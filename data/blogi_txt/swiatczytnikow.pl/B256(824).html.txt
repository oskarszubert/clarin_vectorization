W drugiej części podsumowania ubiegłego roku skupiam się na polskim rynku e-booków – czyli generalnie na tym, co możemy kupić na nasze czytniki.  A możemy kupić coraz więcej. U wielu z Was elektroniczne biblioteczki zaczęły gwałtownie puchnąć. Chyba podobnie jak ja, zaczęliście się zastanawiać – kiedy znajdziecie czas, żeby to wszystko przeczytać. Fajnie mieć takie dylematy. Tak, to był rok, w którym wreszcie e-booki zaczęły się liczyć. Można to spokojnie nazwać rewolucją. Zobaczmy co się zmieniło w ciągu ostatnich 12 miesięcy.  1. Coraz więcej tytułów! Gdy czytałem wywiady czy analizy w roku 2011 – dominowało przekonanie, że e-book to jest taka nisza, w którą warto wejść… ale może jeszcze nie teraz. No i powszechne przekonanie, że to bezsensowna praca, bo e-booków nikt nie kupuje, a piraci przyjdą i ukradną. Jeszcze niedawno oferta księgarni składała się głównie z self-publishingu, tytułów w domenie publicznej i paru drogich książek autorów z II ligi. Ile e-booków mają dzisiaj polskie księgarnie? Niektóre chwalą się kilkunastoma tysiącami. Ale sprawdziłem to dokładniej na bazie naszej porównywarki ofert e-booków. Jeśli policzymy:  tylko książki w formacie EPUB (aby uniknąć tych samych tytułów sprzedawanych w różnych formatach) tylko książki o cenie 5 złotych i wyższej (aby wyeliminować książki z domeny publicznej oraz drobnicę)  … to wychodzi, że największe księgarnie mają na sprzedaż mniej niż 5 tysięcy tytułów. Z jednej strony to jest bardzo mało. W księgarni na rogu znajdziemy więcej. Ale jeśli popatrzymy na przekrój tytułów – to nie jest już tak źle. W ostatnim grudniowym rankingu Magazynu Literackiego KSIĄŻKI wyszło, że aż 20 tytułów z TOP 30 jest już w wersjach e-bookowych. Wchodzę czasami do Empiku czy Matrasa i patrzę na półki z bestsellerami. Widzę tytuły, które w większości są także na e-bookach. Pratchett, Dukaj, King, Larsson, Pilipiuk, Davies, Clarkson – dziesiątki popularnych autorów można już niemal w całości czytać na e-papierze. Co ważniejsze – zmieniła się polityka wydawnictw, które (jak choćby REBIS) deklarują, że większość premier będzie miała już wersje e-bookowe. Zdarza się nawet – jak w przypadku nowej powieści Rowling albo w cyklu E.L.James, że e-book pojawia się w sprzedaży przed wersją papierową! I to już naprawdę rewolucja, bo świadczy o docenieniu tego rynku przez wydawców. Gorzej bywa ze wznawianiem starszych tytułów – tu na przeszkodzie stoi prawo autorskie, które w przypadku nowego nośnika wymaga podpisania aneksu do umowy autorskiej. No, a autorzy podchodzą do tematu bardzo różnie. Jasne, patrząc na sprzedaż ilościowo – e-booki będą wciąż niszą. Ale z punktu widzenia czytelnika nie jest dla mnie istotne, czy chodzi o 1% czy 3% – ale o to, że zaczynamy być traktowani poważnie. Ruszyło się też coś w segmencie czasopism – jak sprawdzałem w listopadzie – już coraz więcej tygodników i miesięczników znajdziemy w wersjach na czytniki. 2. Pożegnanie z DRM i format MOBI. W roku 2011 większość (nielicznych) e-booków była zabezpieczona po zęby przy pomocy różnych dziwnych technologii, żeby przypadkiem ktoś ich nielegalnie nie skopiował. Legalne kopiowanie też nie było najłatwiejsze. Wiele osób, które takiego e-booka kupiły i dostawały 3 strony instrukcji, dawało sobie na długo spokój z książkami elektronicznymi. Rok 2012 był czasem, gdy większość polskich wydawnictw pozbyła się zabezpieczeń DRM na rzecz nieinwazyjnych znaków wodnych. Niewielu z nas zdaje sobie sprawę, że w ten sposób Polska znalazła się w czołówce światowej, bo np. w Niemczech czy Francji nadal dominuje DRM. Przejście na znak wodny wymusili w dużej części posiadacze czytników, głównie Kindle, który jest na opak ze światowymi standardami. Ma inny format (MOBI, a nie EPUB), no i nie obsługuje systemu Adobe DRM. O tym dystrybutorzy i wydawcy przekonali się dość szybko. Wypuszczenie e-booka w MOBI sprawia… że ludzie go kupują! Pojedyncze tytuły w promocji potrafią wygenerować sprzedaż kilkuset sztuk jednego dnia. Co więcej – nawet drogie nowości sprzedają się nieźle, np. przedpremierowe 50 twarzy Greya poszło w nakładzie 1200 sztuk w jeden miesiąc – a ta książka kosztowała prawie 30 złotych. Rok temu wydawcy mieli podejście „chcemy, ale boimy się”. Przytaczali zapisy z umów, że zabezpieczenie musi być skuteczne, bo autorzy mogą ich zaskarżyć jeśli znajdą swoje e-booki w serwisach pirackich. Było to szukanie wymówek. Ścieżki przetarł Helion, decydując się w listopadzie 2011 na rolę „polskiego O’Reilly” i wypuszczenie wielu tytułów w 3 formatach i bez DRM. Inne wydawnictwa podążyły za nimi i… co było najbardziej zaskakujące? Znak wodny okazał się być skutecznym zabezpieczeniem! Bo wcale nie jest tak, że te wszystkie tytuły sprzedawane bez DRM znajdziemy od razu na chomiku! Owszem, będą nadal „społecznościowe skany”, ale znaleźć książkę prosto z Woblinka czy Publio będzie dość ciężko. Znak wodny zawiera w sobie element niepewności – skoro informacja o kupującym jest ukryta, to czy na pewno mogę ją usunąć? To skutecznie zniechęca wiele osób do dzielenia się e-bookami, choć technicznie nie ma żadnych przeszkód. 3. Kreatywne promocje – czyli coraz taniej! Słuchając wypowiedzi wydawców w roku 2011 trafiałem parę razy na argument, że książka elektroniczna powinna być tańsza nie więcej niż o 10-20% od książki papierowej. No bo przecież sprzedaje się treść, nie można robić konkurencji dla papieru – a przede wszystkim jest ten paskudny VAT, który jak wiadomo, na e-booki jest wyższy (23% zamiast 5%). Dzisiaj wspominam to trochę jak bajki z dzieciństwa, choć przecież VAT się nie zmienił. Pierwsze skromne eksperymenty pokazały że… sprzedaż e-booków rusza z kopyta przy obniżce ceny do 10-15 złotych. Księgarnie zorientowały się o tym dość szybko i przez cały rok 2012 obserwować mogliśmy różne modele promocyjne:  Książka dnia – przeceniona zwykle o kilkadziesiąt procent – ten model ma większość księgarni, z kilkoma wariantami (książka tygodnia, weekendu itd). Seria książek dnia – tutaj przywołać warto dwie akcje Nexto: „Czas na e-booki, Polacy”, albo „Adwentowy Kalendarz” Publio – co ważne, promocje te wyznaczyły niepisany standard wyceny „taniego e-booka”, czyli kwotę 9,90 zł. Promocje „im szybciej tym lepiej” – celowało w nie wydawnictwo Złote Myśli z „Galopującą promocją”, gdzie e-booki codziennie drożały np. o dwa złote. Mocne przeceny tematyczne – tutaj głównie Woblink, Publio i Virtualo. Sprzedaż kilku e-booków w pakiecie – tego próbowały różne księgarnie, np. Publio, ostatnio Nexto. Przeceny na wszystko – z różnych okazji – być może niedługo uda mi się opisać efekty noworocznej promocji „wszystko po 9,90″ w eBookpoint – mogę na razie tylko powiedzieć jako uczestnik ich programu partnerskiego, że takich sum wydanych przez pojedyncze osoby na książki elektroniczne nie widziałem dotąd nigdy… Kody na e-booki zachęcające do regularnego kupowania w danej księgarni – to się udało całkiem dobrze Woblinkowi i Złotym Myślom.  Na specjalną uwagę zasługuje sprzedaż pakietów „edycja drukowana+cyfrowa”, którą (dość nieśmiało) testował w połowie roku Empik z Virtualo, a niedawno wprowadził eBookpoint. To będzie doskonały pomysł na zachęcenie „papierowych” czytelników do spróbowania e-booka. Niskie ceny są też antidotum na „dystrybucję nieoficjalną”. Jasne, ściąganie e-booków z różnych gryzoni jest w Polsce legalne i takiego e-booka bez problemu przeczytamy na czytniku. Ale mimo tego, coraz więcej osób decyduje się na kupno książki. Za kilkanaście złotych dostajemy pasujące nam formaty, no i poczucie, że wspieramy autora i wydawcę. 4. Boom na księgarnie Alcek, który prowadzi bloga Eczytanie opisywał niedawno swój pierwszy rok z e-czytaniem: Dziś korzystając z wyszukiwarki ebooków w Calibre (darmowy program do konwersji ebooków) zauważyłem, że po Stanach Zjednoczonych najwięcej eksiegarń jest z… Polski. To oczywiście efekt działalności kolegi t3d, który utrzymuje rzeczoną wyszukiwarkę, ale też spora prawda o zróżnicowaniu polskiego rynku. Obecnie już kilkadziesiąt księgarni sprzedaje e-booki dla czytników. Są potentaci, ale i księgarnie malutkie. Z pozoru może się wydawać, że sprzedaż e-booków to najprostszy biznes świata. Towar jest niefizyczny, tak więc wystarczy zainstalować sklep, podłączyć go do jednego z kilku „hurtowników” i… liczyć kasę. Rynek to brutalnie weryfikuje. Mieliśmy już jeden upadek – WolneEbooki przetrwały pół roku – ale będzie ich więcej. Niektóre z księgarni wzięły zresztą fundusze unijne i chyba czekają na ich rozliczenie, żeby się zwinąć. Inne nie miały kompletnie pomysłu na podbicie rynku. W wojnie cenowej jaka rozpoczęła się dzięki promocjom przetrwają najwięksi – ci, którzy są w stanie zdobyć i „zmonetyzować” dużą bazę klientów. Księgarnie o tym wiedzą i walczą o klienta – nie tylko promocjami i konkursami. Poprawia się ilość i jakość usług dodanych – e-booki z prawie wszystkich księgarni można już wysłać bezpośrednio na Kindle, a z niektórych na Dropboxa. Równie ważny jest multiformat – który daje pewność, że jeśli dzisiaj mamy czytnik X, a za rok kupimy czytnik Y – to nadal będziemy mogli skorzystać z naszej książki. Dlatego w naszej porównywarce promuję wyżej te księgarnie, które sprzedają więcej formatów w jednej cenie. Nadal jednak nikt nie przebije księgarni w Rosji, które sprzedają… po kilkanaście formatów – przykład z Litres.ru:  Jak widać – nawet wersja PDF w jest w dwóch odmianach: A4 (na komputer) i A6 (na czytnik). Podobne zróżnicowanie formatowe anglojęzyczny serwis Smashwords. Zanim książkę pobierzemy musimy ją kupić – księgarnie ułatwiają płatność poprzez zakupy jednym kliknięciem (Nexto), integrację z wirtualnymi portmonetkami takimi jak Yeti (Virtualo, Ebookpoint, Woblink), albo możliwość doładowania konta i płacenia bezpośrednio z niego (Nexto, Legimi). 5. Przetasowania w dystrybucji Proces sprzedaży e-booka wygląda w Polsce tak, że książka od wydawcy trafia do dystrybutora (np. Virtualo czy Nexto) – ten zarządza kopiami plików i dopiero od niego e-booki trafiają do księgarni detalicznej (np. Merlin, Empik czy Koobe). Przy czym dystrybutorzy też mają swoje sklepy. Mamy więc kopię „tradycyjnego” systemu, w którym dużą rolę odgrywają hurtownie. Wydawcy coraz bardziej narzekają na politykę dystrybutorów, którzy narzucają im marże, sięgające 50% – a także na brak kontroli nad swoimi e-bookami. Przykład mieliśmy kilka tygodni temu: Legimi uruchomiło czytanie w abonamencie, uznając, że nie musi w tym celu dodatkowo dogadywać się z wydawcami. Ci spowodowali szybkie zamknięcie usługi, a gdy została niedawno wznowiona – to już ze skromniejszym asortymentem. Niedawno dowiedzieliśmy się o zawiązaniu Platformy Dystrybucyjnej Wydawnictw – zbioru siedmiu firm, które chcą same dystrybuować swoje książki – i które już wypowiedziały umowy pośrednikom. Co będzie to oznaczało dla czytelnika? Teoretycznie nic – bo księgarnie będą od kwietnia brały e-booki nie od pośrednika, a od owej platformy. Ale może się zmienić polityka cenowa – myślę jednak, że nie będzie powrotu do cen „papier -10%” – bo wszyscy uczestnicy rynku przekonali się, że za wyjątkiem ewidentnych hitów (Grey) – w Polsce takie ceny nie sprzedają. 6. Wyłączność Co mi się nie do końca podoba – to coraz powszechniejsza wyłączność na tytuły. Są w Polsce wydawnictwa, które e-booków dystrybutorom nie oddają i sprzedają je samodzielnie. Przykładowo:  Znak w ramach Woblinka. Agora w ramach Publio. /sprostowanie: od niedawna książki Agory ma też Virtualo/ Helion w ramach Ebookpoint.  W podsumowaniu bestsellerów Magazynu Literackiego KSIĄŻKI można się było przekonać, że aż połowę e-booków z TOP30 można kupić tylko w jednej księgarni. Dla wydawców jest to wygodne – bo zarabiają najwięcej, no i mogą sobie pozwolić na elastyczną politykę promocyjną – weźmy np. przeceny na Normana Daviesa w Woblinku, albo niedawne e-booki po 9,90 w Ebookpoint. Ale użytkownicy zmuszani są do zakładania kont w kilku – a niedługo pewnie i kilkunastu księgarniach. Jeśli ktoś ma ulubiony sklep, to i tak nie ma wyboru – niektórych e-booków w nim nie kupi. 7. Choroby wieku dziecięcego Żeby nie było tak wspaniale – dwie poważne bolączki polskiego rynku e-bookowego. Jakość e-booków bywa wciąż niezadowalająca. Literówki, braki w formatowaniu i często gorszy wygląd tekstu niż wersji papierowej czy PDF. Wpadki zdarzają się nawet w przypadku bestsellerów, np. książka Kominka była fatalnie sformatowana. Mówiąc o Kominku – rozczarowaniem tego roku jest dla mnie self-publishing. Nie pojawił się żaden autor, który w ten sposób stał się gwiazdą – bo akurat dobra sprzedaż książki Tomczyka to pokłosie jego popularności blogowej. Inni self- publisherzy sprzedają często w kilkudziesięciu egzemplarzach i nawet relatywny sukces akcji Cyfrowa Kultura – czyli sprzedaży e-booków w pakiecie, niewiele zmienia w tym obrazie. Na problem z jakością zwracaliście najczęściej uwagę w ankiecie Publio i Świata Czytników. To się jednak cały czas poprawia – w zasadzie co do 90% e-booków z polskich księgarni (a przeglądam ich naprawdę dużo) nie mam już uwag. Poza paroma wyjątkami firmy przykładają się coraz bardziej do procesu przygotowania i konwersji e-booka. Jakość e-księgarni – też pozostawia wiele do życzenia. Są wciąż sklepy, gdzie trzeba czekać parę godzin na e-booka, a to w dzisiejszych czasach niedopuszczalne. Są takie, gdzie zakup książki za 3 złote wymaga wypełnienia tylu formularzy co przy kupnie telewizora za 3 tysiące. Popularny Woblink… nie miał do niedawna koszyka, co jest anegdotą samą w sobie. Łamane są podstawowe zasady użyteczności, jak choćby w sytuacji, gdy po kupieniu e-booka nie wiemy co robić dalej, bo nie dostajemy bezpośredniego linka do pobrania. Księgarnie miewają też poważne problemy z wydajnością, gdy tylko ich oferta spotka się z szerszym zainteresowaniem. Ale to też świadectwo rozwoju rynku – skoro ruch ze strony klientów jest tak duży, że blokuje serwery, to w dłuższym okresie trzeba się cieszyć. Podsumowanie Żyjemy w pięknym świecie, w którym wreszcie można legalnie kupić mnóstwo e-booków po polsku. Jeszcze rok temu nie było to możliwe. Jest coraz więcej czytników, coraz więcej przystępnych cenowo książek – i dzisiaj spokojnie można już powiedzieć kupującemu czytnik - będziesz miał co czytać! Jeszcze dwa słowa o firmie, której nazwa tutaj nie padła czyli o Amazonie. Przez pierwsze półrocze byliśmy zwodzeni plotkami o rychłym wejściu Amazona do Polski. Teraz jestem przekonany, że była to… no właśnie, plotka, którą rozpuścił ktoś, komu zależało na rozwoju rynku. I faktycznie, zadziałało! Mamy dziś wiele księgarni walczących o klienta, dużo tanich e-booków bez DRM, a posiadacze Kindle dostają wysyłkę na swój czytnik. Czyli… prawie to samo, co byśmy mieli w przypadku uruchomienia Kindle Store. A jeśli Amazon kiedyś wejdzie – to zastanie w Polsce bodaj najmocniejszą konkurencję spośród wszystkich krajów, w których działa. Dla nas to bardzo dobra nowina – bo oznacza więcej okazji do czytania. Czytaj dalej:  Virtualo sprzedało w 2013 roku prawie pół miliona e-booków Pożegnamy promocje? Wydawcy i księgarze chcą stałych cen na nowości! Rok Legimi czyli 3 książki rocznie (albo i 400) Zmiany w Złotych Myślach – czy pionier e-booków w Polsce przetrwa? Projekt ustawy o cenie stałej na książki – niby nas nie dotyczy, ale i tak możemy się obawiać Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku 