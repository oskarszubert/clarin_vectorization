Woblink wystartował z bardzo ambitnym projektem książek multimedialnych dla dzieci. Oczywiście tylko na tablety. Z reguły na tym blogu nie piszę o tematyce „nieczytnikowej”, chyba że ma to znaczenie dla całego rynku e-booków. I chyba w tym przypadku może mieć. Jak byśmy się z naszych czytników nie cieszyli, to nie ulega wątpliwości, że jest to mało atrakcyjne medium. Urządzenie z papierem elektronicznym ma przekazywać przede wszystkim treść. Dlatego nie ma co się dziwić, że pomysły na treści multimedialne idą w kierunku tabletów. ReadKid (link do AppStore) to aplikacja na iPada – która z pozoru przypomina standardową aplikację Woblinka. Tylko z pozoru, bo jest ona przeznaczona do obsługi przez dzieci i z treścią dla dzieci. Na targach w Krakowie na stoisku firmy mogłem obejrzeć wersje próbne aplikacji. Co na mnie zrobiło wrażenie to spora ilość treści. Już teraz jest do wyboru kilkadziesiąt pozycji – po polsku i angielsku. Są klasyczne bajki, wierszyki, ale i rzeczy z serii „ucz się i baw”.  Książki są w większości liniowe, ale interaktywne – na każdym ekranie coś się dzieje, czegoś można dotknąć i eksplorować. Podobno dzieciom się podoba. Cytując informację prasową:  Dziecko może połaskotać bohatera, podrzucić piłkę i jednym dotknięciem przebić mydlaną bańkę – ograniczeniem jest tylko wyobraźnia. Obiekty graficzne w reakcji na dotyk mogą pojawiać się i znikać, dziecko samo może włączyć dźwięk, przesunąć obiekt, zdecydować o jego ruchu, a tym samym aktywnie włączyć się w czytaną opowieść. Bajki w aplikacji ReadKid mogą zawierać pliki dźwiękowe i video, a nawet zdjęcia dziecka. Rodzic może też sam nagrać swój głos w trakcie wspólnego czytania książki.  A tak wygląda półka z wieloma kupionymi książkami:  Dziecko może edytować sobie tło dla półek, a także dodawać swoje zdjęcia (w tabletach z aparatem). Książki kupujemy przez aplikację (in-app purchase). Ceny nie są złe. Pojedyncze książeczki mają głównie ceny miedzy €0,89 i €1,89 – choć są też kosztujące ponad 3 euro. Można przetestować aplikację na dwóch książeczkach darmowych. Tak wygląda ekran startowy.  Poza czytaniem książeczek można też pobawić się w układanki.  To co mi przeszkadzało to wymuszanie orientacji – ekran startowy poziomo, książki – pionowo. Jak tworzyć takie bajki? ReadKid to także aplikacja dla wydawców oraz narzędzie do tworzenia. Autor interaktywnej książki dla dzieci nie musi być programistą. Jest to narzędzie przystępne i intuicyjne – stworzone po to, aby każdy twórca bajki mógł ominąć skomplikowaną i kosztowną drogę programowania aplikacji na iPada. ReadKid Kreator to darmowy program w środowisku Adobe Air, dostępny na komputery PC o różnych systemach operacyjnych. Wygląda to tak.  Aplikacja jest darmowa, ale sama obecność wydawcy na platformie już kosztuje – wg cennika na stronie projektu np. 3 miesiące pozwalające na przygotowanie 10 książek to 1999 zł. Podsumowując – naprawdę ciekawy pomysł, który może namieszać na rynku. Tutaj – w przeciwieństwie do akcji „Czytaj bez limitu” (którą Legimi zawiesiło) – nie ma się co czepiać, że nie ma wersji czytnikowych, bo napotykamy oczywiste ograniczenia. Co ważne – aplikacja ma też potencjał międzynarodowy. Kto wie, może Woblinkowi uda się się z ReadKid podbić zagraniczne rynki? Czytaj dalej:  Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku Harry Potter wreszcie po polsku w Pottermore Shop oraz Woblinku Nowa oferta abonamentowa Legimi już ruszyła: miesiąc od 6,99 zł; czytniki od 479 zł Ruszyła aplikacja mobilna Publio + Agatha Christie na zachętę 250 milionów straty? Coroczne jęczenie nad piractwem e-booków 