W sobotnim „Magazynie Świątecznym” Gazety Wyborczej trzy duże teksty o szansach i zagrożeniach, które nam przyniósł rynek e-booków. Pierwszy artykuł, Czy e-booki zjedzą kota? (z niego też zdjęcie) – to tak naprawdę nostalgiczne rozważania o tym, czy w świecie przyszłości będzie miejsce dla książki papierowej. Tytułowy kot to Dante z antykwariatu na Szewskiej w Wrocławiu (kupiłem tam w 2007 jedną książkę; kot już na wystawie leżał). Czy będzie miał obok czego leżeć na półkach? Właścicielka antykwariatu nie ma wątpliwości. Proszę popatrzeć – wskazuje na półki z płyty pilśniowej. – Kiedyś paździerz wyparł meble drewniane. I co? Ludzie wracają do drewna, bo raz, że naturalne, a dwa – bardziej funkcjonalne. To samo będzie z e-bookami. Wyładuje się bateria albo prądu braknie, nie będzie można podładować i co wtedy? Czarna rozpacz, bo nie skończysz książki. Argumenty więc tradycyjne, a bardziej niż e-bookami antykwariuszka przejmuje się przedłużeniem dzierżawy. Spór o elektroniczne książki i przyszłość papieru – to dwa teksty, w sieci dostępne tylko we fragmentach połączonych w jeden. Najpierw nazwany „entuzjastycznym” artykuł Miłady Jędrysik, która – jak wiem z Facebooka – dość intensywnie czyta książki elektroniczne. Dzięki e-bookom skończył się raz na zawsze problem książek o wyczerpanym nakładzie. No i najważniejsza jest funkcja wyszukiwania: koniec z kartkowaniem opasłych tomów w poszukiwaniu fragmentu tekstu, który gdzieś się w pamięci zawieruszył. Elektroniczna książka w stosunku do papierowej to jak trzy wymiary kontra dwa wymiary. Może mieć nie tylko rysunki albo zdjęcia, mogą ją ilustrować filmy albo interaktywne grafiki. Nie wiem, czy kocham e-booki. Trudniej je kochać niż książki papierowe, choć może przemawia przeze mnie ewolucyjne uprzedzenie. W końcu liczy się treść, a wrażenie, myśl, które pozostają po lekturze książki elektronicznej, nie różni się od efektów z papieru. Z Miładą Jędrysik polemizuje Wojciech Orliński, który w swoim stylu… pisze właściwie na inny temat. Zwróćmy uwagę na całą grozę, która może wyniknąć z sytuacji, w której treść każdej książki można w nieskończoność update’ować – po wersji 1.1 wypuścić 1.2beta, a potem 1.3rc2, a potem wersję 2.0, po której korekta zacznie się od nowa. Powstanie świat ciągłych poprawek do poprawek, wiecznej „wersji beta”, braku historii (bo stare wersje znikają bez śladu i nie można ich już po prostu zdjąć z półki, jak różne edycje papierowej powieści). Możliwość aktualizacji treści cyfrowych to dla Orlińskiego zagrożenie. Bo np. posłowie, którzy właśnie dostali nowiutkie iPady z elektronicznymi wersjami publikacji sejmowych nie będą widzieli wcześniejszych wersji tego co napisali. Mając wersje cyfrowe nie będą można wyłapać wrzutek w rodzaju „lub czasopisma”. Moja odpowiedź na wątpliwości pana Wojtka jest taka – każde narzędzie ogranicza nas na tyle, na ile mu pozwolimy. Publikacje elektroniczne bardziej się nadają do tego, aby sprawdzić czy pomiędzy wersjami z 2 i 3 marca zmieniły się tylko przecinki, czy coś innego. To że korporacje takie jak Apple czy Amazon chcą kontrolować jak najwięcej na naszych urządzeniach nie powinno nas dziwić, a jedynie czynić czujnym. Dlatego dyskusja nie powinna toczyć się o tym, czy książki cyfrowe są lepsze, czy gorsze – tylko jak zrobić, aby jak najlepiej nam służyły. Czytaj dalej:  Nie śpię, bo czekam na robota Już w 1926 roku czekano na „elektryczną gazetę”… Marcin M. skaczący po książkach, czyli suplement do „felietonowej afery” Oto, co czytałem w roku 2013 Trzy lata Świata Czytników – odpowiedzi na Wasze pytania Masz czytnik? Uważaj na Kazika! ;-) 