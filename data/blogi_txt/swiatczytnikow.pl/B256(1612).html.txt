Określenia „cloud” – czyli chmury, Amazon używa aż do trzech różnych usług w swoim serwisie. Ponieważ są one powszechnie mylone, postaram się je tutaj omówić. 1. Amazon Cloud Drive Amazon Cloud Drive to usługa przechowywania plików online, podobna do np. Google Drive. Mamy 5GB na własne pliki, na to konto trafiają też MP3 kupione w Amazonie – tam gdzie jest to możliwe; bo usługa kupna plików dostępna jest wyłącznie w Stanach. Jest do tego aplikacja na komputer i na Androida. Co ważne dla nas – ta usługa nie ma nic wspólnego z Kindle. Oczywiście, możemy sobie na tę chmurkę wrzucić parę e-booków, ale nie sprawi to np. że będziemy mogli je przeczytać na naszym czytniku. 2. Zakładka „Cloud” w Paperwhite/Touch  Na ekranach startowych Kindle Paperwhite albo Touch (z oprogramowaniem 5.3) widzimy zakładkę „Cloud”, w której znajdują się wszystkie pliki obecne na koncie Amazonu, ale nieobecne fizycznie w pamięci danego Kindle – są to:  książki kupione w Kindle Store, starsze numery czasopism z Kindle Store (do 8 numerów wstecz) wszystkie pliki wysyłane do Kindle mailem (oznaczone najczęściej jako „personal documents”).  Jak widać w przykładzie powyżej – tych plików może być całkiem dużo, dlatego warto chmurę regularnie czyścić.  Zakładkę możemy sortować wg tytułu, autora oraz od najnowszych plików, jest ona też uwzględniana w wynikach wyszukiwania. W momencie dotknięcia pozycji z „Cloud” zostaje ona ściągnięta na czytnik – i później będzie dostępna już w zakładce „Device”. Podobnie na odwrót – książka, która była w chmurze i została usunięta z urządzenia pojawi się w zakładce „Cloud”. Jak pisałem wcześniej - zaletą czytników w wersji 3G jest pełny dostęp do tego archiwum. W starszych modelach Kindle (Classic/Keyboard) dostęp do chmury zapewnia funkcja „Archived Items”, którą znajdziemy w menu oraz na ostatniej stronie listy książek. Działa całkiem podobnie - z tym, że w opcjach sortowania jest tylko tytuł i autor. Kindle Cloud ma nieograniczoną pojemność w przypadku treści kupionych w Amazonie (co jest akurat logiczne) oraz 5GB na nasze pliki. 3. Kindle Cloud Reader  Amazon ma jeszcze Cloud Reader - aplikację webową „do czytania w chmurze”. Można dzięki niej czytać książki z Kindle Store w przeglądarce internetowej, nawet jeśli nie mamy innych urządzeń i aplikacji Kindle. Obsługiwane są Chrome, Firefox oraz Safari. Jest to całkiem wygodna metoda czytania na tabletach bez instalowania dedykowanej aplikacji, a także rozwiązanie dla osób, które nie mają Kindle, a chcą kupować w Amazonie, o czym pisałem kilka dni temu. Ale uwaga – Cloud Reader obsługuje wyłącznie e-booki kupione w Kindle Store. Nie przeczytamy ani czasopism z Kindle Store, ani plików wysyłanych mailem. Tak więc niby to jest dostęp do tej samej chmury, którą mieliśmy w punkcie drugim – ale bardziej ograniczony. (4. Chmura jako usługa hostingu) Początkowo w tym artykule pominąłem Amazon Web Services, czyli zestaw usług m.in. hostingowych, które Amazon świadczy w chmurze, np. S3 i EC2. Korzysta z nich wiele serwisów internetowych, również polskich. Co wynika z chmury? Intencją Amazonu, przynajmniej w punktach 2 i 3 jest zapewnienie nam dostępu do naszych książek wszędzie gdzie tylko chcemy. Szkoda tylko, że nie są w tym konsekwentni. Dlaczego nie można było zintegrować chmur z punktu 1 i 2? Dlaczego aplikacja z punktu 3 nie obsługuje naszych własnych plików? Na to trudno znaleźć odpowiedzi. Tak czy inaczej, mimo konsternacji wynikającej z podobnej nazwy kilku różnych funkcji, są one często dla nas przydatne. Czytaj dalej:  Mailem czy po kablu? Porównanie dwóch metod wrzucania książek na Kindle Nowy wygląd konta Kindle – krok do przodu i dwa kroki w tył… Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze Jak wyczyścić informację o postępie w książce Kindle? Amazon wreszcie udostępnia pełne archiwa gazet na koncie Kindle „Stary” Kindle Paperwhite dogania „nowego” – oprogramowanie 5.4.4 i mnóstwo zmian 