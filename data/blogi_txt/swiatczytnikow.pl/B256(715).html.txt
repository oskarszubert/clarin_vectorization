Kolejny przegląd różnej darmochy po polsku, która ukazała się ostatnio. My, dzieci sieci: wokół manifestu – co właściwie zmieniła „sieć”, w której się wszyscy poruszamy? Antologia wydana przez Fundację Nowoczesna Polska nawiązuje do słynnego już manifestu Piotra Czerskiego. [...] zebraliśmy w jedną pozycję kilkanaście głosów intelektualistów, głównie ze średniego pokolenia, którzy w ten czy inny sposób, mniej lub bardziej dosłownie, podjęli dialog z manifestem Czerskiego. Nie wyczerpuje to bynajmniej potrzeby dalszej dyskusji. Tekst Czerskiego jest gęsty i wielowątkowy nie tylko dlatego, że wymusza to literacka forma manifestu. Czerski świadomie czerpie z tradycji kilkudziesięciu lat refleksji nad siecią. Kiedy pisze, że »informacja chce być wolna«, tym samym stawia nas przed całym wagonem cyberaktywistycznych tekstów. Chcemy, by ta debata trwała nadal. Oczywiście trzy formaty do pobrania. Pola dawno zapomnianych bitew – o rozdawnictwie e-booków Roberta J. Szmidta już wspominałem, a wydawnictwo Almaz udostępniło kolejnego. Aby podziękować Wam za ogromną życzliwość i wsparcie jakiego nam udzielaliście, przekazujemy w Wasze ręce tego skromnego e-booka z tekstem otwierającym nowy cykl space- operowy, który pojawi się na półkach księgarskich już w przyszłym roku. Niech to będzie prezent gwiazdkowo-noworoczny dla każdego miłośnika fantastyki, który odwiedza nasze strony, a zarazem i zachęta do sięgnięcia po inne, znakomite książki publikowane w ramach projektu zwanego bookazinem „SF”. O całym cyklu przeczytamy na stronie autora, aby pobrać e-booka promocyjnego trzeba złożyć zamówienie na stronie wydawnictwa (wpłacanie jednego grosza nie jest wymagane). Szkoda że nie dali po prostu linków do plików, bo trzeba czekać na potwierdzenie zamówienia przez księgarnię… Uzupełnienie: na stronie księgarni jest jeszcze jeden darmowy e-book – mowa o antologii Strzeż się potwora z opowiadaniami uczestników konkursu portalu literackiego Alchemia Słowa. Szklana góra – ponure baśnie – do pobrania z wydaje.pl zbiór Marcina Podlewskiego, którego znamy m.in. z  „31.10 Wioska przeklętych”. Ten niewielki zbiorek zawiera dwanaście baśni. Większość z nich ma ponury charakter. Są tu zatem kruki, krople krwi i zakazane księgi. Dziwne dziewczynki o czarnych włosach i żelazne zęby. I smutek nakręcanej księżniczki. Owe mroczne, ponure baśnie zostały znalezione dawno temu przez autora. Zdarzyło się bowiem tak, że zawędrował on pod zardzewiałą bramę starego Ogrodu. Przyciągnął go tam lekki, słodkawy zapach wanilii i dym z palonych liści. Ogród wyglądał na opuszczony, pełen powykręcanych drzew i skrzeczących wron. Autor nie lękał się jednak i poszedł w głąb Ogrodu, aż – na starej ławce stojącej pod drzewem pełnym dorodnych jabłek – znalazł starą księgę o pożółkłych kartach. To z niej pochodzi owe dwanaście baśni. Notes Wydawniczy to kolejne po Magazynie Literackim KSIĄŻKI pismo udostępnione za darmo przez Bibliotekę Analiz. Niestety tylko w PDF. Ten specjalistyczny miesięcznik wydawców, księgarzy, bibliotekarzy, hurtowników i wszystkich zainteresowanych rynkiem książki w wersji papierowej kosztuje 19,90 zł – tak więc może warto przeboleć tego PDF-a. :)  Notes Wydawniczy ukazuje się od maja 1992 roku. Pismo czytają bibliotekarze, wydawcy i księgarze w całej Polsce. Porusza aktualne tematy rynku wydawniczego i księgarskiego. Do stałych rubryk Notesu Wydawniczego należy „Kronika Kryminalna” Grzegorza Sowuli, „Fajny film wczoraj czytałem”  czy „Raptularz” odnotowujący najistotniejsze imprezy kulturalne. Ponadto felieton, wywiady, rankingi stron internetowych,  wydarzenie, recenzje i nowości. Do stale współpracujących autorów należą między innymi: Maria Czarnocka, Paweł Dobrzyński, Marek Arpad Kowalski, Agata Szwedowicz, Piotr Radecki, Aleksandra Okuljar, Magdalena Mikołajczuk, Łukasz Gołębiewski. Redaktorem naczelnym jest Grzegorz Sowula.  Czytaj dalej:  FantastykaPolska.pl – co nowego? Pies Łańcuchowy – wydawnictwo literackie z książkami… za darmochę! ebooks43.pl rok później czyli sporo darmochy – c.d. Bazylka, Urban, Wyszkowski, Kapela, Sosnowski, Grabiński epodreczniki.pl już działają – na razie tylko matematyka: EPUB, PDF i online Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Opowiadania nominowane do Nagrody Zajdla (w części) za darmo 