Jak konwertować książki na Kindle? Oto pierwszy z serii artykułów na ten temat. Tutaj zacznę od podstaw – co i na co konwertujemy i na czym to właściwie polega. Zacznę od uwagi ogólnej. Konwersja jest prosta! To żonglowanie skrótami i formatami może niektórych przerażać. Ale większość książek przekonwertuje się bez problemu przy pomocy każdego narzędzia. Jeśli zależy nam na  bardzo konkretnym efekcie, albo mamy np. skomplikowanego PDF  trochę trzeba się napracować. Ale pierwszym krokiem jest zrozumienie całego procesu. Co konwertujemy: Krótka ściągawka z formatów plików.  Pliki MOBI, PRC, AZW – Kindle czyta je bez problemu, nie trzeba konwertować. To w zasadzie jeden i ten sam format, różnice są kosmetyczne. Pliki PDF - Kindle czyta pliki PDF, ale możemy je przekonwertować też na MOBI – często plik po konwersji jest bardziej użyteczny. Pliki DOC, HTML, RTF, EPUB, CBR, CHM – musimy przekonwertować.  Piszę tutaj o plikach niezabezpieczonych. Jeśli plik, który np. kupiłeś z księgarni Virtualo, ma DRM, sposób postępowania jest bardziej skomplikowany i nie omawiam go w tym serwisie. Teraz do czego konwertujemy: Domyślnym i najlepszym (choć wyboru nie ma) formatem dla Kindle jest MOBI. Czym właściwie jest MOBI? To tak naprawdę jeden duży plik HTML z dodatkowymi informacjami. Dla niezorientowanych: HTML to język w jakim tworzy się strony WWW, dokumenty w tym języku czytają przeglądarki internetowe. Z praktycznego punktu widzenia MOBI nie różni się za bardzo od EPUB, czyli międzynarodowego standardu e-booków – bo EPUB to spakowane dziesiątki małych plików HTML. Dlatego EPUB zwykle bardzo ładnie się skonwertuje do MOBI. Na czym polega konwersja? Konwersja dokumentu do e-książki to tak naprawdę dwie czynności: przerobienie książki do formatu HTML dostosowanie jej do ekranu e-czytnika i zapisanie w formacie MOBI  Przerobienie do formatu HTML wymaga zmiany formatowania – nagłówków, tabel, akapitów, na właściwe znaczniki HTML. Narzędzie do konwersji musi rozpoznać te wszystkie elementy, co nie zawsze jest łatwe. Z kolei dostosowanie do ekranu e-czytnika oznacza przekształcenie tekstu na postać linearną – jeśli tekst ma kilka kolumn, proces konwersji robi z tego jedną kolumnę. Zwykle przy konwersji usuwane są marignesy, a wielkość czcionki, która dominuje w oryginale będzie też podstawową czcionką w wygenerowanym pliku. Tak samo wszystkie ilustracje, style i tak dalej, zostają zaszyte w jednym pliku MOBI. Praktyczne wnioski dotyczące konwersji Co z tego wynika:  Jeśli konwertujemy HTML, to plik MOBI będzie wyglądał tak samo jak HTML, z wyłączeniem np. kolumn czy zaawansowanego formatowania. Jeśli mamy książkę w różnych formatach, np. EPUB, DOC i PDF:  Prawie idealnie skonwertuje się EPUB, bo to jest już przygotowana e-książka. Wygląd i funkcjonalność będą się trochę różniły, stracimy tylko np. zagnieżdżone spisy treści, bo ich nie ma w MOBI. Następnie najlepszy będzie ten format, który łatwo daje się zapisać jako HTML – czyli w tym przypadku DOC. Najgorszy wybór do konwersji to PDF, jeśli mamy możliwość, to korzystajmy z innego.   W przypadku PDF musimy wiedzieć, czy PDF zawiera tekst (tzn czy da się ten tekst zaznaczyć i skopiować) czy też złożony jest ze skanów. W tym drugim przypadku zanim zabierzemy się za konwersję, trzeba najpierw odzyskać tekst za pomocą oprogramowania OCR, np. Abbyy FineReader, jest też do tego narzędzie w Google Docs. Jeśli konwersja z jakiegoś formatu bezpośrednio do MOBI nam nie wychodzi, to trzeba spróbować najpierw zrobić z tego HTML i edytować – choćby w Wordzie (zapisujemy wtedy jako HTML „przefiltrowany”), albo ręcznie, jeśli znamy kod HTML.  W następnej części – czym konwertujemy, czyli przegląd programów do tworzenia MOBI. Czytaj dalej: Katalog firm zajmujących się konwersją e-booków + kilka porad Jak podzielić wyrazy w e-bookach KF8 lub EPUB? Co nowego w Calibre – obsługa DOCX, wirtualne biblioteki, edycja spisu treści i dopracowanie książek Automatyczna aktualizacja książek z Kindle Store – włączać czy nie? Ebookpoint zmienia oznaczenie książek, m.in. po Waszych uwagach OpenDyslexic – font ułatwiający czytanie przy dysleksji 