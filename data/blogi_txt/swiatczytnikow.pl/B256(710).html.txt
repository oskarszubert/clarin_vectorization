Byłem dzisiaj na konferencji zapowiadającej nowy projekt księgarni Legimi – sprzedaż dostępu do książek w abonamencie. Za 19 złotych miesięcznie dostaniemy dostęp do kilku tysięcy tytułów. Na razie tylko dla iPada. Pomysł stworzenia projektu wynikał z trzech przesłanek:  E-booki są generalnie drogie; E-booki mają bezpłatną konkurencję (piratów), co prowadzi do szaleństwa promocji i „pętli niskich cen zaciskającej się na szyi” wydawców i dystrybutorów; Nie da się stworzyć w Polsce ekosystemu alternatywnego dla Amazona, obejmującego sprzedaż na czytniki.  Legimi poszło więc w inną stronę. Płacimy abonament od 19 zł za miesiąc, do 190 za rok – i w tej cenie możemy czytać ile chcemy w aplikacji Legimi. Książek nie można ściągnąć, nie jesteśmy ich właścicielami – mamy dostęp tak długo jak płacimy. Bez czytników Aplikacja dostępna jest na razie tylko na iPada. Poza nim będzie obsługiwany (od grudnia) iPhone, a w przyszłym roku urządzenia z Androidem oraz mobilnym systemem Windows. Co ważne – konto jest przypisane do jednego urządzenia, tak więc nie możemy jednocześnie odpalić książki na dwóch tabletach, tak aby nie korzystało z niej kilka osób. Można będzie za to czytać jednocześnie na telefonie i tablecie. Dlaczego tylko tablety? Bo w Niemczech sprzedaje się więcej tabletów (1,5 mln) niż czytników (200 tys.), a same urządzenia robią się coraz tańsze i trafiają już do Biedronki. Tylko dlaczego abonament na razie działa tylko na drogich iPadach? Ba, nie działa nawet na promowanym przez Legimi tanim tablecie Dante. Podczas prezentacji było parę przypadków „pola zniekształcania rzeczywistości”, że zacytuję biografię Jobsa. Zobaczyliśmy między innymi taki wykres:  A gdzie czytniki? Nigdzie nie ma mowy, że chodzi o tylko o telefony i tablety. Gdy o to spytałem – usłyszeliśmy, że owszem, czytników (głównie Kindle) jest w Polsce 100 tysięcy, ale to tablety będą przyszłością czytania. Wcześniej też, że skoro tablety tak świetnie się sprzedają, może to zmęczenie wzroku na tabletach jest marketingowym mitem? Dla mnie ignorowanie czytników jest największą wadą tego projektu. Historie o tym, że e-papier to już przeszłość słyszę w takim czy innym wariancie od 3 lat… Kto na tym zarabia? Co na to wydawcy i czy jest to właściwie legalne? Wydawcy… zostali zaskoczeni informacją o abonamencie przesłaną dopiero w ubiegłym tygodniu. Legimi dysponuje ekspertyzą prawną radcy prawnego, który twierdzi, że nie jest to wcale wypożyczanie książek, na które faktycznie konieczna byłaby odrębna licencja. Jak to działa? Gdy zaczynamy czytać książkę, to… pobierany jest tak naprawdę bezpłatny fragment: Tak długo jak czytelnik czyta darmowy fragment, zakładamy że czytelnik książki nie czyta. Dopiero gdy przejdziemy dalej, to Legimi po prostu kupuje tę książkę po cenie katalogowej wydawcy. Książki są zabezpieczane przez DRM i wysyłane do aplikacji. Tak więc wynagrodzenie wydawcy uzależnione będzie od tego ile książek czytelnik przeczyta. Nietrudno przyjąć, że te 19 złotych abonamentu finansuje zakup 3 czy 4 książek. Tak więc ci, którzy czytają mniej – finansują tych, którzy czytają więcej. Działa to choćby w przypadku sprzedaży karnetów na basen, albo cyfrowo – przy usługach takich jak Muzodajnia albo Spotify. Warto jeszcze dodać, że w bazie będą wszystkie książki Legimi – poza „profesjonalnymi”, np. naukowymi i technicznymi, tak więc projekt jest nastawiony na beletrystykę. W praktyce Bez problemu aktywowałem 7-dniowy okres próbny, musiałem tylko zalogować się do PayPala i udzielić zgody na pobranie z mojego konta 19 złotych, co nastąpi 19 listopada – jeśli nie anuluję wcześniej abonamentu. Zainstalowałem na swoim iPadzie aplikację, zalogowałem się do niej i ściągnąłem dwie książki. Na ekranie startowym widzimy statystyki naszego czytania.  Samej aplikacji brakuje trochę do konkurencji. Najbardziej przeszkadza mi… czekanie na zmianę stron. Co jakiś czas pojawia się ekran z komunikatem „ładuję” i dopiero po paru sekundach widzę tekst, tak jakby dopiero był dociągany z serwera. W przypadku drugiej z książek aplikacja zawiesza się po otwarciu. Brzydki jest też efekt animacji – nie mamy przekręcania strony, tylko wsuwanie tekstu na istniejące tło. Ktoś powie – drobiazg, ale właśnie ludzie lubią aplikacje iBooks czy Kindle za to że są dopracowane do końca. Podsumowanie Pomysł jest dobry – wciągnąć okazyjnych czytelników do regularnego czytania przez abonament „all you can eat”. Czy spodoba się czytelnikom… i wydawcom? Odnoszę trochę wrażenie, że Legimi idzie odwrotną drogą do tej, którą podążał Woblink. Legimi na starcie (2009-2010) miało aplikację na czytniki Onyx, którą potem przestało rozwijać. Z kolei Woblink trzymał się ściśle tabletów i telefonów. Teraz Woblink docenia czytnikowców, a Legimi… ich ignoruje. Która strategia będzie dobra? Żeby być sprawiedliwym wobec Legimi – zastosowanie tego samego modelu dla czytników byłoby bardzo trudne, jeśli nie niemożliwe. Oznaczałoby albo bardzo nielubiany Adobe DRM, albo… zaufanie uczciwości czytelników, bo przecież nie ma żadnej kontroli nad ściąganymi plikami. Choć dałoby się zastosować model mieszany – np. możliwość pobrania 3 książek miesięcznie ze znakiem wodnym… Brakuje mi też samego czytania w chmurze – np. przez stronę internetową. Tak czy inaczej, choć pewnie wielu z Was nie jest grupą docelową tego projektu – na pewno rozrusza on rynek i sprawi, że o książkach elektronicznych będzie się mówiło. A gdy już ktoś zmęczy się tabletem, to rzuci go w kąt i kupi sobie normalny czytnik… PS. Dla posiadaczy czytników Legimi ma jedną dobrą wieść – na nowej stronie sklepu książki z dystrybucji Virtualo są o 20% tańsze. PS2. W związku ze zmianami, na razie dane Legimi w porównywarce są nieprawidłowe i chwilowo usunąłem księgarnię z bazy. Mam nadzieję, że to szybko uda się poprawić. Czytaj dalej:  „Czytaj bez limitu” na czytniki? Nowa aplikacja Legimi już w grudniu! Czytaj bez limitu na Androidzie – Legimi wchodzi na nową platformę Nowa oferta abonamentowa Legimi już ruszyła: miesiąc od 6,99 zł; czytniki od 479 zł 4000 tytułów w abonamencie Legimi + konkurs: jesteś za czy przeciw? Rok Legimi czyli 3 książki rocznie (albo i 400) Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią 