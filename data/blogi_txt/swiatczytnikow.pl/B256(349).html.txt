Gazeta Wyborcza wprowadziła na początku lutego nowe zasady dostępu do swoich treści. Część z nich dotyczy także wersji czytnikowych. Od lipca 2012 serwisy Agory były dostępne w planach abonamentowych Piano Media, o czym pisałem przy okazji premiery Piano. Sama usługa Piano nie cieszyła się specjalną popularnością. Pomysł, że będzie się płaciło jednocześnie za dostęp do Gazety Wyborczej, Super Expresu i różnych gazetek regionalnych był trochę egzotyczny. Dominowało też przekonanie, że tej treści można znaleźć wystarczająco dużo bez płacenia. Dlatego Piano nie odniosło w Polsce sukcesu, jego twórcy nie chwalili się nigdy liczbami. W lutym 2014 mamy kolejne podejście. Nowa oferta abonamentowa Gazeta z Piano nie zrezygnowała, ale postanowiła „pójść na swoje” jeśli chodzi o ofertę. Można więc teraz kupić dostęp do samej GW, bez balastu innych serwisów. Teraz Gazeta Wyborcza oferuje trzy poziomy abonamentu:  „Wyborcza”: za 17,90 zł miesięcznie – dostęp do samych stron internetowych GW (wyborcza.pl, wyborcza.biz itd.). „Wyborcza Plus”: za 29,90 zł miesięcznie – ponadto: wersje EPUB/MOBI w Publio. „Wyborcza Premium”: za 39,90 zł miesięcznie – ponadto: dostęp do aplikacji Gazety Wyborczej, Wysokie Obcasy Extra i Książki na iPada.  Są też zniżki przy zakupie na kwartał i rok. Porównajmy tę ofertę z abonamentem w Publio.  Tam prenumerata miesięczna kosztuje 27,99 zł. Tak więc dokładając dwa złote mamy też dostęp do stron internetowych Wyborczej. Dla porównania – dostępna do niedawna jako jedyna prenumerata w Amazonie kosztuje $8,99 – za ostatni pełny miesiąc ściągnięto mi 28,43 zł. Pierwszy miesiąc każdego z trzech pakietów kosztuje tylko 99 groszy, więc zdecydowałem się spróbować tego środkowego. Transakcja odbywa się w dalszym ciągu przez Piano. Trzeba podać numer karty, lub zalogować się na konto Paypal. Po zalogowaniu można połączyć swoje konto w Piano z kontem w Publio.  Po zapisaniu się dostałem maila z wyjaśnieniem, co oznaczają osobne formaty:  Maila gdzieś zgubiłem i dlatego nie doczytałem, jak pobrać PDF, bo w Publio go nie widzę. :-) Aktualizacja – wysłałem zapytanie dotyczące PDF i dowiedziałem się, że w tej postaci można czytać gazetę w aplikacji: w Biblioteczce Publio wybieramy wydanie i klikamy „Czytaj online” – nie można takiego pliku jednak pobrać na dysk. Gazeta Wyborcza z Publio vs Kindle Store Wydanie Gazety Wyborczej z Publio jest znacznie bogatsze niż to z Amazonu.  Mamy więcej dodatków niż w Amazonie: w środę Gazeta Dom, w piątek Co Jest Grane (w wydaniu warszawskim, bo taki dodatek regionalny wybrałem), a w sobotę Wysokie Obcasy. Jeszcze bardziej cieszy poniedziałkowa Ale Historia – bo to są właśnie teksty do czytania, a nie zbiór artykułów o bieżących wydarzeniach. Co mnie najbardziej zaskoczyło to Gazeta Telewizyjna. Tam nie mamy samego programu TV, byłoby to jednak mało praktyczne, ale omówienia filmów z całego tygodnia. Wracając do domu można więc sobie sprawdzić, co warto obejrzeć tego dnia. Przynajmniej, robiłbym to, gdybym miał telewizor. :-) Zresztą również w przypadku „Co Jest Grane” nie ma np. spisu koncertów, a po prostu artykuły, recenzje itd. Są oczywiście dodatki takie jak Duży Format i Magazyn Świąteczny, które też były w Amazonie. Przy okazji konfiguracji prenumeraty w Publio można wybrać dodatek regionalny, który chcemy otrzymywać. Formatowanie się trochę różni – wersja z Publio jest bardziej „rozbita” – akapity są wyróżnione osobnym wierszem, a nie wcięciem. Leady artykułów nie są ucinane, jak to się zdarzało w wersji Amazonu. Brakuje mi trochę informacji o liczbie słów w artykule, co od razu przygotowuje na długość czytania. Pamiętajmy jednak, że gdy czytamy dany artykuł na Kindle, to na dole powinniśmy widzieć pasek postępu w artykule. Pojedyncze numery nie są automatycznie podmieniane na czytniku, jak to było z wersjami z Kindle Store (tam trafiały one do „Periodicals: Back Issues”, a ponad 8 numerów były usuwane). Dlatego musimy pamiętać, żeby co jakiś czas samodzielnie je usuwać. Za to możemy je dodawać do kolekcji, co ze standardowymi czasopismami z Kindle Store nie było możliwe. Warto pamiętać o tym, że w Publio dostajemy też format EPUB – no i są to wersje bez DRM, które otworzymy wszędzie – o ile mamy ochotę wracać do archiwów, będzie to zawsze możliwe.  Zaznaczam, że wersji EPUB nie testowałem – jak ktoś czyta na innym czytniku niż Kindle, zapraszam do podzielenia się w komentarzach. Przykład różnic w wyglądzie. Najpierw wersja z Amazonu.   A teraz wersja z Publio. Są też problemy:  W ubiegłym tygodniu jednego dnia nie otrzymałem wcale nowego numeru. Nie chodzi tutaj o wysyłkę na Kindle – tylko kompletny brak – i na półce i na Dropboksie. Dopiero po wysłaniu maila na pomoc dostałem ją około godziny 13. Mam nadzieję, że to się nie powtórzy – bo w przypadku Kindle Store nie było takich problemów. Kilka razy zdarzyły się nieprawidłowe zachowania przy nawigacji – gdy przechodziłem do nowego artykułu przy pomocy gestu góra/dół – to zapętlałem się w obrębie pojedynczej sekcji (np. Kraj) i nie mogłem z niej przejść dalej. Również powrót do spisu treści przerzuca nas do pierwszej sekcji.  Obszerną recenzję GW z Publio i to w dwóch częściach przygotował na swoim blogu Łukasz Sporyszkiewicz. Ja na razie anulowałem prenumeratę w Amazonie i zostaję przy tej promocyjnej za 99 groszy – a gdy się skończy, podejmę ostateczną decyzję, choć pewnie siłą nawyku pozostanę już w Publio. Przy podobnej cenie dostaję więcej, a drobne wpadki można wybaczyć. Czy abonament się przyjmie? Jeszcze parę słów na temat pomysłu płatności za dostęp do stron internetowych Wyborczej. Paywall oznacza, że możemy przeczytać w miesiącu 10 stron – a potem jesteśmy poproszeni o zalogowanie i wykupienie abonamentu. Podobny model stosuje np. New York Times, Financial Times, a w Polsce także Rzeczpospolita i Dziennik Gazeta-Prawna (choć tam do przeczytania darmowych artykułów konieczne jest chyba zalogowanie). Na temat tego modelu wiele już było powiedziane. Jedni bronią prawa gazet do sprzedaży treści, bo nie da się dzisiaj utrzymać z samych reklam. Inni zwracają uwagę na to, że tego paywalla łatwo obejść (choćby wchodząc z Google), no i jakość tych treści nie musi zasługiwać na płacenie. Dużym problemem Agory są wieloletnie próby, aby uświadomić czytelnikom, że obecność firmy w sieci jest dwutorowa: wyborcza.pl – to internetowy serwis Gazety Wyborczej i tego jedynie dotyczą ograniczenia treści gazeta.pl – to po prostu internetowy portal, rywalizujący z WP czy Onetem.  Jedni mają etos, drudzy mają odsłony, ale w praktyce wygląda to tak, że teksty z Wyborczej trafiają także i do gazeta.pl – więc ta różnica się zaciera. Jak ktoś patrzy na wypełniony reklamami portal, wydaje mu się absurdalne płacenie za treść – choć przecież płacenie dotyczy innego serwisu. Aktualizacja – jak parę osób doniosło – blokada artykułów pojawiła się też na regionalnych stronach gazeta.pl – np. wroclaw.gazeta.pl – a więc nie tylko na wyborcza.pl. Mnie cieszy połączenie w jednej ofercie wszystkich kanałów dostępu. GW pokazuje, że płacąc abonament można czytać gazetę na różne sposoby – online, na czytniki czy tablecie – a jednocześnie zachęca do spróbowania innego kanału. Podczas prezentacji abonamentu padła ciekawa liczba – na wszystkich platformach cyfrowych Wyborcza ma 10 tysięcy prenumeratorów – w to trzeba wliczyć pewnie Piano, Kindle, iPada oraz inne formy. Planem jest zwiększenie tej liczby do 30 tysięcy. To bardzo ambitne, ale zobaczymy. PS. Proszę o merytoryczne komentarze. Teksty rodem z podwórka będę wyrzucał.  Czytaj dalej:  Gazeta Wyborcza nareszcie w Publio. Cała, z dodatkami! Test czytnika Onyx AfterGlow i aplikacji Legimi – część II – „Sezamie, otwórz się!” „Czytaj bez limitu” na czytniki? Nowa aplikacja Legimi już w grudniu! Polityka Cyfrowa na prezent – test funkcji Magazyn „W Punkt” w wersji na czytniki! Dwutygodnik FORUM również w MOBI/EPUB! 