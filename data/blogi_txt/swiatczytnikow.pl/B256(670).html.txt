Najnowszy BookRage to załatanie bodaj największej dziury w ofercie polskiej literatury science fiction na czytniki.  Janusz A. Zajdel, ikona polskiej fantastyki socjologicznej, autor, o którym mówiło się „drugi po Lemie”, twórca rozlicznych opowiadań i kilku powieści, które szybko zyskały status kultowych. Przedwcześnie zmarły, zainspirował całe pokolenie pisarzy SF lat 80. W pakiecie za dowolną kwotę dostaniemy pięć najbardziej znanych powieści:  Limes inferior Wyjście z cienia Paradyzja Cała prawda o planecie Ksi Cylinder van Troffa  Dla płacących więcej niż średnia: Relacja z pierwszej ręki - zbiór 33 opowiadań w wyborze Jadwigi Zajdel. Wybieramy sami cenę za pakiet.  Wydaną kwotę jak zwykle w BookRage możemy podzielić między trzech odbiorców:  Najbliższą rodzinę Janusza Zajdla – wdowa po pisarzu udostępniła prawa autorskie do jego książek Fundację Nowoczesna Polska, ludzi którzy stoją m.in. za serwisem Wolne Lektury Ekipę BookRage  Po zapłacie dostaniemy linka do strony, z której można pobrać wszystkie książki w trzech formatach, albo wysłać na Kindle/Dropboxa (ten drugi chwilowo nie działa). Udało mi się złożyć pierwsze zamówienie. I już mam wyrzuty sumienia, że dałem tylko 28 złotych. To jest wartę stówę i więcej. Zresztą średnia już poszła do góry. :-) Gdybym kiedyś konstruował TOP10 moich ulubionych powieści, na pewno znalazłby się tam Limes Inferior. Niesamowity system ekonomiczny będący połączeniem różnych cech kapitalizmu i państwa opiekuńczego. Futurystyczna wizja Klucza, którym się za wszystko płaci i który nas identyfikuje – opisz, wymaluj, smartfon z NFC. No i sam bohater – Sneer, freelancer przyszłości, pracujący na własny rachunek, który czuje się panem swojego życia, póki… nie zacznie odkrywać, że z jego światem, z całym systemem wartości w który ma wierzyć, jest coś nie tak. Pomysł znany z Matrixa, ale tutaj chodzi o coś innego… Blisko byłaby też Paradyzja - wizja zamkniętego świata, wypełnionego w całości monitoringiem i podsłuchem jego mieszkańców, świata, w którym jeśli chcesz porozumieć się bez ograniczeń systemu, musisz z konieczności stać się awangardowym poetą. Świata opartego na wielu poziomach kłamstwa, którego najwyższy może odkryć tylko dziennikarz z zewnątrz. Jest jeszcze Wyjście z cienia - pod przykrywką okupacji Ziemi przez kosmitów mamy tutaj obraz systemu totalitarnego, w którym większość ograniczeń tworzona jest nie przez okupantów, a przez samych ludzi, którzy z różnych powodów wolą być bardziej gorliwi niż muszą. Jak słyszę, że kolejna polska ustawa utrudnia życie w jakimś obszarze, pod pozorem dostosowania się do dyrektyw unijnych, chociaż w dyrektywach nic takiego nie ma – niezmiennie przypomina mi się Zajdel, aktualny nie tylko w czasach komunizmu. Jak widać z tych pobieżnych opisów tematyka książek jest zbliżona, dzisiaj w erze popularności różnych dystopii to nadal jest świeże i potrafi zachwycić. Choć nie ma się co oszukiwać – warsztatowo nie było to zawsze idealnie dopracowane. Zajdel się spieszył, łączył pisanie z pracą zawodową, dopiero pod koniec życia zaznał trochę należnej mu sławy. Wahających się odsyłam do Biblionetki – większość tytułów w okolicach piątki. W Lubimy Czytać oceny 7-8/10. Niniejszym składam głęboki ukłon ekipie BookRage. Dokonaliście czegoś niesamowitego i pokazaliście dużym wydawcom, że niszowy serwis może zaproponować prawdziwy hit. Nie mam wątpliwości, że tym razem rekord sprzedaży zostanie pobity. A na końcu zagadka: kto wydawał w ostatnich latach książki Zajdla w papierze? Tak, to samo wydawnictwo, które wydaje Sapkowskiego. Czytaj dalej:  „Zajdlowy” BookRage uzbierał 100 tysięcy! Kolejny BookRage: Boruń, Kres, Chmielarz, Dębski, Grabiński, Doyle Ruszył BookRage 7 – Demony Grabińskiego Ruszył BookRage 3 – tym razem polskie fantasy: Piskorski, Guzek, Brzezińska, Kres ComicsRage – tak jak BookRage, ale z komiksami Jakub Ćwiek – darmowe opowiadanie sposobem na nagrodę Zajdla? 