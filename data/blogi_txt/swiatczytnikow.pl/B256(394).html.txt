Po ponad miesiącu mamy wyniki ankiety Publio i Świata Czytników. Pytaliśmy o zwyczaje dotyczące kupowania i czytania e-booków. I już wiemy, że… jeśli czytać to właśnie na czytniku. :-) Wpłynęło ponad 4000 odpowiedzi. Jest to bardzo duża liczba i mówi sporo o popularności książek elektronicznych w Polsce. Co jest najważniejsze? Ano to, że e-booki czyta się na czytnikach! Na jakim urządzeniu czytamy e-booki?  Jak widać – dominują czytniki z e-papierem (prawie 60%), następne są tablety i laptopy (po ok. 23%), dopiero potem telefony (18%) i komputery stacjonarne. 5% respondentów korzysta z czytnika z ekranem LCD – a więc to 12x mniej niż czytniki z e-papierem. Prawie 4% e-booki drukuje… Kto czyta i kto kupuje e-booki? Jak urządzenie na którym czytamy wpływa na kupowanie i czytanie książek elektronicznych?  Oj, urządzenie wpływa i to mocno.  Posiadacze czytników kupują średnio 2,94 książki w miesiącu i czytają 3,37 książki. Użytkownicy tabletów czytają niemal o jedną (0,93) książkę mniej miesięcznie niż posiadacze czytników. Pod względem czytania telefony, tablety i czytniki z ekranami LCD wypadły podobnie. Posiadacze tabletów kupują trochę więcej. Osoby, które tylko książki drukują, kupują mniej niż jednego e-booka w miesiącu.  Jaki jest najpopularniejszy czytnik w Polsce?  Tu nie ma wątpliwości. 84% respondentów wskazało na Kindle. Potem jest Onyx (6%), wreszcie Sony (1,8%), Pocketbook (1,5%) oraz Trekstor (1,4%). Inne czytniki uzyskały łącznie 2,5% – możliwe, że są to marki, które pominięte zostały w ankiecie – np. Iriver, Eclicto, Oyo, Irex, Bebook, Jetbook… Na czym jeszcze czytamy? Uczestnicy badania przyznawali się do czytania na różnych urządzeniach. Jak wygląda „współczytanie” miedzy urządzeniami, jeśli mamy czytnik albo tablet?  Jeśli czytamy na czytniku – to okazjonalnie, ale dość rzadko czytamy też na tabletach (prawie 15%) oraz telefonach (13%). 13% posiadaczy Kindle przyznaje się też do czytania na iPadzie.  Ale w drugą stronę – prawie 39% czytających na tabletach ma też czytnik z e-papierem. Potwierdza się więc teza o komplementarności tych urządzeń. Jeśli masz tablet i myślisz o czytaniu, to kiedyś kupisz też czytnik. (Żeby było jasne – nie wolno tego interpretować, że 39% posiadaczy tabletów ma czytniki, bo ankieta objęła tylko osoby zainteresowane e-bookami).  A ludzie którzy… drukują e-booki, na co dzień czytają na komputerach stacjonarnych i laptopach – nic dziwnego, że drukują. Jak wysyłamy e-booki na Kindle?  Tu nie ma wielkich niespodzianek. Najczęściej wysyłamy tradycyjnie po kablu (41%) lub korzystamy z wysyłki mailowej (33%), tylko 23% korzysta z funkcji księgarni internetowych. Co liczy się dla kupujących e-booki? Posiadacze czytników:  cena – 86% znajomość/popularność autora – 80% rekomendacje rodziny i znajomych – 77% pozytywne opinie na blogach i forach – 62% rekomendacje księgarni internetowych – 36% obecność na liście bestsellerów – 37%  Przedostatni punkt jest dość smutny dla księgarni – ludzie przychodzą kupić e-booka, którego już znają i wybierają niską cenę… Inna sprawa, że większość ludzi nie docenia wpływu reklamy na ich decyzje. Jeśli pomyślę, ile pieniędzy wydałem przez rekomendacje Amazonu… Na jakie problemy natrafiamy?  Tu też się skupiam już na czytnikowcach. Prawie dwie trzecie użytkowników czytników ma problemy z błędami w treści e-booka, takimi jak literówki. Problemy z zabezpieczeniami zdarzają się natomiast najrzadziej – to (tylko lub aż) jedna trzecia – ale widać, że DRM już nie jest najważniejszym problemem. Było jeszcze pole tekstowe „inne” – tam najczęściej pojawiały się:  problemy z ilustracjami (brak, złe wyświetlanie, niemożność powiększenia); problemy z kolorami (czasami w epub/mobi stosuje się kolorową czcionkę, która nie wygląda najpiękniej na czytnikach); problemy z nawigacją (najczęściej brak spisu treści); widoczny znak wodny, albo dane klienta – to też można określić jako problem z zabezpieczeniami. Narzekano także na ceny e-booków, zbyt restrykcyjne prawa autorskie, czy po prostu niedostateczną ofertę księgarni. Parę osób pisało o… zmęczeniu oczu. Ale nie, to nie byli użytkownicy czytników. :-) O metodologii i wiarygodności badania Analizowaliśmy razem z Publio wyniki z 4066 ankiet, oczyszczonych (tam gdzie to miało znaczenie) o odpowiedzi sprzeczne. Niektórzy za szybko chcieli dostać e-booka. :-) Padnie pytanie o reprezentatywność – moim zdaniem wyniki są reprezentatywne dla ludzi zainteresowanych e-bookami i odwiedzających Publio oraz Świat Czytników. Nie ma sensu przenosić ich np. na całą populację posiadaczy tabletów. Przy interpretacjach pamiętajmy o tym ograniczeniu. Wszystkie wykresy, które tu widzicie to akurat moje dzieło – dane, które otrzymałem z Agory sprawdziłem ponownie i wygenerowałem z nich wyniki. Podsumowanie To jest chyba największe badanie, które potwierdza to, czego mogliśmy się wcześniej domyślać: Posiadacze czytników kupują i czytają znacznie więcej niż posiadacze tabletów i innych urządzeń! Pozostaje dylemat, co było wcześniej – jajko czy kura. A zatem – czytniki kupują ludzie, którzy czytają więcej – czy też dzięki temu że kupili czytnik, kupują więcej e-booków? Obu zależności nie można wykluczać, ale to właśnie kupno czytnika inicjuje zmiany w czytelnictwie. Odsyłam do artykułu „Jak to się dzieje, że kupujemy więcej e-booków„. Niedługo ukaże się tekst z komentarzem dziennikarzy Gazety Wyborczej – tam przeczytacie więcej np. o demografii. Ja skupiłem się na tym co jest ważne dla nas – ale jeśli macie jakieś pytania, to postaram się poszukać w Excelu odpowiedzi. :-) PS. Potrzebne wsparcie na Wykopie. Czytaj dalej:  Dwa testy czytników i jak je czytać: Komputer Świat, PC Format Jaki czytnik będzie najlepszy do przeglądania internetu? Test Nook Simple Touch – część I: jako czytnik e-booków Test Nook Simple Touch – część II: jako „prawie tablet” z e-inkiem Paradoks wyboru, czyli jak wybieramy czytniki Nook i Android – jakie aplikacje zainstalować na czytniku? 