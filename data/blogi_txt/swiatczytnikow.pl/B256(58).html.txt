Amazon po cichu naprawił właśnie jedną z większych wad swojego systemu dystrybucji czasopism na Kindle.  Jak dotąd zaledwie kilka polskich gazet dostępnych jest w Kindle Store. Podobno Amazon wstrzymał rok temu przyjmowanie nowych. Jak z tym jest – nie wiem. Wiadomo jednak, że z prenumeraty przez Amazona korzystało sporo osób. Polityka w maju 2012 chwaliła się 3 tysiącami subskrypcji – choć było to przed uruchomieniem Polityki Cyfrowej i rozpoczęciem sprzedaży wersji czytnikowych w Nexto – w oba te miejsca mogło przejść wielu czytelników. System Kindle miał jednak jedną dużą wadę. Na czytniku pozostawało zawsze 8 ostatnich numerów – reszta była kasowana „dla naszej wygody”, jak twierdził Amazon, żeby nie zajmować miejsca. Gorzej, że w archiwum na stronie Amazonu też było tylko 8 ostatnich numerów. Poprzednie po prostu… znikały. Tak więc kupowałeś niby prenumeratę, ale z archiwum skorzystać nie mogłeś. Temu, aby czytnik skasował gazetę można zapobiec, wybierając z menu „Keep this issue”. Nie są kasowane też numery, w których cokolwiek podkreśliliśmy lub dodaliśmy notatkę. Czemu jednak Amazon nie udostępniał wszystkich numerów przez swoje konto? Miejsca na serwerach nie mieli? Trudno to wytłumaczyć. I tłumaczyć wreszcie nie trzeba, bo niedawno wprowadzono sporą zmianę. Jeśli wejdziemy dzisiaj na swoje konto Kindle, możemy na czytnik wysłać dowolny numer z całego okresu naszej prenumeraty. Wchodzimy w zakładkę „Newspapers” albo „Magazines” i przy numerze wybieramy Actions – Deliver past isuue to my... Następnie wybieramy konkretny numer. Tak to wygląda dla Gazety Wyborczej – mamy kalendarz z poszczególnymi dniami.  A tak dla Tygodnika Powszechnego – tu wybieramy rok i miesiąc.  Po kliknięciu „Deliver” – numer zostanie wysłany bezprzewodowo na wybrany czytnik lub do aplikacji Kindle. Możemy też ściągnąć plik i przegrać go ręcznie jeśli nie mamy pod ręką WIFI, albo czytnika z 3G. Archiwalny numer pisma po wysłaniu na czytnik… wcale nie pojawi się na głównym ekranie. Trzeba przejść na ostatnią stronę do „Periodicals: Back Issues”. Jest dla mnie niepojęte, że Amazon nie zrobił jakiegoś skrótu.  Na wszelki wypadek przypomnę, że aby przejść np. do 30 strony nie trzeba klikać 30 razy. Na Paperwhite i Touch klikamy na numer strony w dolnym prawym rogu i pojawia się okienko do wpisania numeru. W Classicu/Keyboard wystarczy wpisać numer strony korzystając z klawiatury – prawdziwej czy też wirtualnej – i zatwierdzić przez klawisz Enter (↩).  Dopiero po wejściu do „Back Issues” zobaczymy numer majowy, którego możemy otworzyć.   Numer ma na liście oznaczenie „expiring”, co oznacza, że zachowanie czytnika nie uległo zmianie – jest stary, więc zostanie usunięty z czytnika, chyba że wybierzemy „Keep this issue”. Archiwalne numery zobaczymy też np. w aplikacji Kindle na iPada – tutaj Tygodnik Powszechny z 2012.  Nie działa to do końca prawidłowo – bo są numery z 2012, a nie ma z pierwszych miesięcy 2013. Co jest jeszcze bardzo ważne. Mamy wreszcie dostęp do archiwów czasopism, których już nie prenumerujemy! Z tym, że opcja jest trochę ukryta. Trzeba wejść w „Subscription Settings” na koncie i rozwinąć link „View inactive subscriptions”.  Na swoim koncie widzę np. The New York Times, którego czytałem rok temu przez miesiąc, gdy mieli promocję. Gdybym potrzebował wrócić do jakiegoś numeru z lipca 2012, będzie to teraz możliwe. PS. Podziękowania dla Jakuba Mączki za zwrócenie uwagi na tę nowość! Czytaj dalej:  [Prenumerata cykliczna w Nexto] – jak ustawić wysyłkę na Kindle? Czytnik w samolocie – wreszcie będzie można czytać przez cały lot! Automatyczna aktualizacja książek z Kindle Store – włączać czy nie? Mailem czy po kablu? Porównanie dwóch metod wrzucania książek na Kindle Nowy wygląd konta Kindle – krok do przodu i dwa kroki w tył… Oprogramowanie Kindle Paperwhite 5.3.8 – ważna poprawka działania słownika 