Jednym z pierwszych artykułów na tym blogu, jeszcze w październiku 2010 była próba odpowiedzi na pytanie dlaczego e-booki w Kindle Store bywają droższe od papierowych. Wyjaśniłem wtedy na jakim mechanizmie to się opiera. Dziś e-booki w Amazonie nadal ceny mają wyższe, ale zmienił się mechanizm – jeszcze bardziej na naszą niekorzyść. Sytuacja bywa dziwna, gdy wchodzimy na listę bestsellerów i wybierzemy na przykład książkę Alexandra Ebena: Proof of Heaven: A Neurosurgeon’s Journey into the Afterlife. Na liście kosztowała ona $4,99. Po przejściu na stronę książki widzimy już ceny $8,25 oraz $8,60 czyli w zasadzie tyle samo co wydanie papierowe.  Zadać można sobie w takiej sytuacji pytanie – czy Amazon zgłupiał, że sprzedaje e-booka w cenie papieru? Otóż nie. Amerykanie mają promocyjną cenę $4,99. My, jako Polacy i członkowie Unii Europejskiej mamy specjalną cenę, oczywiście wyższą. Ceny dla państw Unii, nie mających własnych Amazonów, wyliczane są według specjalnego wzoru. Przypomnę jak wyglądał ten wzór w październiku 2010 – obowiązywał do końca ubiegłego roku. Cena UE = (Cena USA + $2) + 15% od tej sumy Przy czym $2 to opłata za tzw. Whispernet czyli… wysyłkę bezprzewodową książki poza Stany, a 15% – stawka VAT w Luksemburgu, gdzie Amazon ma europejską siedzibę. No i właśnie z tym Luksemburgiem, który obniżył stawkę na e-booki do 3%, wiązały się nadzieje, że zmienią się też ceny w Amazonie. I zmieniły się, ale w drugą stronę. Od początku 2013 ten wzór wygląda następująco: Cena PL = (Cena USA + $2) + 23% od tej sumy Co się zmieniło? Zamiast luksemburskiej stawki VAT naliczana jest teraz stawka polska, tak samo jak przy zamawianiu czytników. Przykłady:  Książki z promocji „20 Kindle Books for $2 Each” – cena $2,00 w Stanach – cena $4,92 w Polsce. Galapagos Kurta Vonneguta z promocji Kindle Books for $3,99 or Less kosztuje oryginalnie $2,99 – u nas już $6,14.  Szczególnym przegięciem jest dodawanie opłaty za Whispernet, choć przecież większość czytników sprzedawanych w Polsce nie ma już łącza 3G. Za co jest ta opłata? Za to, że książka trafi na mój czytnik za pośrednictwem mojego WIFI? Albo że ją przeczytam online? Amazon kosi nas tutaj bezczelnie, nie szukając nawet uzasadnienia. W przypadku popularnej promocji Kindle Daily Deal sytuacja wygląda całe szczęście inaczej. Amazon rezygnuje z opłaty $2 za Whispernet, a VAT wlicza w cenę e-booka. W ten sposób książka za $1,99 kosztuje tak naprawdę $1,62 netto. Jednak coś za coś – wiele tytułów z Kindle Daily Deal nie jest u nas w ogóle dostępnych w promocyjnych cenach. Zapewne ich wydawcy nie chcą tracić 37 centów na e-booku sprzedawanym w egzotycznym kraju. PS. Są powody do narzekania – ale podobnie jak w artykule sprzed 3 lat – zwrócę uwagę na to co porównujemy. Nawet jeśli e-book kupowany od Amazona w Polsce wychodzi drożej niż papier w Stanach – to pamiętajmy, że my tej książki papierowej za tyle nie dostaniemy, dojdą koszty wysyłki. Nie mówiąc o tym, że e-booka mamy na czytniku po 60 sekundach, a papier w najlepszym przypadku po paru dniach. Czytaj dalej:  Francja obniża VAT na e-booki, ale… tylko bez DRM! Prztyczek w nos Amazonu? Kindle Matchbook czyli Amazon dokłada e-booka do książki papierowej VAT na e-booki trafia do Trybunału Konstytucyjnego Czytelnictwo e-booków w Polsce, czyli błąd statystyczny Amazon przejmuje Goodreads i możliwe, że zintegruje go z Kindle The Science Fiction Megapack – mnóstwo czytania za dolara z Wildside Press 