Już dotarł! Kindle Paperwhite wysyłany jest do Polski od ubiegłej środy, a dzisiaj zagościł też w moim domu. Powyżej na półce wśród książek z listem powitalnym od Jeffa Bezosa.  Na razie opiszę pierwsze chwile z nowym czytnikiem Amazonu. Przesyłka i jej otwarcie Jak zwykle Kindle dotarł do mnie błyskawicznie. Czytnik zamówiony w czwartek, zaraz po premierze, wysłany tego samego dnia, w piątek był już w Lipsku, dziś rano w Warszawie, gdzie przeszedł nad ranem odprawę celną i po godzinie 15 trafił do moich rąk. Tak wyglądała trasa paczki według strony DHL.  Możemy narzekać na to, że wysyłka kosztuje nas aż 21 dolarów – ale to naprawdę pierwsza klasa – w praktyce dwa dni robocze! A tak wygląda pudełko – tym razem w całości czarne, z paragonem w folii po drugiej stronie.  Jak widać nawet kod kreskowy Amazon wykorzystał do tego, żeby wstawić jakąś grafikę. Otwieramy pudełko i oto nasz czytnik w folii zabezpieczającej i gotowości do działania.  W kieszonce na górze jest króciutka instrukcja (jak włączyć i jak ładować), a także warunki gwarancji w kilku językach. Z kolei pod czytnikiem znajdziemy zwinięty kabel USB, którym połączymy go z komputerem. Dbałość o detale – nawet głupi papierek przytrzymujący kabel ma napis „kindle”…  Pamiętajmy rzecz jasna, żeby wyjąć czytnik z folii… :-) Pierwsze uruchomienie Zgodnie z opisem na ekranie wciskamy jedyny przycisk na dole urządzenia i następuje pierwsze uruchomienie, trwające około minuty.  Na początku wybieramy język – tu celowo zgasiłem lampkę, aby widać było, jak mocne jest oświetlenie.  Następnie zostaniemy poproszeni o podpięcie do sieci WIFI – możemy ten etap pominąć, a w moim przypadku (zamówiłem Paperwhite 3G), na razie WIFI nie ustawiałem. Czytnik od razu po uruchomieniu miał włączoną sieć 3G. Jeśli się podłączymy do sieci – to czytnik loguje się na nasze konto, ale każe nam się upewnić, czy to na pewno to konto.  Potem dostajemy propozycję połączenia z Twitterem i Facebookiem.  Ja w międzyczasie przypomniałem sobie, że Paperwhite ma możliwość robienia zrzutów ekranowych – dotknij jednocześnie lewy dolny i prawy górny róg, ekran na chwilę zamiga, a plik PNG znajdziesz w katalogu głównym urządzenia. To już koniec podstawowej konfiguracji – a Kindle zachęca nas do przejścia samouczka. Jest to rewelacyjny sposób na wprowadzenie do obsługi czytnika. Dotykamy zatem „Get Started” i wykonujemy kolejne polecenia. Poniżej kilka ekranów z samouczka.           Ostatni ekran jest bardzo optymistyczny – mamy nadzieję, że nowy Kindle Ci się spodoba, zacznij go wreszcie używać!  A więc używajmy. Co zrobić po uruchomieniu Pierwsza rzecz, jaką zrobiłem to zmniejszenie jasności oświetlenia. Dotykamy ikony żaróweczki i widzimy, że domyślnie Amazon chce nas zauroczyć światłem na poziomie 22/24. W normalnych warunkach oświetleniowych można to wbrew sugestii spokojnie zmniejszyć do 14 albo 16.  Druga rzecz to wyłączenie listy rekomendacji z Amazona, którą zobaczymy na stronie głównej (nie należy jej mylić z reklamami w wersji sponsorowanej). Aby wyłączyć rekomendacje przechodzimy do Menu (pierwsza ikonka po prawej na górze),  następnie Settings»Device Options»Personalize Your Kindle i zmieniamy pole „Recommended Content” na „Off”. Trzecia rzecz, o której warto pamiętać na samym początku to podanie danych kontaktowych na wypadek zagubienia czytnika. Zrobimy to także w Menu»Settings»Device Options»Personalize Your Kindle  Ja zwykle podaję imię, nazwisko, telefon i maila. Jak widzimy – przy klawiaturze ekranowej aktywne są podpowiedzi w języku angielskim. Aha i jeśli jeszcze tego nie zrobiliśmy na poprzednim etapie, włączamy sieć za pośrednictwem Menu»Settings »WI-FI Networks. Tu nie ma niespodzianek – widzimy sieci w pobliżu i logujemy się.   Możemy jeszcze przeczytać list od Jeffa Bezosa, który został skierowany specjalnie do mnie jako użytkownika poprzednich modeli Kindle…  Teraz już można czytnik uśpić i podłączyć do ładowania. Tu grzecznie nabiera mocy, podłączony do ładowarki z telefonu HTC.  Oczywiście – szczególnie jeśli to Wasz pierwszy czytnik – nie powstrzymacie się pewnie od głębszej eksploracji. :-) A jakie pierwsze wrażenia? Kilka losowych myśli:  Ekran robi na początku niesamowite wrażenie i nic nie zmienia tutaj fakt, że Paperwhite już wcześniej oglądałem. Po pewnym czasie światło wydaje się trochę za mocne i za zimne – ale jak pisałem wyżej, trzeba zmniejszyć. W ogóle efekt przyciemniania i podjaśniania jest niesamowity – ekran zaczyna nagle robić się po prostu jaśniejszy w sposób całkowicie inny, jak ma to miejsce np. na tabletach. Światło jest trochę nierównomierne, co widać przy krawędziach (nie tylko dolnej). Na razie nie wiem czy i na ile będzie to przeszkadzało. Domyślna czcionka wydaje się mniejsza niż na starszych modelach, pewnie to kwestia przeskalowania do ekranu 1024×758. Font Palatino wygląda naprawdę cudownie – chociaż jeśli porównamy go z Kindle Keyboard… ale nie uprzedzajmy wypadków. Bardzo naturalne jest powiązanie zakładek Cloud i Device – w zasadzie z Cloud korzysta się tak samo jakbym miał te pliki na urządzeniu. To będzie ważne, gdy zaczniemy omawiać wielkość pamięci. Obudowa niestety zbiera odciski palców, W wersji 3G działa bez problemu angielska i polska Wikipedia.  Na tym kończymy pierwszy z artykułów o nowym czytniku :-) Pełną recenzję Kindle Paperwhite przygotuję zapewne w następnym tygodniu. A w tym jeszcze parę niespodzianek. W komentarzach możecie oczywiście zadawać pytania, na które spróbuję odpowiedzieć w recenzji. PS. Pełne koszty nowego Kindle Paperwhite zostały podane w artykule nt. premiery. Czytaj dalej: „All-New” Kindle Paperwhite już jest! Oto pierwsze uruchomienie i moje wrażenia Pierwsze filmy z Kindle Paperwhite II Kindle Paperwhite II już w Stanach, oto pierwsze recenzje [Nieaktualne] Kindle Paperwhite w niemieckim Amazonie za 99 euro Kindle Paperwhite 3 będzie miał ekran Mobius? Test Kindle Paperwhite – podsumowanie: zalety i wady czytnika 