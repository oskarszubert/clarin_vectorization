Niedawna awaria serwisu hostingowego Beyond/e24cloud (czego ofiarą padł m.in. Woblink) wywołała znów szeroką dyskusję na temat kopii zapasowych. Podobno ludzie dzielą się na tych, którzy już robią backupy i tych, którzy dopiero będą je robili. Oczywiście problem kopii dotyczy wszystkich danych, które są dla nas cenne – tutaj jednak skupię się na książkach elektronicznych. Dlaczego powinniśmy robić kopie zapasowe? Przyczyn jest wiele.  Systemy DRM, które działają dzisiaj, mogą nie działać za 5 lat. A książka zabezpieczona w ten sposób nie może zostać aktywowana i otwarta, bez działającego serwera (np. firmy Adobe). Plik ze znakiem wodnym możemy ściągnąć ponownie z naszego konta w księgarni, w której je kupiliśmy. Ale księgarnie upadają. Tak będzie się działo. Sklepów z e-bookami jest już w Polsce całkiem dużo. Przetrwają najmocniejsi gracze, mniejsi – szczególnie jeśli się nie specjalizują, to nie pociągną długo. Niektórych książek w ogóle znikąd nie ściągniemy – np. tych, które sami sobie złożyliśmy i przekonwertowaliśmy np. w Calibre. Dyski się psują, komputery się psują, trudno ufać technologii. Ja miałem 3 lata temu wątpliwą przyjemność zobaczenia wielkiego błysku, gdy mój komputer został uszkodzony przez piorun, a konkretnie wyładowanie, które poszło po sieci LAN. Wtedy szczęśliwie, choć płyta główna się spaliła – dysk przetrwał. Ale trzeba być na takie wypadki przygotowanym. Nasz czytnik może też się zepsuć, możemy go stracić – niedobrze byłoby mieć tam jedyną kopię naszej książki. Możemy zostać po prostu okradzeni z naszego sprzętu. I tutaj zaleta e-booków zmienia się w ich wadę. Złodzieje nie zwrócą uwagi na większość książek na regale, ale wyniosą elektronikę, razem z dyskami i pamięciami, gdzie też są tysiące naszych książek.  Na szczęście e-booki nie zajmują bardzo dużo miejsca na dysku, więc ich skopiowanie nie powinno nastręczać trudności. Po pierwsze – odzyskaj kontrolę nad e-bookami W przypadku e-booków z zabezpieczeniem DRM, trzeba te zabezpieczenia zdjąć. Opisywałem szczegółową procedurę dla plików EPUB, podobna jest dla PDF, a także dla plików z Amazonu (inne są tylko wtyczki, ale wszystkie należą do omawianego pakietu „tools”). Na blogu Apprentice Alf przeczytać można szczegółową instrukcję użycia wtyczek z Calibre. Serwery Amazonu – wygodne, ale nie wystarczą Tę sekcję dodałem już po pierwszych komentarzach. Jasne, możemy wszystkie książki wysyłać e-mailem do naszego czytnika i trafią przy okazji na serwery Amazonu, gdzie jest 5GB miejsca. Mamy do nich dostęp przez nasze konto oraz funkcję „Archived Items”. Jest to duże udogodnienie, ale nie wystarcza jako trwałe rozwiązanie do kopii zapasowej. Dlaczego:  Do Amazona łatwo pliki wysłać, trudniej je stamtąd wyciągnąć. Nikt nie znalazł innego sposobu jak pojedyncze ściąganie każdego. Backup powinien obejmować naszą całą kolekcję, łącznie np. z plikami PDF i EPUB – nie wiemy jakich czytników będziemy potrzebowali za parę lat. No i Amazon może kiedyś z tej usługi zrezygnować, albo ją ograniczyć np. tylko do książek kupionych u nich…  Gdzie trzymać kopie zapasowe? Podstawowa zasada to oczywiście wybór takiego miejsca, któremu nie grożą te same niebezpieczeństwa co naszemu komputerowi i czytnikowi.  Pierwszy pomysł – to „chmura”. Ostatnio modne są serwisy synchronizacji plików, takie jak Dropbox, Google Drive albo Microsoft SkyDrive. Na dzień dobry dostajemy tam parę GB miejsca i po instalacji oprogramowania na naszym komputerze, pliki wrzucane do określonych folderów, trafiają też na „chmurę”, czyli gdzieś na serwery daleko stąd. Dropbox jest o tyle przydatny, że część księgarni już teraz pozwala tam wrzucić kopię kupionej książki – w Polsce są to na pewno Publio oraz eBookpoint, którego ilustrację umieściłem na górze. Wielką zaletą chmury jest, poza bezpieczeństwem, możliwość zdalnego dostępu do naszych książek. Pamiętajmy jednak, że nie można wierzyć jednemu serwisowi. Ze względu na oskarżenia o piractwo upadły np. takie strony jak Megaupload. Problem jednak w tym, że sporo ludzi trzymało tam swoje własne pliki, np. potrzebne w pracy zawodowej. Czy je odzyskają? Są takie pogłoski, ale na razie śmiem wątpić. Z podobnych względów nie zalecam np. używania do kopii zapasowych serwisu Chomikuj, nawet jeśli można tam założyć prywatny folder.  Drugi pomysł – dysk zewnętrzny. Tutaj często trzymamy inne ważne dla nas pliki – jak np. zdjęcia, dokumenty, filmy. Pamiętajmy, aby dorzucić tam też e-booki. Potrzebować będziemy oprogramowania do regularnego wykonywania kopii zapasowych (bo sami szybko o tym zapomnimy). Ja używam darmowego Cobian Backup. Dyski są jednak też zawodne. Trzymasz dysk w biurku koło komputera? Mogą Ci go ukraść razem z komputerem. Masz większy dysk sieciowy, albo serwer mediów? Będzie przepięcie w sieci elektrycznej i elektronika dysków do wymiany. Wprawdzie firmie e24cloud w końcu udało się odzyskać dane swoich klientów (polecam świetne studium przypadku), ale lepiej nie myśleć, ile ich to kosztowało… Najlepsze rozwiązanie to trzymanie kopii w co najmniej dwóch miejscach. Jedna gdzieś w domu, a druga w chmurze. Da nam to pewność, że nawet jeśli jedno ze źródeł nie zadziała, to drugie nas uratuje. A przy okazji mamy dostęp zdalny. O paru szczegółowych rozwiązaniach (np. backup ustawień Kindle) jeszcze napiszę w przyszłości. Na razie pytanie – czy i jakie kopie robicie? Czytaj dalej:  Mailem czy po kablu? Porównanie dwóch metod wrzucania książek na Kindle [Prenumerata cykliczna w Nexto] – jak ustawić wysyłkę na Kindle? Jak wyczyścić informację o postępie w książce Kindle? Nowy wygląd konta Kindle – krok do przodu i dwa kroki w tył… Świecący panel do czytnika? Daj sobie spokój i lepiej kup lampkę… Przegląd wszystkich ustawień Kindle Paperwhite (oraz Touch) 