„Jak spaść na ryj, zanim zaczęło się bieg” – takim ostrym tytułem zaczyna swój artykuł Piotr Peszko z Antywebu. A chodzi o polskie e-podręczniki. Przypomnę, że w kwietniu tego roku Rada Ministrów przyjęła rozporządzenie o programie „Cyfrowa szkoła”. W jego ramach: [...] powstaną elektroniczne podręczniki dla klas IV-VI szkół podstawowych, które zostaną udostępnione na otwartym publicznym portalu edukacyjnym. Oznacza to, że będą dostępne dla każdego i za darmo, i każdy będzie mógł z nich korzystać na dowolny sposób. W tym celu zostaną udostępnione – jak i inne pomoce edukacyjne – na licencji Creative Commons (CC) Uznanie Autorstwa lub innej wolnej licencji. Mamy więc dobre informacje – wolne licencje, powszechna dostępność wiedzy, no i pilotażowy program, który obejmie 380 szkół. Piotr Peszko w swoim artykule zauważył pierwszą reakcję wydawców – mianowicie budowanie czarnego PR wokół e-podręczników. W artykułach inspirowanych przez wydawców padają różne mniej czy bardziej dziwne argumenty, choć szczyt absurdu przekracza następująca wypowiedź z jednego z artykułów: Oznacza to, że we wrześniu 2014 r. do uczniów i nauczycieli w całej Polsce trafią niesprawdzone materiały edukacyjne, których wartość merytoryczna będzie zagadką – mówi Bartosz Lewicki reprezentujący Porozumienie Nowoczesna Edukacja. Ponadto koncepcja e-podręczników stanowiących otwarte zasoby budzi kontrowersje. Licencja Creative Commons pozwala na dowolne modyfikowanie treści edukacyjnych. Istnieje ryzyko, że treści podręczników, przygotowanych przez niedoświadczone w tym obszarze firmy, dodatkowo będą jeszcze modyfikowane w niekontrolowany sposób przez podmioty do tego niepowołane. Tak, to że podręczniki będą na otwartych licencjach jest rzekomo ich wadą! Prawdziwy argument jest jeden, czyli pieniądze. Podobno wprowadzenie e-booków w Norwegii spowodowało załamanie rynku podręczników papierowych. A w Polsce wydawnictwa wyciągają od rodziców prawie miliard złotych rocznie. Jakakolwiek zmiana status quo uderzy wydawców po kieszeni. Wbrew pozorom nie jestem wcale entuzjastą e-podręczników. W rozporządzeniu zabrakło określenia szczegółów tych e-booków. W ramach projektu „E-podręczniki do kształcenia ogólnego” dopiero ma powstać ich koncepcja funkcjonalna. Oby nie zakończyło się to PDF-ami. Bo przeglądając je na tabletach z Biedronki (bo na droższe szkół i wielu rodziców nie będzie stać), zatęsknimy szybko za papierem… PS. Na zdjęciu Kindle Classic na tle słynnego zbioru zadań Szymańskiego i Dróbki. Czytaj dalej:  E-podręczniki ze WSiP: co nowego na jesieni 2013? epodreczniki.pl już działają – na razie tylko matematyka: EPUB, PDF i online Teraz Biologia – darmowe podręczniki do gimnazjum w EPUB/MOBI GUS: Średnio na książki wydajemy 19 zł, a z podręcznikami już 70 zł… Minibooki z Woblinku – wszystek pieniądz przepuścisz! :-) Humble eBook Bundle II 