Aktualizacja z 11.04.2012: ukazała się dzisiaj nowa wersja oprogramowania do Kindle Touch, która pozwala na obracanie ekranu i usuwa tym samym najpoważniejszą wadę tego czytnika. Dwa tygodnie temu opublikowałem pierwszą część recenzji Kindle Touch, gdzie pisałem o sprawach najważniejszych – czyli ekranie dotykowym. Dziś skupię się na pozostałych funkcjach Kindle Touch. Tradycyjnie będę odnosił się do doświadczeń z wersjami Keyboard oraz Classic, choć postaram się to tak omówić, aby także ludzie szukający dopiero czytnika rozumieli o co chodzi. Ekran główny Na ekranie głównym widzimy 8 ostatnio czytanych książek. Po dłuższym dotknięciu konkretnej książki widzimy jej szczegóły oraz mamy możliwość jej skasowania.  Podstawowa sprawa to dotarcie do książki, którą chcemy przeczytać. Touch oferuje nam bardzo wygodne opcje sortowania. Wystarczy dotknąć podanego akurat trybu sortowania np. „By Most Recent First” – aby wyświetlił się dialog wyboru sortowania:  To jest standard we wszystkich wersjach Kindle: od ostatnio czytanych, według tytułu, według autora, albo po kolekcjach – wtedy na początku będą wszystkie kolekcje, a po nich gazety i pliki do kolekcji niedodane. Jak przejść do wybranej strony lub autora? Dotykamy numeru strony – czyli „Page 1 of 6″.   W zależności od porządku sortowania mamy możliwość przejścia do autora/tytułu na konkretną literę oraz wyboru konkretnej strony. Jest to bardzo wygodne i intuicyjne – mniej więcej podobnie jak w Keyboard, a znacznie lepiej niż w Classic – gdzie ręczny wybór litery czy numeru był utrudniony. Sama zmiana stron bardzo mi się podoba – strony na ekranie głównym są zmieniane bardzo szybko, dlatego choć na początku żałowałem, że na ekranie mamy 8 książek a nie 10 – to nie stanowi najmniejszego problemu. Wyszukiwanie Na górze na stałe jest pole wyszukiwania. Po kliknięciu w tryb po prawej stronie – mamy wybór: między zawartością czytnika (My Items), Kindle Store, Wikipedią i słownikiem.  Jest jedna wada w porównaniu do Keyboard/Classic – zabrakło opcji „Go to”, która pozwalała wpisać adres internetowy i uruchomić przeglądarkę. Teraz trzeba… albo wchodzić przez Wikipedię (bez sensu), albo uruchamiać przeglądarkę przez Menu – Experimental. Wyniki prezentowane są jak w poprzednich modelach – choć tutaj denerwuje… brak powtórzenia szukanej frazy – czego szukałem na tym obrazku?  Całe szczęście, gdy ponownie dotknę pola wyszukiwania – to wpisana wcześniej fraza już tam będzie. Przeszukiwane są nie tylko treści, ale także tytuły (bo ich zawartość już nie), tego co mamy w „Archived Items”, czyli także pliki, które wysłaliśmy mailem, a których na urzadzeniu obecnie nie ma. Wyszukiwanie działa dość szybko – ale na razie mam około 60 plików, więc przy 600 może być inaczej. Nawigacja Piękna jest obsługa linków. Dotykam dłużej, puszczam i już przechodzę. Szczególnie ucieszyło mnie to w grecko-angielskich NT z Osnova.com, gdzie każde trudniejsze słowo greckie jest podlinkowane do wbudowanego w książkę słownika.  Linki klika się pięknie. Ale niestety na tym „pięknie” się kończy, bo potem musimy wrócić do poprzedniego widoku. W tym celu: trzeba aktywować menu (dotknięcie na górze ekranu) i gdy się pojawi, trzeba dotknąć przycisku „Back”. Tak więc powracanie do poprzedniego widoku zostało znacznie utrudnione. Wraca idea, że Touch najlepiej by działał mając dodatkowo fizyczne przyciski – tak jak w Classic. Nawigacja po książce jest podobna jak w innych modelach. Dotykamy (na górze) ekranu, aby aktywować Menu, dotykamy potem na dole ekranu przycisku „Go to” i widzimy następujący dialog.  Możemy więc przejść do okładki, początku książki, spisu treści, samego końca, a także wybranej strony czy lokalizacji. Spytacie, po co przechodzić do końca? Bo tam – w przypadku tytułów zakupionych – Amazon proponuje nam kolejne rzeczy do przeczytania. Sprytne.  X-Ray Bardzo promowany przez Amazon X-Ray jest funkcją, która przedstawia wizualnie całą zawartość książki. Widzimy wszystkie postacie, a także najważniejsze pojęcia z książki. Działa to nie tylko dla powieści (przykład z Tańca ze Smokami mieliście w artykule o pierwszych wrażeniach z Touch), ale także dla książek naukowych czy poradnikowych. Tak X-Ray wygląda w The 7 Habits of Highly Effective People. Możemy sobie ustawić trzy „rozdzielczości” – czyli całą książkę, rozdział, albo tylko bieżącą stronę.  Jeśli np. wybiorę w książce konkretną postać, to przeczytać mogę natychmiast biogram z Wikipedii oraz sprawdzić wszystkie miejsca, w których Gates został wspomniany.  Zwróćcie uwagę, że na powyższym obrazku mam wyłączony internet – wszystkie dane związane z X-Ray zaciągnięte zostały w momencie kupna książki i mamy do nich dostęp offline. Można więc powiedzieć, że funkcja ta przeniosła wyszukiwanie w treści na inny poziom – oczywiście nadal możemy to robić, ale tutaj mamy gotowy indeks.  X-Ray ułatwia dostęp do treści książki – jak wiadomo na czytniku trudno „przekartkować” szybko całą książkę, a tu jest to możliwe. Ale dla wielu ludzi będzie to pewnie tylko taki „bajer”. Na pewno nie traktowałbym tej funkcji jako argument za wybraniem Toucha, choć ja bardzo ją lubię – i to będzie argument, żeby w przypadku książek z Amazonu sięgać częściej po Toucha, a nie Keyboard. Istnieje swoją drogą (opisany na Mobile Read) sposób na wygenerowanie X-Ray dla swoich własnych książek. Nie testowałem go. Czytanie PDF-ów Największa wada Toucha, jak wiadomo to brak trybu landscape. Nie możemy więc, tak jak w Keyboard/Classic przekręcić urządzenia i zmienić widoku na poziomy, gdzie PDF ma na szerokości 800px i jest już w miarę czytelny. Jest to tym bardziej dziwne, że Touch ma (podobnie jak Kindle DX) wbudowany akcelerometr, więc potencjalnie może rozpoznawać zmianę orientacji ekranu. Miejmy nadzieję, że to poprawią w kolejnych wersjach oprogramowania, na razie dostępne są rozwiązania nieoficjalne – patrz koniec artykułu. Uwaga: 11 kwietnia 2012 funkcja obracania ekranu została dodana w oprogramowaniu 5.1.0. Ogólnie rzecz biorąc, to obsługa PDF jest bardziej zaawansowana niż w poprzednich wersjach Kindle, m.in. działają (o rety, wreszcie!) spisy treści i linki wewnątrz PDF. Długo im to wszystko zajęło… Tak wygląda spis treści do którego wchodzimy przez Menu – Table of Contents.    Możemy używać dwóch palców do powiększania fragmentu strony i PDF w powiększeniu „jakoś” czytać się da. Jednak tutaj Touch, zwykle bardzo szybki nie spisuje się wcale idealnie. Jest już zauważalne opóźnienie między gestem a powiększeniem. Tak wygląda strona zwykła:  A tak powiększona:  I tutaj wychodzi niestety spora wada Touch – gdy powiększymy sobie stronę do wybranego rozmiaru – nie można przejść na następną stronę. W Classic/Keyboard robiło się tak, że po prostu wciskało się klawisze z boku. Tutaj klawiszy nie ma – dotknięcie ekranu powoduje dalsze przesuwanie powiększonej strony. Chcemy zmienić stronę – trzeba wrócić do normalnego powiększenia. To wszystko, w połączeniu z brakiem landscape sprawia, że Touch nadaje się raczej do tych PDF, które bedą w całości czytelne na 6″ ekranie (czy to poziomo, czy pionowo – ale bez powiększania). Podobnie jak w poprzednich modelach można ustawić kontrast PDF – tym razem przez „Menu – Contrast”.  W układzie poziomym (wprowadzonym przez oprogramowanie 5.1.0) pliki czyta się bardzo dobrze. Dotknięcie ekranu przesuwa nam plik o 1/3 w dół, a gdy jesteśmy na dole – przerzuca na następną stronę.  Aby włączyć układ poziomy klikamy Menu i „Landscape Mode”. Przeglądanie obrazków I tu smutna rzecz, bo funkcja przeglądarki obrazków została w Kindle Touch wyłączona. O ile na Kindle Classic można było np. wrzucić komiks w formacie CBZ (zipowane pliki JPG/PNG), lub też pojedyncze pliki graficzne – na Touch się nie da. Można oczywiście obrazki skonwertować do pliku MOBI. Wysyłamy zipa z maksymalnie 25 obrazkami na adres e-mail Kindle, na czytnik przychodzi nam MOBI z komiksem. To jednak przeszkadza, jeśli ktoś chciałby tu czytać komiksy. Najlepszy sposób na komiksy to chyba plik CBR/CBZ przekonwertować po prostu do MOBI przy pomocy Calibre. Syntezator mowy Angielski syntezator mowy działa całkiem przyzwoicie. Włączamy go przez Menu – Turn On Text-to-Speech. Podobnie jak w poprzednich modelach można ustawić męski i kobiecy głos, oraz szybkość czytania. Głos, szczególnie męski jest całkiem przyjemny i zrozumiały, bardzo fajnie akcentuje końcówki zdań. Traktuję jednak tę funkcję jako ciekawostkę, bo nigdy nie słuchałem takich syntezatorów. Istnieje podobno bardzo prosty sposób na podmianę syntezatora na polską wersję – wystarczy podmienić katalog „tts” na urządzeniu. Szczegóły na eksiazki.org – przyznaję, że nie próbowałem i tradycyjnie nie zalecam. Odtwarzacz MP3 Przyznaję, że mając różne Kindle już prawie 2 lata, nie sprawdzałem tam nigdy MP3. Tutaj się poświęciłem. Wgrywamy pliki do folderu „music” na urządzeniu, a odtwarzacz uruchamiamy przez Menu – Experimental – MP3 Player. No i gra nam po kolei to, co znajduje się w folderze „music”. Dostęp do odtwarzacza jest prostszy niż w innych modelach – gdy włączymy menu (dotknięcie na górze ekranu), wtedy kontrolki pojawiają się nam na dole.  Niestety to nadal bardzo podstawowy odtwarzacz – można przejść do następnego i poprzedniego utworu, ale nie można np. wybrać konkretnej piosenki. Zaskoczyły mnie wbudowane głośniczki – grają całkiem porządnie jak na tak małe urządzenie, nie słychać trzasków czy przesterowania. Gdy podłączę słuchawki, to w zasadzie jakość nie różni się od iPoda. Przetestowałem Touch na Sennheiserach HD-215, które nie wybaczają kiepskich źródeł – i nie wybaczyły, bo bas był w zasadzie nieobecny. Gdy podłączyłem jednak zwykłe, przenośne Koss Porta Pro – brzmiało wszystko bardzo dobrze. Ale oczywiście – nie kupujemy Touch do słuchania muzyki. Można tam jednak wrzucić jedną czy dwie płyty i mieć awaryjne urządzenie do słuchania, gdy np. w telefonie czy iPodzie wyczerpie się bateria. Audiobooki Na zdjęciu otwierającym artykuł widzicie audiobooka z audible.com – w porównaniu do MP3 można się poruszać w obrębie utworu i przechodzić między rozdziałami. Nie sądzę, abyście korzystali często z tej funkcji, więc jej nie testowałem. Pamiętajmy jednak, że można skorzystać z oferty próbnej Audible i pobrać sobie na Kindle jednego audiobooka. Przeglądarka internetowa Przeglądarka nie różni się funkcjonalnie od tej z Kindle Keyboard/Classic. To że obsługa odbywa się dotykowo sprawia, że jest nieco łatwiejsza, jednak nie przesadzałbym tutaj – wielkiej różnicy w komforcie obsługi nie ma. Jeśli strona jest w całości powiększona, czasami trzeba spróbować kilka razy zanim uda nam się trafić w linka. Przeglądarkę można uruchomić na trzy sposoby  Menu – Experimental – Web Browser Z pola wyszukiwania – ale niestety tylko Wikipedię – zniknęło pole „Go to”, które było w starszych Kindle. Wikipedia odpali się nam w wersji mobilnej – oczywiście możemy zaraz zmienić adres.  Klikając na link w książce (możemy też sobie przygotować plik z ulubionymi adresami).  Przeglądarka ma „Article mode”, czyli tryb który każdą stronę z dłuższym tekstem może nam przekształcić do formy zbliżonej do strony z książki.  Działa to bardzo sprawnie, choć wyszła kolejna niedoróbka oprogramowania – nie da się zmienić rozmiaru czcionki, a ta jest dość duża. Jeśli chodzi o szybkość – nie mam tutaj powodów do narzekania. Oczywiście są pewne opóźnienia przy przewijaniu i powiększaniu – ale tutaj można być zadowolonym. Do okazjonalnego czytania się nada, choć cudów nie oczekujmy. Amazon robi bardzo mądrze, plasując od wielu lat tę funkcję w kategorii „Experimental”. Podsumowanie W obu częściach mojej recenzji staram się dość drobiazgowo wynajdować wady urządzenia, szczególnie w porównaniu z poprzednimi modelami. Jednak mój odbiór Kindle Touch po 3 tygodniach od kupna jest zdecydowanie pozytywny. I tym Touch różni się dla mnie od Kindle Classic – najmniejszy Kindle był OK, ale „tylko OK”. Jak pisałem w recenzji – nie widziałem żadnych specjalnych powodów, aby przerzucić się z mojego Kindle Keyboard. Że jest szybszy? Że mniejszy? Że „ładniej” odświeża strony? To było dla mnie nieistotne. Dlatego też po paru tygodniach Classic poszedł w odstawkę. Tymczasem Touch wnosi już nową jakość. Potrafię sobie wyobrazić że przesiadam się na niego z Keyboard i że od dziś jest to już mój pierwszy czytnik. Obsługa dotykowa, o której pisałem w pierwszej części jest intuicyjna i nie mam z nią (poza zaznaczaniem) najmniejszego problemu. Najczęściej czytnik działa bardzo szybko, jedyne czego mi brakuje to fizycznego przycisku „Back”. Bardzo polubiłem funkcję X-Ray, choć zdaję sobie sprawę, że jest ona niszowa. Również pomysł, żeby słuchać na Kindle muzyki nie jest już aż tak kosmiczny jak przy poprzednich wersjach. Z plików PDF na Touch korzystał nie będę. Od tego mam konwertery i po to kupiłem DX, żeby się nie męczyć z natywnym PDF na sześciocalowym ekranie. Generalnie uważam, że jeśli książkę da się przekonwertować (a większość się da i to w miarę szybko), to trzeba to zrobić. Rozumiem jednak, że brak orientacji poziomej może być poważnym argumentem przeciwko Touch. W sieci istnieją sposoby, aby tę orientację sobie włączyć – kto szuka ten znajdzie. Od paru tygodni ludzie pytają mnie – który model wybrać, Kindle Touch, czy tańszego o ponad 100 złotych Kindle Classic. Wydaje mi się, że każdy wybór ma swoje uzasadnienie i nie będzie się go żałowało:  Classic – podstawowe funkcje czytania realizowane są bardzo dobrze. Niczego więcej nie potrzebujemy, żeby zanurzyć się w książce elektronicznej. Poza tym jest malusieńki, co też ma znaczenie. Touch – tutaj mamy już więcej funkcji, no i obsługę dotykową, która dla wielu osób jest bardzo intuicyjna. Kindle Touch ma swoje wady, ale można spokojnie określić go jako czytnik „wyższej klasy”, a opinie zadowolonych użytkowników mówią same za siebie.  Czytaj dalej:  Test „All-New” Kindle Paperwhite – część IV – PDF, czasopisma, Internet oraz podsumowanie Jeden, samotny… Kindle Touch 3G wrócił do sprzedaży Test Kindle Paperwhite – część III: wyszukiwanie, PDF, Internet, czasopisma, kontrola rodzicielska Test „All-New” Kindle Paperwhite – część II – nawigacja po książce To nie zombie, to Kindle Keyboard znów w sprzedaży ;-) Kindle Paperwhite II już w Stanach, oto pierwsze recenzje 