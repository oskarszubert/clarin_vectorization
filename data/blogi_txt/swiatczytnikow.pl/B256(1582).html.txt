Parę tygodni temu odpowiadając na pytania dotyczące płatności, wspomniałem o kartach do płacenia w Internecie, bez potrzeby posiadania konta związanego z kartą. I tak się miło złożyło, że zwróciła się do mnie agencja PR reprezentująca bank BZ WBK, która zaprosiła mnie do testów karty internetowej. Taka karta istnieje tylko w wersji elektronicznej, ładujemy ją tylko wtedy, gdy chcemy coś kupić.  Aby było co testować, kartę zasilono mi kwotą 100 złotych na zakupy. Wniosek o kartę Rejestracja i wyrabianie karty jest szybkie i sprawne. Wypełniamy formularz na stronie WBK, przy czym jeśli nie mamy karty plastikowej (chyba WBK takie rozdaje) trzeba wybrać „Czy posiadasz internetową kartę plastikową – NIE”. Potem podajemy zwyczajowe dane, akceptujemy regulamin, no i na końcu wygeneruje nam się karta. Sama karta to plik PDF z numerem karty i rachunku karty (czyli rachunku na który możemy ją zasilać), który musimy zapisać na komputerze. Trzeba uważać, aby zapisać to od razu, bo potem plik nam się nie wygeneruje. A PDF wygląda tak:  To jeszcze nie wszystko. Na podany przy rejestracji telefon dostaniemy SMS z trzycyfrowym kodem CVV, który wymagany jest (choć nie wszędzie) do potwierdzenia rejestracji internetowych. Całość zajmuje kilka minut i mamy już PDF, można teraz kartę zasilić i wykorzystywać do płacenia. Korzystanie Mamy kartę, to zalogujmy się do serwisu transakcyjnego. Strona nie jest ideałem pod względem użyteczności. Oto co widzimy po zalogowaniu:  Po zalogowaniu zamiast stanu swojej karty widzimy swoje dane, jakby to one były najważniejsze. Gdy kliknę „Moje karty” i wybiorę „Karty Internetowe”, nadal nie widzę swojej karty.  Muszę wybrać „Karty internetowe bez plastiku”i dopiero widzę saldo i dostępne środki.  Nie można było jednej listy zrobić i to na głównej stronie? Możemy tam podejrzeć historię operacji na karcie. Czego mi brakowało to możliwość podejrzenia szczegółów blokady na karcie – widzimy że środki z karty wyszły, ale do czasu rozliczenia (trwa to kilka dni) nie wiemy kto je zablokował. To jest dość poważna wada. Kartę można doładować bezpośrednio ze strony – wykorzystywana jest usługa Bluecash, dzięki czemu przechodzimy wtedy do swojego własnego banku i robimy przelew, który znajdzie się prawie natychmiast na karcie. Zapłacimy jednak za to prowizję (do kilku złotych). Można też doładować kartę zwykłym przelewem (na numer rachunku karty), wtedy w większości banków internetowych nic nie zapłacimy, za to trzeba będzie 1 dzień poczekać. Przyglądając się tabeli opłat i innym treściom, warto zwrócić uwagę:  na brak opłaty za założenie i odnowienie karty (choć mi potrącono przy założeniu 1 PLN, która została potem zwrócona) na opłatę za przewalutowanie (znajdziemy ją w FAQ): Jeśli dokonasz zakupów w zagranicznych sklepach, w walucie innej niż EUR  do wartości transakcji doliczana jest automatycznie prowizja za  przewalutowanie transakcji w wysokości 3 %. Kwoty transakcji zagranicznych przeliczone zostaną przez organizację  płatniczą na EUR, a następnie przez Bank na PLN po kursie sprzedaży  dewiz obowiązującym w Banku w dniu rozliczenia transakcji. Tak więc kupując Kindle 3 WIFI dopłacilibyśmy (bo patrz punkt niżej) około 15 zł za przewalutowanie. No, to jest jednak standardowa opcja przy polskich kartach płatniczych, rozliczanych w euro. maksymalną kwotę płatności kartą – 500 PLN na opłatę za wypłacenie środków z powrotem na konto bankowe: 15 złotych. Dlatego warto na karcie trzymać tylko te pieniądze, które zamierzamy wydać. Zresztą nie są one oprocentowane.  Zrobiłem następujące zakupy:  Książka „Conversion Optimization” (wersja MOBI, EPUB i PDF) z O’Reilly, była w promocji za $11.20, co mnie kosztowało 34,57 zł Pojedynczy numer „Wprost” z Legimi.pl, za jedyne 3 złote. PDF z księgarni, gdzie w ramach swoich usług przeglądałem proces zakupowy: 12,90 zł. „Wprowadzenie do języka greckiego Nowego Testamentu” (plik PDF) z księgarni WAM za 10 zł. no i dokupienie 20 GB przestrzeni dyskowej w Google, z przeznaczeniem na moje zdjęcia z Picasa Web Albums: $6.10 czyli 20,06 zł.  Zakupy nie różniły się niczym od tych, które wcześniej robiłem kartami mBanku czy Inteligo. Szybka weryfikacja online i potwierdzenie transakcji. Przykładowy ekran z O’Reilly:  Nie testowałem karty w Amazonie, ale na Google i w O’Reilly wszystko było OK. Podsumowanie Karta internetowa to alternatywa dla osób, które chcą czuć pełną kontrolę nad wydatkami w internecie. Jeśli mamy kartę, którą doładowujemy tylko wtedy, gdy chcemy coś kupić, mamy pewność, że nic z tymi pieniędzmi się nie stanie. No, a numeru karty nikt nam nie podejrzy w portfelu. Może być też to tańsze rozwiązanie od np. osobnego konta i karty debetowej, oczywiście trzeba patrzeć na tabelę opłat, a szczególnie różne nietypowe sytuacje. Ja osobiście używam do płatności w internecie właśnie osobnego konta Inteligo, no i raczej na kartę internetową z BZ WBK się nie przesiądę. Jeśli jednak ktoś nie ma osobnego konta, taka karta może być niezłym pomysłem. Czytaj dalej:  Marcin M. skaczący po książkach, czyli suplement do „felietonowej afery” Jeszcze wiele miesięcy budowania świadomości o tym, czym są czytniki Mój pierwszy rok z Kindle Paperwhite – co się zmieniło w moim czytaniu? Trzy lata Świata Czytników – odpowiedzi na Wasze pytania Masz czytnik? Uważaj na Kazika! ;-) Okładka z magnesem do Paperwhite czyli „zrób to sam” 