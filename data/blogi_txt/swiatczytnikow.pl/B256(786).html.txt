Gdy rozmawia się o e-bookach, wielu zwolenników książki papierowej ma w zanadrzu Ostateczny Argument. Że e-book nie pachnie tak jak książka! Ja nigdy tego nie rozumiałem, prawdę mówiąc wolałbym, aby niektóre moje nabytki z Allegro nie pachniały tak jak pachną – bogatym motywem piwnicy, strychu i zatęchłej skrzyni… Ale nowa książka to podobno co innego. Teraz można z tym zapachem przebywać cały dzień i nawet popsikać sobie czytnik. Perfumy „Paper Passion” sprzedawane są w ekskluzywnym opakowaniu o kształcie książki. Z czego składają się takie cudne perfumy? Oddajmy głos Marcinowi Budzykowi z bloga Niemuzyczna Pięciolinia: Linolenian metylu i etylu – pochodne kwasu omega 6 – mają zapewniać tłusty charakter kompozycji i tworzyć bazę, w której znajdziemy też balsam copaiba. Balsam ten jest w rzeczywistości olejkiem z drzewa copaiba – Copaifera officinalis – i ma ambrowy oraz ziołowy aromat. Serce Paper Passion ma się składać z dwóch syntetyków: amber extreme oraz trisamber. Oba zabójczo tanie i łatwe do dostania. Podobno mają imitować woń papieru. I jeszcze octan krezylu w głowie. Ten ma z kolei nadawać odcień medyczny i techniczny kompozycji. Fascynujące. A jak pachną? Paper Passion pachnie na początku ostro. To nie świeży ozon po burzy, ale niosący mnóstwo kurzu gaz z kserokopiarki. Jest duszący, wytrawny, pozbawiony cukru i wody. Przypomina też trociny wyprażone na saharyjskim słońcu i starą szmatę wywieszoną na płocie w czterdziestostopniowym upale obok rozwalającej się drewnianej chałupy. A później Paper Passion zaczyna pachnieć kuchnią. To żywcem rosół gotowany na wielkiej ilości świeżych warzyw i na tłustym, soczystym mięsie. Z dodatkiem Maggi. Może to dziwne, ale mnie się to podoba. Tym bardziej, że wyczuwam też woń gazu, zapalniczki i krzemienia. [...] Jeszcze dalej pojawia się woń gazety, ale nie Newsweek’a (mój zapachowy numer 1). To bardziej jakaś gazeta codzienna. Może Wyborcza? Za zestaw o pojemności 50ml zapłacić trzeba 380 zł. Nikt nie powiedział, że tradycja jest tania. :-) PS. o perfumach pierwszy napisał serwis Booklips i z niego zaczerpnąłem ilustrację. Czytaj dalej:  O tym, że żal mi pani Kai Książki o języku Python o 40% taniej – promocja i nasze rekomendacje Wszystkie książki o HTML o 50% taniej. Promocja eBookpoint i Świata Czytników Matrioszka czyli książka o Rosji i konkurs Marcin M. skaczący po książkach, czyli suplement do „felietonowej afery” Pożegnamy promocje? Wydawcy i księgarze chcą stałych cen na nowości! 