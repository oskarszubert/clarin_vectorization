Aktualizacja z 23.01: Promocja się skończyła, książka w tym momencie kosztuje $9,99.   W dzisiejszym Kindle Daily Deal czeka nas prawdziwa gratka dla miłośników historii. The Fall of the Roman Empire : A New History of Rome and the Barbarians ($1,99), której autorem jest Peter Heather, to 600 stron, poświęconych ostatnim wiekom cesarstwa rzymskiego. Wersja polska „Upadek cesarstwa rzymskiego” (link do Merlina) ukazała się krótko po oryginale i tak opisuje ją wydawca: Dlaczego imperium rzymskie upadło? Od czasów Zmierzchu Cesarstwa Rzymskiego Edwarda Gibbona odpowiedzi na to pytanie pojawiało się wiele. W 1984 pewien niemiecki uczony obliczył, że wskazano ponad dwieście przyczyn: od impotencji spowodowanej przez systematyczne zatruwanie ołowiem do rabunkowej gospodarki leśnej, od nadmiernie rozrośniętej biurokracji do zamiłowania do zbyt gorących kąpieli, od emancypacji kobiet po podagrę. Nic dziwnego, że wielu historyków znużonych nie kończącymi się kontrowersjami przychyla się do lansowanej w ostatnich dziesięcioleciach przeciwnej teorii: upadku właściwie nie było. Rzymska Europa nie legła w gruzach, lecz uległa ewolucyjnemu przekształceniu. Według Petera Heathera rzymski kolos w IV wieku był potężny jak dawniej i bynajmniej nie chwiał się na glinianych nogach. Co więc było przyczyną upadku? Autor, posługując się barwnym językiem, wskazuje głównych podejrzanych. Czyni to na podstawie najnowszych badań archeologicznych i wnikliwej interpretacji źródeł historycznych. Prawdziwym katalizatorem upadku cesarstwa zachodniego było jedno brzemienne w skutki wydarzenie z 376 roku: nagłe pojawienie się nowego, budzącego grozę ludu – Hunów. To pod ich naporem barbarzyńscy sąsiedzi imperium – Goci, Wandalowie, Frankowie, Alanowie – przez następne sześćdziesiąt lat szukali schronienia na ziemiach cesarstwa. Rezultatem było powstanie w Galii, Hiszpanii, Afryce, Italii barbarzyńskich królestw – zalążka przyszłej Europy – których Rzymianie nie potrafili ich zmusić do uległości. W 476 roku ostatni cesarz Romulus Augustulus został po cichu „odesłany na emeryturę” przez germańskiego wodza Odoakera i był to koniec imperium założonego – ironia losu! – przez jego mitycznego imiennika. Książka ma niezłe recenzje, np. na forum Historycy.org, a o samym stanowisku autora przeczytamy więcej na angielskiej Wikipedii. Co do wersji Kindle, została przygotowana przyzwoicie, mamy choćby rzecz rzadko spotykaną – czyli indeks tematyczny, z linkami do odpowiednich stron. Jest też podział na strony (po kliknięciu MENU zobaczymy lokację i numer strony w wydawniu papierowym), co niewątpliwie pomoże wszystkim, chcącym cytować tę książkę w innych pracach. Są też mapy, te mogły by być w lepszej rozdzielczości, ale większość jest czytelna. Polecam The Fall of the Roman Empire wszystkim, którzy chcą się dowiedzieć czegoś o czasach, gdy starożytność zmieniała się w średniowiecze. Dodam też, że zainteresowani jeszcze bardziej historią starożytną w projekcie Gutenberg znajdą za darmo 6 tomów klasycznego dzieła Edwarda Gibbona, „Zmierzch cesarstwa rzymskiego” (The History of the Decline and Fall of the Roman Empire). Porównując je z książką Heathera, można ocenić, jak nauki historyczne zmieniły się przez ostatnie 3 stulecia… 