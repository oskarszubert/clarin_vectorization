E-booki J.K. Rowling z serii o Harrym Potterze były dotąd niedostępne po polsku. Wczoraj zadebiutowały w ogólnoświatowym sklepie Pottermore. Partnerem akcji w Polsce jest Woblink.  Pani Rowling była przez długi czas sceptyczna wobec e-booków i Harrego w tej postaci oficjalnie po prostu… nie było, mimo ogromnej skali piractwa. W marcu 2012 wystartował sklep Pottermore.com, o czym na Świecie Czytników pisał Khron. No i teraz mamy wersję polską. Wszystkie e-booki z serii Harry’ego Pottera w oryginalnym tłumaczeniu i z oryginalnymi okładkami kupić można na Pottermore.com.  Ceny – no nie zachwycają. Pojedyncze tomy od 7,99 do 9,99 euro. Ale nie jesteśmy tutaj dyskryminowani – wszystkie wersje językowe mają zbliżoną cenę. Są też książki z biblioteki Hogwartu np. „Fantastyczne Zwierzęta i Jak Je Znaleźć” albo „Quidditch Przez Wieki” – te są tańsze – od 3,49 do 4,99 euro.  Każda książka dostępna jest wg deklaracji sklepu w kilku formatach: EPUB, XPS (?) oraz MOBI.  Książki można pobrać maksymalnie 8 razy, nie ma wzmianki o zabezpieczeniach przed kopiowaniem. Można też kupić e-booka jako prezent. Krótka relacja z kupna.  Po zapłaceniu możemy wrzucić książkę do jednego z serwisów (dla nas dostępny tylko Sony Reader – Kindle już nie) albo pobrać plik – i do pobrania jest wyłącznie format EPUB zabezpieczony znakiem wodnym.  Plik bez problemu dał się przekonwertować do MOBI i wrzucić na czytnik – oto efekty. Poza udaną mieszanką grafiki i tekstu, widzimy niestety trochę problemów z literówkami.   Kupić też można wersje audio czytane m.in. przez Piotra Fronczewskiego i Wiktora Zborowskiego – te zauważalnie droższe, np. 17,99 euro za „Kamień filozoficzny” i 33,99 euro za „Insygnia śmierci”. W Polsce partnerem księgarni został Woblink – ale obowiązują zasady podobne jak… w Amazonie. Nie kupimy bezpośrednio plików – na stronie produktu znajdziemy jedynie przekierowanie do Pottermore Shop. Taki schemat obowiązuje na całym świecie – i w ten sposób pani Rowling ma monopol na sprzedaż swoich e-booków.  Jak przeczytamy w informacji prasowej: Zespół Woblinka pracuje nad tym, by polskojęzyczne książki zakupione przez Pottermore Shop w przyszłości były dostępne również z poziomu półki czytelnika na Woblinku. Cieszy mnie załatanie kolejnej białej plamy na e-bookowym rynku. Brak legalnego, oficjalnego wydania Pottera mógł uwierać. Z drugiej strony – ile osób wyda około 240 zł na wszystkie tomy…? Czytaj dalej:  Jeff Bezos i era Amazona – wyniki konkursu oraz kilka cytatów na temat początków Kindle Minibooki z Woblinku – wszystek pieniądz przepuścisz! :-) Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Dwa pisma debiutują na czytnikach: Esensja oraz Res Publica Nowa Adobe szykuje nowy „niełamliwy” DRM 