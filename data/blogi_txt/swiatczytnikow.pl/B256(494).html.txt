Używanie Kindle ma także swoje ciemniejsze strony. Dziś napiszę o najważniejszym chyba błędzie oprogramowania, który zauważalny staje się przy intensywnym korzystaniu z urządzenia. Gdy na swoim czytniku mamy bardzo dużo książek (od 500 w górę), możemy zaobserwować dwa problemy:  Szybsze zużywanie się baterii, szczególnie gdy wrzuciliśmy właśnie dużo plików. „Zamrożenie” Kindle przy zaznaczaniu tekstu. Raz na kilkanaście/kilkadziesiąt zaznaczeń Kindle myśli 20 sekund albo i dłużej, zanim zobaczymy wreszcie podkreślenie.  Im więcej mamy książek, tym dłuższe takie zamyślenia.  Problem dotyczy Kindle Keyboard i Classic. Touch ma zupełnie inne oprogramowanie i takich problemów być nie powinno. Co jest tutaj winne? Mechanizm indeksowania książek. Gdy wrzucimy do Kindle nowe pliki, urządzenie tworzy indeks, który pozwala potem na szybkie wyszukiwanie. Niestety, indeks staje się po jakimś czasie bardzo duży (nawet 200 MB!), a dodawanie do niego książek zajmuje Kindlowi coraz więcej czasu i zasobów. Możemy nawet zauważyć, że czytnik się przy tym lekko nagrzewa! Prowadzi to do szybszego zużycia baterii. A co z zawieszeniami? To już ewidentny błąd oprogramowania. Otóż Kindle po tym, gdy zaznaczyliśmy jakiś fragment, stwierdza raz na jakiś czas, że musi książkę ponownie przeindeksować. No i robi to, blokując urządzenie nawet na kilkadziesiąt sekund. Jak wyłączyć indeksowanie? Sposób na te problemy jest jak dotąd jeden – wyłączyć indeksowanie. Kindle nie będzie dodawał nowych książek do indeksu, nie będzie nam też przerywał lektury. W momencie gdy indeksowanie jest wyłączone, możemy nadal przeszukiwać treść książek – ale tylko tych, które dodaliśmy wcześniej. Jak to zrobić:  Przechodzimy do ekranu HOME. Wciskamy „del” (Kindle Keyboard) lub wywołujemy klawiaturę (Kindle Classic) Wpisujemy: ;debugOn + Enter Wpisujemy: ~disableIndexing + Enter. Wpisujemy: ;debugOff + Enter.  Od tego czasu nowe książki nie będą indeksowane. Jak włączyć z powrotem indeksowanie? Najprościej – zrestartować czytnik (Menu – Settings – Menu – Restart), będzie z powrotem indeksował dodaną przez ten czas zawartość. Wpisując po „;debugOn” komendę „~help” zobaczymy parę innych możliwych poleceń – np. „~disableScreensaver”, które… wyłącza wygaszacze ekranu – Kindle nigdy nie wejdzie w stan uśpienia. Znaczenie niektórych funkcji nie jest jasne, eksperymentujesz na własną odpowiedzialność, choć zdaje się, że restart Kindle wyłącza je wszystkie. Korzystanie z wyłączenia indeksowania jest bezpieczne i nie narusza gwarancji. Tak czy inaczej, zalecam je tylko tym, którzy zauważyli jeden z problemów opisanych na początku. PS. Więcej o indeksowaniu przeczytamy na blogu Kindlemaniaka, zaś na forum Mobile Read został opisany sposób na permanentne wyłączenie indeksowania, nie tylko do następnego restartu. Tego jednak nie zalecam, gdyż wymaga niedozwolonej ingerencji w oprogramowanie. Czytaj dalej:  „Tajne” polecenia w Kindle Paperwhite / Touch Mailem czy po kablu? Porównanie dwóch metod wrzucania książek na Kindle Wasze e-bookowe triki – rozwiązanie konkursu Lifehackera! Jak wyczyścić informację o postępie w książce Kindle? OpenDyslexic – font ułatwiający czytanie przy dysleksji Przegląd wszystkich ustawień Kindle Paperwhite (oraz Touch) 