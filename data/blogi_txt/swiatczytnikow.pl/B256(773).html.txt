Polacy chcący kupić czytnik Kindle najczęściej myślą o dwóch miejscach. Pierwszym jest Allegro, a drugim amazon.com. Gdy dwa lata temu zamawiałem swój pierwszy model Kindle – DX, zamówiłem bezpośrednio w Amazonie. Jednak jakiś czas temu zapragnąłem nabyć pierwszy model, zwany obecnie „Kindle first generation„. Jest to czytnik wywodzący się z czasów dla czytników wręcz zamierzchłych, bo z 2007 roku. Amazon wycofał go ze swojego swojego sklepu dawno temu, w Polsce chyba nikt go nie ma… Jak go zatem kupić? Pozostał eBay – amerykański serwis aukcyjny. Pierwszym problemem, na jaki napotyka się przy wyszukiwaniu tego typu przedmiotów, są domyślne ustawienia wyszukiwarki. Zdarza się, że eBay ogranicza pokazywane przedmioty do tych pochodzących z Polski.  Po zmianie ustawień na pokazywanie przedmiotów pochodzących ze Stanów Zjednoczonych pokazało mi się kilkanaście ofert. Przystosowałem sobie wzorzec do wyszukiwania, tak by odrzucał wszystkie nowsze czytniki, ładowarki, etui, folie itp. (eBay, podobnie jak google wspiera odrzucanie haseł do których doda się z przodu myślnik). Po wielu próbach dostałem zapytanie rozpoczynające się mniej więcej tak: „kindle -keyboard -fire -touch -case -charger -DX -ebooks”, ale zawierające jeszcze dużo więcej słów ;) . Później okazało się, że wchodząc na eBay.com można skorzystać z czegoś podobnego do wprowadzonego niedawno przez Allegro „katalogu”. Po wybraniu interesującego nas produktu, pokazują się jego parametry i aukcje na których można go nabyć. Wbrew pozorom zapłacenie za wybrany przedmiot kupowany w USA nie jest problemem, jeśli tylko ma się konto PayPal. Dużo trudniejszym do ominięcia problemem jest wysyłka. Ogromna większość przedmiotów sprzedawanych przez mieszkańców USA jest wystawiana jedynie z wysyłką krajową. Można poradzić sobie z tym na kilka sposobów:  spróbować przekonać sprzedawcę do wysyłki do Polski (próbowałem raz bez skutku), skorzystać z firmy pośredniczącej w wysyłce (sprzedawca wysyła przedmiot do siedziby firmy w USA, a firma przepakowuje przedmiot i przesyła nam), /komentarz RD: co w przypadku elektroniki wiąże się z ryzykiem płacenia cła i dodatkowej opłaty za odprawienie/ poprosić o pomoc znajomego jadącego z Stanów do Polski (ta metoda pozwala na niższy koszt przesyłki i upraszcza sprawy związane z cłem)  Szczęśliwie pracuję w firmie która ma oddziały porozrzucane po Europie i świecie, a kilka osób z USA dość regularnie przyjeżdża do Polski. Okazało się, że przywiezienie kindla nie będzie dla jednego z naszych pracowników problemem. Nieco zaskoczył mnie w tym momencie eBay, gdyż w żaden sposób nie udawało mi się dodać poprawnego adresu z USA do wysyłki na stronie eBay.pl. Mimo poprawnego ustawienia kraju, formularz wciąż odrzucał moje próby wpisania numeru telefonu (który był konieczny). Formularz miał na sztywno ustawione pola do wpisania numeru, w które amerykański numer po prostu nie pasował. Po kilku bezowocnych próbach zalogowałem się na moje eBay’owe konto ze strony ebay.com, wtedy udało się od razu… Z racji tego, że chciałem czytać na nowym czytniku ebooki które miałem już wcześniej kupione w Kindle Store, konieczne było przypisanie czytnika do mojego konta. Sytuacja z Kindlami 1st gen jest o tyle nietypowa, że nie mają one WiFi, a tylko połączenie z internetem w technologii CDMA, a więc niedziałającej w Polsce. W dodatku funkcjonuje ono w sieci tylko jednego amerykańskiego operatora… W połączeniu z tym, że rejestracji można dokonać jedynie korzystając z sieci bezprzewodowej, oznaczało to, że Kindle musi zostać przypisany do mojego konta jeszcze przed wylotem zza wielkiej wody. Najpierw poprosiłem sprzedawcę, aby wyrejestrował czytnik korzystając z odpowiedniej opcji w menu, a następnie zarejestrowałem czytnik wpisując jego numer seryjny na stronie Amazon (niestety ta metoda już nie działa). Teraz wystarczyło, żeby sprzedawca włączył czytnik i połączył się z siecią, aby czytnik dowiedział się, że ma nowego właściciela. Jakieś 3 tygodnie później czytnik przyleciał do mnie w plecaku znajomego. Z zakupu jestem bardzo zadowolony, choć czytnik jest bardzo nietypowy i do codziennego korzystania o wiele bardziej nadają się konstrukcje bardziej współczesne… ale o tym może innym razem… Tak wygląda pudło, w którym Kindle 1 jest dostarczany. Robi wrażenie.  Jeśli swój czytnik już kupiliście, to pewnie zainteresuje Was fakt, że niedawno udało mi się na eBayu kupić za około 60zł z przesyłką oryginalną okładkę Amazona na Kindle Classic. Tym razem jednak sprzedawca wysyłał także do Europy, więc okładka dotarła do mnie w kilka dni pocztą. Co ciekawe mieszkająca w stanie Illinois sprzedawczyni podpisała się wybitnie polskim nazwiskiem… Autor zdjęć: Steven Harris, CC BY-NC 2.0 Czytaj dalej:  Ku przestrodze: przykra sytuacja z aukcji Kindle Jak odróżnić od siebie PW2 i PW1? „All-new” Kindle Paperwhite dotrze przed świętami! Pierwsze filmy z Kindle Paperwhite II Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Czytniki z oświetleniem – jak różni się kontrast ekranu? 