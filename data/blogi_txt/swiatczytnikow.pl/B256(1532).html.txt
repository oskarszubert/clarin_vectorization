Stefan Grabiński to autor, o którym raczej nie uczą w szkołach, a jest on jednym z pionierów fantastyki i opowiadań grozy. Z tego powodu nazywano go polskim Edgarem Allanem Poe lub H.P. Lovecraftem. Zainteresowanych jego biografią odsyłam do niedawnego artykułu w Histmagu. Tenże artykuł obejrzał niedawno Mateusz Zasuwik i postanowił przygotować e-bookową wersję „Demona ruchu”, czyli najsłynniejszego zbioru opowiadań Grabińskiego, który tak opisano w Histmagu: Wydany w roku 1919 „Demon ruchu” od razu zyskał spory rozgłos. Grabiński zastosował w nim ciekawy zabieg podporządkowania wszystkich opowiadań jednemu motywowi przewodniemu – kolei. Na początku XX wieku pociąg był wiodącym środkiem transportu, fascynował zarówno artystów, jak i ludzi niezaangażowanych w tworzenie sztuki. Wielkie żelazne machiny, rozwijające olbrzymie jak na owe czasy prędkości, musiały działać na wyobraźnię. [...] W „Demonie ruchu” znajdzie zatem czytelnik historie niezwykłe. W opowiadaniu „Dziwna stacja” pasażerowie zostają wessani przez tajemniczą siłę na stacji, nieistniejącej na żadnej z map. W noweli „W przedziale” główny bohater zostaje opanowany przez tajemniczą siłę, która pcha go do zrobienia rzeczy, jakich normalnie nie odważyłby się zrobić. Podobnie w opowiadaniu tytułowym. Natomiast w „Sygnale” martwy dróżnik nadaje sygnał alarmowy. W opowiadaniach Grabińskiego podróżni nie mają szczęścia, padają ofiarą rozgrywek sił wyższych i niekiedy, na przykład w „Ślepym torze”, znikają bez wieści. Czasami zastają uwiezieni na zawsze w pociągu widmie jak w noweli „Głucha przestrzeń”. Zbiór opowiadań można pobrać z bloga Mateusza w formatach EPUB/MOBI. Grabiński zmarł w 1936 roku, tak więc od paru lat jego utwory są dostępne w domenie publicznej, choć nie znajdziemy ich ani w Wolnych Lekturach, ani w Polskiej Bibliotece Internetowej. Można za to w księgarniach trafić na e-booka „Demona ruchu” za około 20-30 złotych. Nie ma jednak potrzeby płacić za to, co już od dłuższego czasu do nikogo nie należy. Większość pozostałych opowiadań Grabińskiego można znaleźć w Wikiźródłach. Dla zainteresowanych przeniesienie ich na czytnik nie powinno stanowić problemu – najprościej można użyć po prostu Instapaper/Send To Kindle – lub po prostu przekleić je do edytora, zapisać jako HTML i przekonwertować do ulubionego formatu. Czytaj dalej:  Ruszył BookRage 7 – Demony Grabińskiego ebooks43.pl rok później czyli sporo darmochy – c.d. Bazylka, Urban, Wyszkowski, Kapela, Sosnowski, Grabiński FantastykaPolska.pl – co nowego? Kolejny BookRage: Boruń, Kres, Chmielarz, Dębski, Grabiński, Doyle Jakub Ćwiek – darmowe opowiadanie sposobem na nagrodę Zajdla? Literadar wraca na czytniki po ponad rocznej przerwie 