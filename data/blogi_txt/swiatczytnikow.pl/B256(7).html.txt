Wysokie ceny książek elektronicznych w Polsce wynikają między innymi z tego, że obłożone zostały one zwykłą stawką VAT, czyli 23%. Zwykłe książki mają 5%. Jak już kiedyś pisałem, wysoki VAT dotyczy wyłącznie dystrybucji elektronicznej. Jeśli e-booka (lub audiobooka) kupimy na płycie CD, podatek będzie niższy. Polska Izba Książki zaapelowała w marcu do Ministerstwa Finansów o ponowne rozpatrzenie kwestii zrównania VAT na oba rodzaje książek. Dwa miesiące później dostali odpowiedź, którą w postaci skanu znajdziemy w serwisie ksiazka.net.pl. Według Ministerstwa nic się nie da zmienić, bo e-książki i e-gazety są usługą, a przepisy unijne nie dopuszczają preferencyjnej stawki VAT dla usług. Odpowiedź nie różni się pod tej, której udzielili we wrześniu 2010. Wciąż ta Unia i usługi. Pismu ministerstwa przyjrzał się Kamil Mizera z bloga Litera lubi cyfrę i zadaje pytanie – jak to jest, że obniżkę VAT planują Francja, Niemcy i Hiszpania, a w Polsce tradycyjne „nie da się”? Być może winna jest tu po prostu definicja e-booka, tak jak go pojmują ustawodawcy i urzędnicy. Problem w tym, że oni mogą mieć rację. Myślenie o e-bookach jako „usłudze świadczonej drogą elektroniczną” wpisuje się idealnie w „mentalność DRM”, pokutującą w polskim światku wydawniczym. Jeśli kupuję książkę EPUB w Empiku, to wcale nie ściągam z ich serwera pliku EPUB, ale *.ascm, który dopiero muszę otworzyć w programie Adobe Digital Editions.  Co to jest ascm? To „Adobe Content Server Message”. Wiadomość z serwera Adobe do oprogramowania Adobe na moim komputerze. Taki e-book faktycznie jest usługą, która obejmuje autoryzację komputera, aktywację licencji, i samo dostarczenie treści do dedykowanego oprogramowania. Świadczenie usługi można przerwać lub ograniczyć i tak jest właśnie z DRM. Gdy za ileś lat serwery Adobe się wyłączą, książki nie będzie można już aktywować np. na nowym komputerze. W przypadku zwykłego pliku z książką (np. PDF czy EPUB) da się wytłumaczyć, że jest to przede wszystkim produkt. Jeśli kupię produkt, to mam go już na stałe i mogę nim dysponować, a forma jego dostarczenia nie jest tu głównym składnikiem kosztów. Stawką 23% można by ewentualnie objąć zryczałtowane koszty przesłania przez internet (czyli na przykład 50 groszy), podobnie jak z kosztami dostawy przesyłki papierowej. Ale znacznie trudniej będzie to wyjaśnić dla książek zabezpieczonych DRM. Może więc wyjściem z sytuacji byłoby odmienne traktowanie tych dwóch form dystrybucji? Plik z DRM = usługa, plik bez DRM = produkt zrównany z książką papierową? To nie dość, że pozwoliłoby obniżyć ceny, ale przy okazji uzdrowiłoby rynek. Czytaj dalej:  Francja obniża VAT na e-booki, ale… tylko bez DRM! Prztyczek w nos Amazonu? Adobe szykuje nowy „niełamliwy” DRM VAT na e-booki trafia do Trybunału Konstytucyjnego Ceny e-booków w Amazonie, czyli jak to zamiast Luksemburga, znaleźliśmy się w Polsce Czytelnictwo e-booków w Polsce, czyli błąd statystyczny Artykuł z Biura Analiz Sejmowych o rynku e-booków 