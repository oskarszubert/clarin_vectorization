Dzień babci i dziadka już za chwilę, a czytnik może być jednym z najlepszych prezentów, które da się sprawić naszym bliskim. Starsi ludzie często chcieliby czytać, ale nie zawsze mogą. Koleżanka, która pracowała w bibliotece opowiadała mi, jak to pierwszym kryterium przy wypożyczaniu książek bywa dostępność tekstu. Pierwsze, co senior sprawdza – to czy czcionka jest wystarczająco duża. Jeśli tak, dopiero pyta o czym jest ta książka i czy warto ją wypożyczyć. Wydawane są wprawdzie książki z dużym drukiem, ale jest ich niewiele. A przecież to wszystko zapewnia czytnik. Można WRESZCIE dowolnie powiększyć tekst, a czytnik pamięta, w którym miejscu skończyliśmy czytać. No i nie trzeba ślinić palca, gdy chcemy przekręcić stronę. W Stanach czytnik to bardzo popularny prezent dla osób starszych. Tyle, że tam – jeśli taka osoba zostanie obdarowana Kindle, Nookiem czy też Kobo – ma od razu integrację z księgarnią, w której może bez problemu kupować książki dla siebie. Jak to wygląda u nas? Czy możemy naszym babciom i dziadkom, ewentualnie starszym rodzicom sprezentować Kindle? Jak najbardziej! Pod warunkiem, że pokażemy im podstawy obsługi i sami będziemy wysyłali książki! Założenia Zanim zapytacie „dlaczego Kindle” – wyjaśnię, że o jakiej sytuacji mówię.  Czytnik otrzyma osoba „nietechniczna”, która może nie mieć żadnych doświadczeń w korzystaniu z komputerów czy urządzeń elektronicznych. Zakładamy że to my kupujemy książki na czytnik, a nie osoba obdarowana, która nawet nie musi mieć komputera w domu. Nie mieszkamy razem – chcemy zatem książki przesyłać bez konieczności dojazdu. Robimy np. wywiad telefoniczny, pytamy co babcia chciałaby przeczytać – i wgrywamy na czytnik.  Oczywiście, to czym piszę nie dotyczy wyłącznie babć/dziadków. Może chodzić o starszych rodziców czy inne bliskie nam osoby. Jeśli chodzi o wysyłkę bezprzewodową to czytnik Amazonu nie jest już monopolistą. Swoje aplikacje mają także PocketBook i Onyx (niedawno pisałem o Basic Touch). Tak więc zupełnie możliwe jest, że wyślemy książkę za pośrednictwem Dropboxa, a dziadkowi wyjaśnimy tylko co ma zrobić, żeby się połaczyć z siecią i odebrać książkę. Czytnik Amazonu ma tutaj wciąż przewagę, bo jest właściwie bezobsługowy – połączenie z siecią możemy mieć non-stop, a książki trafią na czytnik od razu po przebudzeniu. Inną opcją jest po prostu aplikacja Legimi na czytnikach Onyxa – obdarowujemy czytnikiem, zaś abonament opłacamy samodzielnie. Wtedy obdarowana osoba ma dostęp do całej biblioteki, jak to opisywałem w teście usługi. Ale wróćmy do Kindle. Podstawy obsługi To, że Kindle ma (na razie) anglojęzyczne menu jest zupełnie nieistotne z punktu widzenia używania go przez starszą osobę. Bo co trzeba wiedzieć do czytania:  Jak wybudzić czytnik (przycisk na dole lub górze). Jak z głównego ekranu wybrać i otworzyć książkę. Jak zmieniać strony. Jak zmieniać wielkość czcionki. I ewentualnie jak wejść do spisu treści, żeby np. wrócić na początek.  I tyle. Do żadnej z tych czynności nie jest potrzebna znajomość języka. Czytnik może być nawet po chińsku, a będziemy umieli to zrobić. Wyjątkiem jest Kindle Classic, gdzie nie ma przycisku/ikonki „Aa” i wielkości czcionki nie da się zmieniać dotykowo – potrzebna jest wiedza, że trzeba wcisnąć „Menu” i potem „Adjust font size”. Jasne, na początku trzeba te czynności pokazać. Można je opisać na karteczce. Oto przykład takiej „instrukcji” z komentarzy. :-)  Nawet osoba bardzo „nietechniczna” opanuje to w parę minut, rzecz jest prostsza niż obsługa kuchenki czy pralki. Jeśli mamy dostęp do WIFI W pierwszym przypadku zakładamy, że u dziadka/babci w domu jest router WIFI – wtedy kupujemy dowolny model Kindle, choćby i najprostszego Classica. Tutaj najłatwiej wysyłać będzie po prostu pliki mailem. Temat opisywany na blogu wielokrotnie. Najlepiej aby czytnik był podpięty pod nasze konto – wtedy mamy nad chmurą pełną kontrolę. Pamiętajmy tylko o tym, że książka wysłana dwukrotnie mailem na chmurę… trafia też dwa razy. Dlatego jeśli książka już jest w chmurze, najlepiej przesłać ją z konta Amazonu, ewentualnie skorzystać z aplikacji Send To Kindle for PC/Mac, jednocześnie odznaczając „Archive in Kindle Library”. Wtedy książka trafi na czytnik, ale nie zostanie wrzucona do chmury. Sieć na czytniku może być przez cały czas włączona, choć nie ma takiej potrzeby. Wystarczy, że dziadek raz dziennie wybierze Menu – Settings i przełączy „Airplane mode”, a po 15 minutach włączy ponownie. To też można na karteczce zapisać. Wszystkie nowe książki i gazety wylądują na czytniku i można dalej czytać. Inna sprawa, że w przypadku, gdy Kindle używany jest w domu, nie widzę specjalnego sensu, żeby sieć wyłączać. Co z tego czy podłączymy czytnik do ładowania raz na dwa zamiast na trzy tygodnie? Jeśli kupiliśmy Kindle 3G Jeśli dziadek/babcia nie mają w domu WIFI (bo i po co, skoro nie korzystają z komputerów), pozostaje im kupić model z łączem 3G. Z obecnych w sprzedaży czytników są to Kindle Keyboard 3G, Kindle Paperwhite 3G, albo Kindle DX. Szczególnie wart rozważenia jest przeceniony od kilku miesięcy Kindle DX. Ma duży ekran, wygodny uchwyt oraz łatwy do trafienia przycisk zmiany stron. Wszystkie te modele umożliwiają przesyłkę książek mailowo, ale w przypadku włączenia wysyłki 3G (na adres @kindle.com) będzie to dodatkowo płatne. W Stanach 0,15$ od MB, w Polsce $0,99 od MB, co jest ceną dość zaporową. Uprzedzę (bo o tym też był artykuł), że domyślnie opcja płatnej wysyłki jest na koncie wyłączona, jeśli więc jesteśmy na tyle zdeterminowani żeby płacić, to trzeba je włączyć (pod „Whispernet Delivery Options”). Można jednak wysłać za darmo książki w inny sposób. Oto co należy zrobić.  Wysyłamy plik na inny czytnik lub aplikację Kindle podłączone do naszego konta. Przechodzimy do konta Amazonu, gdzie w sekcji „Personal Documents” znajdują się wysłane przez nas pliki. Wybieramy „Deliver to…” i konkretny czytnik.  Tak to wygląda w dotychczasowym koncie Kindle.  A tak na nowym koncie Kindle (niektórzy mają już do niego dostęp, omówię je niedługo).  Plik pójdzie przez połączenie 3G i nic za to nie zapłacimy! Sprawdzałem to wielokrotnie, zarówno przy Kindle DX, jak i Keyboard 3G oraz Paperwhite 3G. Nie wiem czy to celowe działanie Amazonu, czy taka mała dziura, ale kurcze, przecież za to płacimy właśnie w wyższej cenie modelu 3G. To sprawia, że my możemy mieszkać we Wrocławiu, a nasi bliscy gdzieś za Suwałkami, a wysłane książki bez problemu do nich trafią, byleby byli w zasięgu jakiejkolwiek sieci komórkowej – bo czytnik podłączy się do dowolnej polskiej sieci. Ba, mogą nawet wędrować po całym świecie (na ile emerytura pozwoli), w końcu Kindle ma zasięg w około 100 krajach na świecie. Największą wadą tego rozwiązania jest to… że trzeba o nim pamiętać, co będzie uciążliwe w przypadku czasopism. Jedynie tytuły z Kindle Store (Polityka, Gazeta Wyborcza, W drodze i Tygodnik Powszechny), trafiają na czytnik z 3G automatycznie. Pozostałe trzeba przesłać w opisany wyżej sposób. A więc jeśli np. kupujemy gazetę z Nexto czy Publio – wtedy gdy trafi ona na nasz czytnik, wtedy trzeba wejść na stronę Amazonu i ją stamtąd wysłać na czytnik babci/dziadka. Na pewno będą nam jednak za to wdzięczni. Pewną wadą może być też większe zużycie baterii w trybie 3G – chyba że nauczymy naszych bliskich wyłączania i włączania sieci na czytniku. PS. A jakie są Wasze doświadczenia z obdarowania czytnikami seniorów? PS2. Albo na odwrót – jeśli – szanowni Dziadkowie i Babcie taki czytnik otrzymaliście – jak wam się z niego korzysta? Czytaj dalej:  Kindle jako czytnik… mangi! – Wydanie III Kindle, Calibre, formaty i jak uzyskać idealny plik Jaki czytnik będzie najlepszy do przeglądania internetu? Czytnik w samolocie – wreszcie będzie można czytać przez cały lot! OpenDyslexic – font ułatwiający czytanie przy dysleksji Vocabulary Builder – czyli jak powtarzać słówka z nowym Paperwhite 