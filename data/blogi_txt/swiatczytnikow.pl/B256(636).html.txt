W grudniowym numerze Forbes Polska ukazał się artykuł „E-book po polsku, czyli czekanie na Amazona”. Tezą artykułu jest, że wejście Amazonu sprawi, że polskie księgarnie przestaną być konkurencyjne. Na temat polskiego rynku pada parę ciekawych liczb: Jak wynika z badań przeprowadzonych przez Nexto w połowie tego roku, mimo że na Kindle praktycznie nie ma polskich e-booków, obecnie te urządzenia (podstawowa wersja kosztuje mniej niż 100 dol. plus koszty przesyłki) są najczęściej kupowane: ma je ok. 60 proc. spośród ok. 60 tys. użytkowników takiego sprzętu. Na polskim rynku dostępnych jest blisko 40 marek czytników e-booków. 36 tysięcy Kindli w Polsce? Nie wiem, czy to nie jest liczba przesadzona, ale możliwa. Ale dlaczego czytnik Amazonu jest tak popularny, tego artykuł nie wyjaśnia – parę razy wspomina o kolorowym Kindle Fire. A czytniki oparte na e-papierze? To przeszłość! Na naszym rynku wszystko wciąż jest świeże. Na przykład Weltbild planuje za kilka tygodni wprowadzenie do sprzedaży prostego czytnika pod własną marką. Idzie więc ścieżką, której świa­towi giganci już prawie nie pamiętają. Co prawda e-czytnik ma zaletę w postaci elektronicznego papieru, co nie męczy wzroku i pozwala na czytanie w słońcu, a ponadto bateria (zużywana tylko na ściąganie książek i przerzucanie czarno-białych stron, ponieważ innych funkcji nie ma) wystarcza na kilka tygodni, trzeba jednak być prawdziwym molem książ­kowym albo gadżeciarzem, że­by kupić za ok. 100 dol. sam czytnik zamiast za 200 dol. kolorowy i wielofunkcyjny tablet. Potwierdzają to badania ankietowe. A więc na podstawie jakiś badań ankietowych (kto je przeprowadził?) autorka stwierdza, że e-papier to anachronizm. Nie zauważa zupełnie tego, że właśnie dzięki e-papierowi Amazon odniósł tak duży sukces w sprzedaży e-booków i to właśnie e-papier w Kindle sprawia, że jest on tak popularny w Polsce. Gdy tematyka e-booków trafia do polskiej prasy, widać wyraźnie, który dziennikarz miał jakąś praktyczną styczność z tematem, a który pisze, bo mu tak kazano. Tutaj – mimo wypowiedzi paru osób związanych z rynkiem książki elektronicznej – brakuje kompletnie zrozumienia, jak ludzie korzystają z e-booków. Czytaj dalej: Kobo Aura – czytnik 6,8″ o rozdzielczości HD – czy ma szansę? Krakowska Arteteka zaczyna wypożyczać czytniki e-booków Zastosowania e-papieru: rozkłady jazdy i… tablice rejestracyjne Test czytników e-booków w magazynie CD-Action PocketBook CAD Reader czyli czytnik dla architektów E-papier wchodzi do Tesco 