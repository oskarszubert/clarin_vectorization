Na polskim rynku księgarni e-bookowych dzieje się coraz więcej. Parę spraw, które mogą Was zainteresować. Rabat w Złotych Myślach Wydawnictwo Złote Myśli, o którym już parę razy pisałem, oferuje rabat 33% przy zakupie przynajmniej 3 książek. Wystarczy w koszyku podać kod DOBRYPREZENT33. Kod jest ważny do 31 października. Wadą ZM jest brak formatów czytnikowych – jest tylko PDF bez zabezpieczeń – ale z konwersją kupionych książek nie miałem nigdy problemu, zresztą większość ma dostatecznie dużą czcionkę, aby czytać je na Kindle bez konwersji. Kilka moich typów:  Książki Tadeusza Niwińskiego, jeden z niewielu polskich autorów, piszących o samorozwoju, którego książki nie są tylko stertą banałów. Może dlatego, że autor ma jednak większe doświadczenie życiowe niż wielu autorów ZM. Nic dziwnego, że „JA” miało już kilkanaście wydań papierowych i łączny nakład 50 tysięcy, szkoda że „MY, czyli jak być razem” zostało trochę zapomniane, bo to moim zdaniem najlepsza polska książka na temat związków, no a „Bóg Einsteina” to ciekawa polemika z Richardem Dawkinsem z punktu widzenia… agnostyka. „Efekt jojo w motywacji”, autor skupia się na temacie, z którym wiele osób, także i ja mam problem – i mimo że czytałem sporo na ten temat, to na wiele swoich wymówek popatrzyłem inaczej. Na podobny temat jest „Zrobię to dzisiaj”, choć szczerze mówiąc wolałem czytać bloga autora. „Sztuka spania i wstawania” – skłamię, jeśli powiem że to jest coś odkrywczego, ale pewne fakty na temat snu, które powinny być znane przez wszystkich, są przez wszystkich ignorowane…  Legimi uczy jak zdejmować DRM Gdy opisywałem sposób konwersji książek z DRM w Calibre, zastanawiałem się jaka będzie reakcja branży wydawniczej. Bo sposób ten znają wszyscy zaawansowani użytkownicy, ale oficjalnie to on nie istnieje. Aż tu nagle Legimi, czyli księgarnia sprzedająca niemal wyłącznie książki zabezpieczone DRM umieściła na swoim blogu artykuł Polskie ebooki na Kindle, gdzie podobnie jak ja, umieszcza instrukcję zdejmowania DRM. Tłumaczą to w sposób następujący: Obecnie panuje konsensus na rynku wydawniczym, w myśl którego stosowane są zabezpieczenia DRM. Wynika to z umów, jakimi dysponują wydawcy z autorami. Nieprędko się to zmieni, chociaż już zdarzają się wyjątki. Wszyscy zdajemy sobie sprawę, że świat bez DRM byłby piękniejszy. Rynek ebooków jest jednak rynkiem młodym, a DRM to jego choroba wieku niemowlęcego. Trzeba po prostu przez to przejść, szanując wolę Wydawców. Jesteśmy przekonani, że dokonując zakupu legalnego ebooka, nie będziecie naruszać interesu wydawców i korzystać z niego w ramach dozwolonego użytku prywatnego. Opisany powyżej proces jest już znany w sieci i stosowany przez wielu użytkowników. Cieszę się z tej decyzji, bo Legimi ma trochę treści niedostępnych gdzie indziej, np. wydanie Wprost w EPUB, choć jestem przekonany, że zdejmowanie zabezpieczeń to tylko półśrodki. Helion planuje rewolucję Helion, czyli wydawnictwo, którego podejściu do e-booków nie szczędziłem krytyki, planuje nowy projekt. Księgarnia ebookpoint.pl, która ruszy 3 listopada ma zmienić polski rynek książki. Czy zmieni? Zobaczymy. Ja miałem już okazję podejrzeć, co szykują i muszę przyznać, że robi to wrażenie. Niestety nie mogę na razie napisać nic więcej. Ymar i Kalendarz Easy Ridera po 9,40 Wydawnictwo Fox Publishing, o którego akcji sprzedaży bez DRM już pisałem, obniżyło ceny na dwa swoje e-booki: Ymar oraz Kalendarz Easy Ridera kupimy teraz po 9,40 zł. Obniżenie ceny Herrenvolk, czyli najpopularniejszej pozycji wydawnictwa (swoją drogą, właśnie czytam i jestem w połowie) nie było możliwe ze względu na umowę, ale jeśli wejdziemy na stronę Ymara, to widzimy na dole propozycję kupna w pakiecie: Jest to więc możliwość zaoszczędzenia kolejnych 3 złotych. :-) Pierwsze MOBI w księgarni Virtualo Virtualo jest dystrybutorem e-booków (i źródłem dla innych księgarni), znanym z promowania DRM. W ramach promocji halloweenowych opowiadań 31.10 (patrz osobny artykuł) na stronie dodali jednak wersję MOBI. Miejmy nadzieję, że wkrótce nie będzie to jedyna książka w tym formacie… Czytaj dalej:  Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Tor Books świętuje rok bez DRM Nowa oferta abonamentowa Legimi już ruszyła: miesiąc od 6,99 zł; czytniki od 479 zł Nie ma DRM – i gdzie są teraz Twoje książki? Bartłomiej Roszkowski: musi być efekt skali, którego w tej chwili nie mamy Nexto pozbywa się ostatecznie Adobe DRM 