Parę dni temu wspominałem o świątecznej wyprzedaży akcesoriów do Kindle w Amazon UK. Skusiłem się i ja. Zamówiłem m.in. lampkę Mighty Bright MiniFlex Clip-On Reading Light for Kindle. Tym razem kurier spisał się niesamowicie, bo paczka zamówiona drugiego dnia świąt (w środę) przyszła… dzisiaj (w piątek) przed południem. To chyba rekord. Zacząć muszę od tego, że jest to już moja… czwarta lampka do Kindle. Pierwsza była lampka z Empiku, którą recenzowałem dokładnie dwa lata temu. Niestety dawała bardzo nierównomierne światło i zżerała baterie (2x AAA) w tempie ekspresowym. Wystarczyło 30 minut. Druga była „lampka potwór” kupiona na Ebayu – dwie diody LED zapewniały znacznie bardziej równomierne oświetlenie – jednak aż 3 baterie sprawiały że lampka dorównywała wagą czytnikowi, no a światło było bardzo niebieskie. Jak widać poniżej.  Baterie starczały na długo, ale uchwyty do ramion szybko się wyrobiły i podczas jazdy autobusem lampka strasznie się trzęsła… Trzecia była drobna lampeczka z Allegro – i świeciła równie marnie jak wyglądała – niebieskie, słabiutkie światło. Na jednej z aukcji widzę, że kupiło ją 50 osób i to są wyrzucone pieniądze.  Wszystkie te lampki miały jedną cechę wspólną - kosztowały około 10-20 złotych – i nie sądziłem, że warto wydawać więcej, bo taki drobiazg ma swoje ograniczenia i lepiej po prostu nie będzie. A jednak warto. Mighty Bright jest znacznie droższa (choć w promocyjnej zniżce wyjdzie 50 zł za sztukę), ale jako pierwsza spełnia swoją rolę. Przychodzi do nas w opakowaniu, w którym poza lampką nic specjalnego nie ma.  Według informacji na pudełku:  Do zasilania potrzebne są dwie baterie litowe CR2032 – nie są to akumulatorki, ale 10 sztuk takich baterii dostaniemy taniej niż 10 złotych, co oznacza 2 złote na zmianę. Jak wynika ze strony producenta – mają też wersje z pojedynczą baterią AAA – ale tych na Amazonie nie ma. Jeden zestaw baterii starczyć ma na 24 godziny. Zobaczymy. Lampka daje białe światło o mocy 62 luksów i waży 1,6 uncji (40 gramów). Jest też wejście na zasilacz DC 4V, 30mA.  Gasimy więc światło i sprawdzamy. Najpierw Kindle Keyboard.  Potem Kindle Touch.  I na końcu Onyx Boox i62. Ciężko było zrobić zdjęcia tak, aby oddały prawdziwe wrażenie, ale:  Jasność – zdecydowanie najmocniej ze wszystkich posiadanych przeze mnie lampek. Światło regularnie oświetla całą powierzchnię ekranu. Trochę też i z boku, ale raczej nie powinno to przeszkadzać np. współpasażerom – choć na pewno zwrócimy na siebie uwagę. :-) Kolor – no, jest zimniejszy niż moja lampka przy biurku z „tradycyjną” żarówką – ale znacznie bardziej neutralnie niż w przypadku innych lampek. Przy pomocy elastycznego ramienia da się ustawić tak żarówkę, aby nie odbijała się w ekranie. Klips potrzebuje około 1,5 cm – ramka czytnika wystarczy. Nie mam pod ręką Kindle Classic, który ma najcieńszą ramkę, ale lampka spokojnie tam się utrzyma, dla pewności można ją umieścić w rogu. Klips pełni też rolę stojaka i ma cztery mininóżki – zamiast przyczepiać do czytnika, lampkę można też postawić na twardej powierzchni.  Tu jeszcze na zdjęciu trzy moje lampki (po lewej Mighty Bright, w środku ta z Allegro, po prawej potwór z Ebaya) – mamy porównanie wielkości do czytników.  Podsumowując – uważam Mighty Bright za bardzo dobry zakup. Lampka znajdzie więc stałe miejsce w moim plecaku, a więcej napiszę, gdy będzie mi dane ją przetestować w warunkach bojowych. Na razie czytałem parę minut w zupełnej ciemności i było w zasadzie tak dobrze jak przy lampce biurkowej. Po raz pierwszy nie miałem wrażenia, że jest za ciemno, albo nienaturalnie. Aktualizacja z 9 stycznia 2013: parę razy już w autobusie czytałem i byłem zachwycony! Lampka oświetla równomiernie cały czytnik i pod względem komfortu czytania jest tak samo jak przy zwykłej lampce biurkowej. Dwie tylko uwagi: odkryłem że najlepiej ją mocować z boku (po prawej stronie) urządzenia. No i że trochę przeszkadza to że lampka oświetla trochę także siebie – lepsza byłaby wersja czarna, a nie srebrna. Ale to kwestia indywidualna. Baterie na razie trzymają. Wadą dla niektórych będzie to, że lampka korzysta z baterii, a nie akumulatorków. Biorąc jednak pod uwagę to, że światło jest potrzebne w sytuacjach awaryjnych, jeden zestaw CR2032 to mniej niż 2 złote i wystarczy na ponad 20 godzin – wydatek 10 złotych na baterie zapewni zapas na całą zimę. Teraz kwestie praktyczne – jeśli skorzystamy z opisywanej promocji i zamówimy np. dwie sztuki, to rozliczenie wyglądać będzie tak.  Od kwoty 27,68 funtów (dwie lampki z polskim VAT przeliczonym z brytyjskiego) Amazon daje nam 6,92 funtów zniżki – co oznacza że płacimy niecałe 21 funtów – a mimo tego nadal mamy darmową przesyłkę do Polski – pamiętajmy, aby zaznaczyć wcześniej „FREE Super Saver Delivery”. Tak więc pojedyncza lampka wychodzi niewiele powyżej 50 złotych. Oczywiście z całej gamy produktów w promocji możemy wybrać także skórki, okładki i inne akcesoria. PS. Na jednym ze zdjęć zaplątała się płyta Milesa Davisa ze zbioru jego późnych płyt, którego dorzuciłem do zamówienia. Pod choinkę kupiłem wcześniej The Perfect Miles Davis Collection – pięknie wydany box z 22 CD za 28 funtów daje około 6 złotych za krążek. Takie ceny tylko w UK. :-) Czytaj dalej:  Paperwhite czy starszy Kindle z lampką? Świecący panel do czytnika? Daj sobie spokój i lepiej kup lampkę… Oprogramowanie 5.3.5 dla Kindle Paperwhite – poprawki słownika I znów oczko wyżej – Kindle Paperwhite w wersji 5.3.6 Oprogramowanie 5.3.4 dla Kindle Paperwhite – drobne poprawki Oprogramowanie Kindle Paperwhite 5.3.8 – ważna poprawka działania słownika 