Napiszę tutaj o praktycznych sprawach korzystania z Kindle Classic, który jest u mnie od dwóch dni. Zobacz też pierwszą część recenzji. Nie będę powtarzał tego, co wiemy z artykułu Wszystko co trzeba wiedzieć o Kindle Classic, ale podobnie jak tam, postaram się porównać to co zobaczyłem ze starszą wersją Kindle 3 (dziś Kindle Keyboard WIFI), której używam od stycznia. Czytanie na Kindle 4 Trzymanie urządzenia – nie będę do końca obiektywny, bo w moim Kindle 3… odzwyczaiłem się od trzymania samego Kindle. Gdy czytam w domu, na biurku, stoi sobie po prostu w okładce-stojaku Tuff-Luv. Gdy jestem w trasie, Kindle też jest w okładce, ale ona jest złożona. Tak więc trzeba się na nowo przyzwyczajać. Mam duże ręce, więc najlepiej trzymać Kindle całą dłonią.  Jeśli trzymam jednak z boku – pojawia się problem, bo nie mam już za dużo miejsca na kciuk, który zakrywa część ekranu. :-)  Lepsze niż w Kindle 3 jest wyprofilowanie przycisków. W przeciwieństwie do K3 chyba tylko raz zdarzyło mi się przez pomyłkę przełaczyć stronę trzymając za krawędź. Przyciski są mniejsze, ale nie uginają się pod byle naporem i trzeba je zdecydowanie wcisnąć, żeby przełączyć stronę. To mi się spodobało. Ekran – nie ma wątpliwości, jest taki sam jak w Kindle 3. Zauważylem jednak, że w zależności od światła tekst w K4 wydaje się nieco jaśniejszy – ludzie na forach mieli dokładnie odwrotne wrażenie, dlatego możliwe, że poszczególne partie ekranów troszkę się między sobą różnią. Na K4 działają sztuczki związane ze zmniejszeniem marginesów, ale… chyba nie będę zmieniał – z tego powodu, że tekst byłby za blisko krawędzi, a tam może znaleźć się mój palec – więc nie byłoby żadnej wolnej przestrzeni. To jednak kwestia gustu. Zmiana stron – to faktycznie robi wrażenie. Gdy wcisnę klawisz zmiany, nowa strona jest szybciej niż klawisz wraca do swojego położenia.W jednym momencie strona obecna przenika w nową. Co 6 odsłon mamy znane z Kindle 3 „mignięcie” w negatywie. W praktyce jednak, zmiana stron nie jest szybsza niż na K3 – to tylko takie wrażenie – porównaj na filmie….  Czytałem dzisiaj zamiennie na Kindle 4 i Kindle 3 – nie miałem żadnego wrażenia, że K3 jest większe opóźnienie. Efektem ubocznym zmiany „bez błysku” jest ghosting, czyli pozostawanie drobinek atramentu, które są czyszczone co 6 odsłon przy „mignięciu”. Jeśli książka nie ma rysunków, nie jest ono widoczne, choć po 5 odsłonach można zauważyć, że litery stają się odrobinę mniej ostre. Jeśli komuś to przeszkadza, wraz z oprogramowaniem 4.0.1 doszła opcja powrotu do znanego z Kindle 3 „migania” co każdą odsłonę. Czytanie PDF – pliki PDF obsługiwane są tak samo jak w Kindle 3. Mamy do wyboru pięć poziomów powiększenia i pięć poziomów kontrastu. Jeśli powiększony PDF pokazuje nam tylko część strony, możemy ją przesuwać klawiszami kursora, a dokładne przesunięcie (to co w K3 robiliśmy przez shift+kursor) robimy wciskając jednocześnie znak klawiatury i klawisz kursora. Co jednak robi wrażenie – to znacznie większa szybkość działania. Zaryzykuję stwierdzenie, że strony przewijają się o 30-50% szybciej niż w K3. W jeszcze jednym Kindle Classic wygrywa zdecydowanie z Kindle 3. Po zmianie rotacji ekranu PDF czyta się wygodniej, bo poziomy uchwyt jest naturalniejszy niż w Kindle 3. Tu przykładowo raport komisji Millera w sprawie katastrofy w Smoleńsku, który swego czasu przeczytałem właśnie na czytniku. Inna sprawa, że trzymając w ten sposób i tak nie mam dostępu do klawiszy zmiany strony i muszą sobie pomóc drugą ręką. Komiksy i obrazki – Kindle 4 czyta obrazki spakowane do pliku ZIP i wrzucone do katalogu „documents” (jest to de facto komiksowy format CBZ, z tym że trzeba zmienić rozszerzenie). Menu podczas czytania komiksu jest specyficzne dla obrazków, ale znane z Kindle 3.  Nie udało mi się natomiast odpalić obrazków wrzuconych w inny sposób – katalogi do folderu „pictures”. Dawno tego nie robiłem, może coś zrobiłem źle. Funkcje urządzenia Wrzucanie własnych plików – tu się nic nie zmieniło, po podłączeniu do komputera widzimy Kindle jako dysk, na którym dostępne jest ok. 1,3 GB miejsca. Pliki (MOBI, PRC, TXT, PDF, ZIP z obrazkami) wgrywamy do katalogu „Documents”, można to też robić przy pomocy Calibre. Można też wysłać pliki mailem i o tym napiszę osobny artykuł, bo Amazon parę rzeczy zmienił. Krótko mówiąc: pliki wysłane mailem są od niedawna przechowywane „w chmurze” i mamy do nich dostęp przez „Menu - Archived Items” (tylko posiadacze Kindle 3   4), a także przez stronę Amazona. Co ważniejsze – Amazon będzie w nich synchronizował strony, zakładki i podkreślenia – tak samo jak w kupionych książkach. Dla Kindle 3 funkcja będzie działała z nowym oprogramowaniem 3.3, które ma się ukazać niebawem.  Zmiana czcionki – na obudowie nie ma klawisza Aa, dlatego czcionkę zmieniamy klikając na Menu i wybierając „Change font size”. Menu, które tam widzimy jest identyczne z Kindle 3. Inaczej wygląda sprawa na liście książek, gdzie „Change font size” jest nieaktywne, aktywna staje się opcja menu „Screen rotation”, przy pomocy której możemy zmienić orientację ekranu. Trochę to dziwne. Z kolei przy przeglądaniu PDF zobaczymy tam opcję „Zoom   Contrast”. Wyszukiwanie – w Kindle 3 jeśli mamy książki posortowane wg tytułu/autora, to wpisując literę i wciskając Enter możemy przejść do tej litery. Jak to zrobić na Kindle 4? Korzystamy z klawiatury ekranowej – z tym że musimy na niej zaznaczyć i literę (np. „h”) i enter. Jest to dłuższe, choć i tak szybsze niż przechodzenie przez wiele ekranów.  Nie poprawiono błędu, dotyczącego wyszukiwania polskich słów, który pojawił się w Kindle 3 – wpisanie „swiat” nie wyszuka nam słowa „świat”, co miało miejsce w Kindle 2. Klawiatura – musimy wybierać litery w wyświetlanej klawiatury ekranowej, jednak zaskoczyła mnie swoją responsywnością. Praktycznie nie ma opóźnienia między wciśnięciem klawisza kierunkowego, a zmianą na literę. Oczywiście pisanie będzie uciążliwe, ale nie tak, jak się spodziewałem. Ale notatek by mi się na tym już robić nie chciało. Zauważyliście pewnie, że w artykule są zdjęcia, a nie zrzuty ekranowe. Ano nikomu jeszcze nie udało się dojść, czy i w jaki sposób można robić zrzuty na Kindle 4. W Kindle 3 mieliśmy skrót SHIFT+ALT+G – tutaj z przyczyn oczywistych działał nie będzie. (Aktualizacja: już wiadomo jak robić zrzuty ekranowe: wciskamy jednocześnie klawisze MENU + KEYBOARD; patrz też inne skróty klawiszowe do Kindle Classic). Co do zakładki z dziwnymi znakami, jaką widzicie – nie ma tam jednak wszystkich polskich znaków – są tylko ć, ś, ó. Trafiły tam po prostu wszystkie litery z akcentem „acute”, używanym w języku francuskim i hiszpańskim – a te języki, jak wiemy Kindle 4 obsługuje. Słownik – zaznaczamy słowo i pojawia się podpowiedź – tak jak w starszych Kindle.  Jak zobaczyć pełną definicję? Klikamy w klawisz kursora i widzimy wybór – albo podkreślenie, albo notatka, albo obejrzenie pełnej definicji.  Przeglądarka internetowa – pod względem funkcjonalności nie zauważyłem żadnych zmian. Działa podobnie jak w Kindle 3, choć wydaje mi się, że nieco szybciej, zatem bardziej skomplikowane strony powinny się lepiej wyświetlać. Bateria – ładowałem dwa dni temu, mam od tego czasu włączone WIFI, a wskaźnik baterii wygląda wciąż następująco:  Dlatego nie sądzę, aby mniejsza pojemność baterii miała jakiekolwiek praktyczne znaczenie. Czy będziemy ładowali co 15 czy 10 dni – nie ma różnicy. Podsumowanie Główne wnioski:  Kindle Classic ma szybszy procesor i to widać, szczególnie w funkcjach wymagających użycia kursora (klawiatura ekranowa) albo PDF. Zmiana stron w normalnych książkach robi szybsze wrażenie przez brak migania, ale w zasadzie szybsza nie jest. Korzystając na co dzień z Kindle 3 nie widzę powodu, aby się przesiadać na Classic, chyba że częściej przyjdzie mi czytać PDF. Z drugiej strony – gdybym używał Classic – nie widziałbym ogromnych przyczyn, aby się przenieść do Kindle 3.  Kindle 4 Classic jest podstawową, budżetową wersją Kindle, kosztującą w Polsce $109 (+$21 przesyłka + VAT). Jednak jeśli głównie czytamy – zarówno e-booki MOBI, jak i PDF, jest tak samo dobra, a momentami lepsza od Kindle 3. To jednak nie uzasadnia przesiadki. Powtórzyć więc mogę porady z artykułu sprzed tygodnia:  Masz Kindle 3 – zostań przy nim, chyba że bardzo potrzebujesz mniejszych rozmiarów i szybszego działania PDF. Nie masz – kup wersję Classic, jeśli nie potrzebujesz klawiatury (no i darmowego internetu w wersji Kindle 3G), a chcesz zaoszczędzić 30 dolarów.  Czytaj dalej:  Kindle Classic w Niemczech za 49 euro Ranking marek czytników wg obsługi PDF [Nieaktualne] Tylko dzisiaj: Kindle Classic za 59 dolarów! Kindle Paperwhite II już w Stanach, oto pierwsze recenzje To nie zombie, to Kindle Keyboard znów w sprzedaży ;-) Mój pierwszy rok z Kindle Paperwhite – co się zmieniło w moim czytaniu? 