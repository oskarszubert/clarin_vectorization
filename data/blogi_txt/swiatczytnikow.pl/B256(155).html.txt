Nie pomylę się bardzo ryzykując stwierdzenie, że Kindle DX jest może 30 razy mniej popularny w Polsce niż Kindle 3. Podstawową przyczyną jest oczywiście cena. 10-calowy Kindle DX Graphite kosztuje z przesyłką ponad 1400 złotych, podczas gdy 6-calowy Kindle 3 w wersji WIFI mamy poniżej 500 złotych. Dlatego, jeśli ktoś kupuje DX, to musi mieć ku temu poważne przyczyny – czyli potrzebę większego ekranu. Nie mówiąc o tym, że DX coraz bardziej się starzeje technologicznie. Wprawdzie w ostatniej wersji czyli Kindle DX Graphite, z maja 2010 jest jak dotąd najlepszy na świecie ekran Pearl (taki jak w Kindle 3), ale cała reszta – funkcjonalność i oprogramowanie pozostaje w starszej wersji. Użytkowników DX wkurza brak poważniejszych aktualizacji oprogramowania, choćby dotyczących czytania PDF. Jeden spec próbuje nawet przenieść na DX oprogramowanie w wersji 3.1, co ma szanse powodzenia (więcej na forum mobileread). No, a powoli na rynku pojawiają się inne czytniki, które dysponują dobrymi parametrami. Na przykład PocketBook Pro 902 (1450 zł) ma i połączenie WIFI i dobrą obsługę PDF, choć jakość e-papieru gorsza niż w DX. Płacąc 1750 zł, dostaniemy model 903 z dotykowym ekranem i połączeniem 3G. Za chwilę na rynek wejdą też 10 calowe czytniki Onyksa. Jeśli któryś z nowych produktów dostanie ekran Pearl (a planuje to Sony), wtedy ustanowi nowy standard dla czytników z wyższej półki. Amazon musi jakoś zareagować. Coś szykują? Całkiem możliwe, że Amazon pracuje nad zupełnie nową wersją Kindle DX. Wskazywałyby na to trzy rzeczy: Kosmetyczny charakter zmian w maju 2010 (w zasadzie tylko nowy ekran) i brak aktualizacji oprogramowania. Niedawno w paru sieciach sprzedaży w Stanach, DX pojawił się na wyprzedaży za $329 lub nawet za $299. Chodzi tu o nową wersję, a nie DX1, który jak już donosiłem, możemy wciąż kupić w Amazonie właśnie za $329. W Amazonie kończą się akcesoria do DX. Te tańsze okładki mają albo wyprzedaż, albo już są niedostępne.  Skupmy się na tym ostatnim sygnale. Zwrócił mi na to parę tygodni temu uwagę jeden z czytelników. Zaczynają o tym też wspominać serwisy branżowe. Naturalna przyczyna może być oczywiście taka, że DX jest mniej popularny, więc producentom bardziej opłaca się puszczać większe ilości akcesoriów do mniejszego brata. Ale możliwe też, że Amazon uprzedził producentów, że nowa wersja DX rychło się pojawi na rynku. Z drugiej jednak strony te wszystkie sygnały mogą oznaczać po prostu… brak zainteresowania w Amazonie rozwojem dużego czytnika i skupienie się na małym. Być może nowej wersji DX już po prostu nie będzie, a częściowo zastąpi ją planowany (rzekomo) przez Amazona tablet… Bo też trudno powiedzieć, jakie funkcje miałby zawierać nowy DX. Lepsze oprogramowanie – czy tego nie da się zrobić w obecnym? Nowsza obudowa (np. klawisze po obu stronach na wzór K3 i zastąpienie joysticka) może się znaleźć, ale czy tylko tyle? Czy warto kupić dziś Kindle DX? No i dylemat wszystkich, którzy odłożyli nieco więcej kasy. Czy warto wobec tego kupować dzisiaj Kindle DX? Zależy. 10 cali to jednak zupełnie inna jakość czytania dla PDF, niezależnie od dość słabego oprogramowania. iPad, który na wyprzedaży kosztuje mniej więcej tyle samo co DX – do długiego czytania jednak się nie nadaje, Kindle ma lepszą i rozdzielczość i czytelność ekranu. Biorąc pod uwage, że:  kiedyś pewnie i tak wyjdzie nowa wersja, ale też nie jesteśmy w stanie powiedzieć, kiedy i jaka będzie,  decyzję o kupnie trzeba podejmować biorąc pod uwagę obecną przydatność urządzenia w obecnej postaci. W końcu nie kupujemy parametrów technicznych, a korzyści z czytania naszych ebooków. I w wielu przypadkach bieżąca wersja może po prostu wystarczyć. Autor zdjęcia: Taran Rampersad, CC 2.0. Czytaj dalej:  „Następca Paperwhite” może być w rzeczywistości następcą DX! Kindle DX za $239 – wreszcie sensowna przecena 10-calowego weterana [NIEAKTUALNE] Ostateczna przecena na Kindle DX – tylko $189! Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Wietrzenia magazynów ciąg dalszy czyli… powrót Kindle DX Amazon kupił Liquavistę – czy to oznacza kolorowego Kindle? 