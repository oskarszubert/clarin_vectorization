Publikacje historyczne z IPN w wersji elektronicznej to dla wielu czytelników strzał w dziesiątkę. Szczególnie od kiedy dostępne są w trzech formatach. Inicjatywa IPN ułatwia dostęp do najnowszej wiedzy studentom, nauczycielom, jak i wszystkim miłośnikom historii najnowszej. Dzisiaj prawdziwy hit, czyli dwa tomy „Zmierzch dyktatury. Polska lat 1986–1989 w świetle dokumentów” w wyborze i opracowaniu Antoniego Dudka. Czasy upadku władzy komunistycznej w Polsce, Okrągłego Stołu i wyborów roku 1989 – wokół tych zdarzeń narasta coraz więcej mitów. Może warto więc zajrzeć do tekstów źródłowych, jak to wszystko wyglądało z punktu widzenia ówczesnej władzy. Tom I: lipiec 1986 – maj 1989 Niniejszy tom ma na celu przybliżenie kilku zagadnień, które w dotychczasowych badaniach nad przełomem ustrojowym 1989 r. pozostawały słabiej udokumentowane źródłowo. W szczególności chodzi o stosunek władz ZSRR do przemian w Polsce, dojrzewanie ekipy gen. Wojciecha Jaruzelskiego do rozpoczęcia reformy systemu politycznego oraz rolę, jaką w tym ostatnim procesie odegrały analizy tworzone przez funkcjonariuszy Służby Bezpieczeństwa. Tom II: czerwiec–grudzień 1989 W tomie zamieszczono dokumenty z okresu czerwiec–grudzień 1989 r. Obrazują one ostatnią fazę rozkładu ustroju PRL, zapoczątkowaną zwycięstwem Solidarności w czerwcowych wyborach parlamentarnych, a w szczególności proces dojrzewania elit politycznych do przyspieszenia przemian, gwałtowne pogarszanie się sytuacji gospodarczej i nastrojów społecznych oraz zmiany zachodzące w stosunkach polsko-radzieckich. To są zapisy różnych tajnych dokumentów polskich władz w tych czasach – np. protokoły z obrad KC PZPR, zapisy rozmów z „towarzyszami radzieckimi”, ale także raporty SB z terenu i szyfrogramy polskiego wywiadu. Taki oto smaczek na dwa dni po wyborach czerwcowych w 1989 roku. 1989 czerwiec 6, Moskwa – Szyfrogram szefa Grupy Operacyjnej „Wisła” dotyczący instrukcji dla prasy radzieckiej o sposobie komentowania wyniku wyborów parlamentarnych w Polsce, sygnowany przez Żarskiego, tajne specjalnego znaczenia ODS-003206/89 Dziś rano redaktor naczelny „Nowoje Wriemia” otrzymał następujące wytyczne do artykułu na temat rezultatów wyborów w Polsce: 1. Nie obrazić polskich władz i dlatego nie używać „porażenije”, zamieniając je frazą „partia i rząd nie osiągnęły celów postawionych w kampanii wyborczej”. 2. Nie obrazić tych, co wygrali w niedzielę. 3. Zaakcentować potrzebę kontynuowania reform w Polsce [i] rozwijania dobrych stosunków z ZSRR – „jeśli świat odczyta to jako sugestię radziecką, to tym lepiej”. 4. Powiedzieć o konieczności znalezienia kompromisu, wszystko, a głównie kompromis, ale nie anarchia i awanturnictwo. Dodam, że wersje czytnikowe, podobnie jak przy poprzedniej okazji opracowane są już całkiem nieźle, łącznie z przypisami. Czytaj dalej:  Dwie kolejne pozycje z IPN na czytniki, m.in. Warszawa podczas stanu wojennego Dwie nowe pozycje IPN na czytniki: Inteligenzaktion i Uchodźcy polscy z ZSRR „31.10. Księga cieni” – trzecia odsłona zbioru opowiadań od polskich autorów do pobrania! Historia polskiej muzyki w kolejnych tomach za darmo i na czytniki „Lumen fidei” – encyklika na cztery ręce i w trzech formatach „W blasku ognia” – zbiór polskich opowiadań z Uniwersum Metro 2033 do pobrania 