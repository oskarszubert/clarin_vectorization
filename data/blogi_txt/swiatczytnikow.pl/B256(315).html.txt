Jedną z zalet papieru elektronicznego jest mniejsze zużycie normalnego papieru. E-drukarka to pomysł na przeniesienie tych korzyści do biura i… sprzedanie czytnika pod inną nazwą. W przypadku zwykłych czytników sprawa jest jasna. Kiedyś ciekawe artykuły z sieci drukowałem sobie w pracy, aby przeczytać je w drodze do domu. Dzisiaj - wysyłam je do Instapaper i co tydzień na czytnik wędruje gazetka z artykułami z całego tygodnia. Jak to zrobić w przypadku dokumentów, specyfikacji czy raportów, które zwykle występują w PDF? Urządzenie ePP2 firmy Gembird zostało nazwane e-drukarką. A jest to tak naprawdę czytnik z e-papierem o wielkości 9,7″. Po podłączeniu do komputera zostaje rozpoznany jako drukarka USB. Umożliwia więc szybkie „wydrukowanie” dowolnego tekstu, co oznacza po prostu przesłanie go na czytnik. Po otwarciu, przy pomocy dołączonego rysika można dodawać adnotacje, podpisy i… dokument wysłać z powrotem na komputer. Na filmie promocyjnym obsługa nie różni się za bardzo np. od Pocketbooka czy Onyxa, podobna jest też responsywność urządzenia.  Ekran, który jak się rzekło jest dotykowy, ale wymaga do obsługi rysika, może być nieco ciemniejszy niż standardowy Pearl (nie podano producenta, ani typu), ale trudno to na filmie ocenić. Warto zwrócić uwagę na rozdzielczość. 1600 x 1200 to więcej niż dotychczas dostępne czytniki 10-calowe. Podobną miał tylko omawiany u nas Jetbook Color – ale tego dyskwalifikował bardzo ciemny ekran. Z innych ważnych rzeczy – urządzenie chodzi pod kontrolą Androida 2.3.4, waży 600 g i ma rozmiary 270 x 188 x 11,5 mm – trochę więcej niż mój Kindle DX. Procesor to 800Mhz – taki sam jak w większości dzisiejszych czytników. Producent wspomina o możliwości czytania e-booków. Niestety w specyfikacji nie podaje, jakie formaty są obsługiwane, czy jest to np. PDF, czy także EPUB, czy też konieczność wydrukowania sobie całej książki na ePP2… Sugerowana cena detaliczna to 1705 zł. Tyle co duże czytniki kilka lata temu. Z powodu tej ceny nie sądzę, aby urządzenie znalazło zainteresowanie wśród zwykłych czytelników – ale w środowisku biurowym może chwycić. Przy tej ilości papieru, jaką muszą obrabiać np. analitycy czy managerowie każde ułatwienie jest pomocne. Inna sprawa , że zarówno na Onyksie jak i Pocketbooku można robić to samo – przegrać sobie PDF, obrysować go, a następnie wgrać na komputer. Czy warto dopłacać kilkaset złotych za możliwość zautomatyzowania tego…? Tak czy inaczej ePP2 to interesująca próba sprzedania czytnika, jako innej kategorii urządzeń i dlatego zasługuje na naszą uwagę. Czytaj dalej:  Sony PRS-T3 czyli czytnik z… odkrytymi plecami :) Pocketbook Color Lux – kolejny czytnik z kolorowym e-papierem PocketBook CAD Reader czyli czytnik dla architektów Na porządny kolorowy e-papier to my sobie jeszcze poczekamy… Pocketbook Cover Reader – czyli zmień telefon w czytnik… Zastosowania e-papieru: rozkłady jazdy i… tablice rejestracyjne 