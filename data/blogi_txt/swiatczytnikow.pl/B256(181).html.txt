Na Targach Książki w Krakowie obejrzałem też parę czytników, które weszły w Polsce do sprzedaży w tym roku i nie miałem wcześniej z nimi styczności. W pierwszej części swojej relacji pisałem głównie o wydawcach. Teraz parę słów o sprzęcie. Charakterystyczne, że są to modele mało obecne w mediach – prawie każdy słyszał o Nooku, Sony czy Kobo – a przecież czytniki tych firm nie są sprzedawane w Polsce, nie mają w Polsce gwarancji, są więc dla nas znacznie mniej atrakcyjne. 6 cali – Onyx Boox x61s i Iriver Story HD Wśród bardzo licznych 6-calowców nie znalazłem jakiegoś wyraźnego konkurenta Kindle, którego wciąż uważam za najlepszy wybór dla Polaków. Choć dwa modele mnie zainteresowały. Onyx Boox x61s to drugi po Kindle 4 najtańszy czytnik z ekranem Pearl – można go dostać za 650-700 złotych – no i z K4 powinniśmy go porównywać. „S” oznacza, że to wersja okrojona – nie ma ekranu dotykowego i WIFI, ale ma za to polski syntezator mowy Ivona, który podczas prezentacji monotonnym, ale znośnym głosem czytał „Pana Tadeusza”. Niestety wykonanie rozczarowuje – wściekle zielone przyciski na mało eleganckim czarnym plastiku sprawiają tandetne wrażenie. W porównaniu do starszego i droższego modelu Boox 60 wydaje mi się, że zaoszczędzono na obudowie. Co gorsza, z niewiadomych powodów przycisk kursora „lewo” połączono z przyciskiem zatwierdzania, co prowadzi do pomyłek.  Same wrażenia z czytania niezłe, oczywiście trzeba się przyzwyczaić do wielopoziomowego menu i tego, że książki mamy rozrzucone po różnych folderach, zarówno na urządzeniu jak i na karcie SD. Dziwią mnie też rozmiary urządzenia – jest niewiele mniejszy od Kindle 3, choć nie ma klawiatury – obszar poniżej ekranu zajęty jest przez klawisze kursora oraz zmiany stron. Oczywiście, jeśli obsługa Adobe DRM (z którym przypomnę, można sobie poradzić przy pomocy Calibre) ma dla kogoś znaczenie, to Onyx x61s może być ciekawy. Iriver Story HD – to jedyny jak dotąd czytnik 6 calowy z wyższą rozdzielczością (1024×768) i to rzeczywiście widać – litery są znacznie gładsze i trudniej zauważyć piksele. Niestety ponieważ na urządzeniu nie było działającego pliku PDF (Empik się nie popisał), nie mogłem sprawdzić jak wygląda to tam, gdzie powinno się rzeczywiście liczyć. Przy normalnych książkach widać, że ekran to niestety Vizplex i kontrast jest niższy niż przy Pearlu, mimo wyższej rozdzielczości. Zdziwiła mnie też uboga dostępność narzędzi formatowania tekstu – gdy wcisnę przycisk Aa (wzorowali się tutaj mocno na Amazonie), to widzę tylko możliwość wyboru wielkości czcionki, a gdzie choćby interlinia? Jak widać, Iriver Story HD ma pełną klawiaturę, a do zmiany stron służy długi przycisk poniżej ekranu – nie ma przycisków bocznych. 10 cali – Onyx M90 i nieznany Hanvon Ciekawsze były dla mnie czytniki 10-calowe, gdyż tutaj pozycja Kindle DX jest znacznie słabsza i można sporo poprawić. Pominąłem Pocketbooki 902/3 które już oglądałem w Warszawie. Onyx M90 – to pierwszy po DX dostępny w Polsce duży czytnik z ekranem Pearl, którego wejście spowodowało małą burzę wśród fanów – zachwycano się możliwościami, krytykowano oprogramowanie i różne niedoróbki. Ma on ekran dotykowy, obsługiwany rysikiem oraz dotykowe przyciski po bokach.  Bardzo dziwna jest dla mnie obsługa, choć mamy kilka możliwości – aby zmienić stronę, możemy maznąć rysikiem po ekranie, przesunąć palcem po przycisku IR z boku ekranu, albo nacisnąć przycisk dotykowy na ramce ekranu. Tyle, że żadna z tych metod nie daje „sygnału zwrotnego” – nie widzimy, że coś zostało wciśnięte, dopiero po sekundzie następuje reakcja ekranu. Zdarza się więc wcisnąć coś dwa razy, bo nie jesteśmy pewni, czy za pierwszym razem zadziałało. Na samą szybkość M90 nie narzekałem (choć wydaje mi się, że był wolniejszy od Kindle), ale przechodzenie przez menu i znajdowanie książek przy pomocy rysika staje się dość trudne. Zobaczmy zresztą jak wygląda lista książek – domyślny widok nie jest zbyt czytelny. Obsługa plików PDF – czyli to, do czego kupujemy drogi czytnik 10 calowy – jest bardzo dobra – mamy np. możliwość obcięcia marginesów, powiększenia tekstu (wtedy PDF przełączany jest do trybu reflow), rysowania po PDF i dodawania notatek. Klawiatura dotykowa jest mało wygodna, więc lepiej pisać ręcznie. I w ten oto sposób czytnik może nam posłużyć do rozwiązywania krzyżówek. :-)  Niestety nie da się naszych rysunków wyeksportować wraz z plikiem PDF – można zrobić jedynie zrzut ekranu. W przypadku notatek, to są one przechowywane w pliku .onyx – który jest bazą SQL Lite – można to pewnie obrabiać, ale to gorsze rozwiązanie niż kindlowe My Clippings.txt. Podobno była wcześniej opcja kopiowania, ale jej usunięcie wymusiły pretensje wydawców… Oglądałem jeszcze 10-calowy czytnik firmy Hanvon, o którym przedstawiciel dystrybutora… nie umiał mi za dużo powiedzieć, bo dopiero niedawno go dostali i nie ma go jeszcze w sprzedaży. Opisu tego modelu nie ma nawet na stronie producenta… Obsługa czytnika wychodziła mi znacznie lepiej niż jemu, choć to zupełnie inna filozofia, niż znana z Onyksów, Iriverów czy Kindle. Wybór opcji z menu przypiętego do górnej krawędzi bardziej przypominał mi programy graficzne niż czytnik. Ale gdy już udało się włączyć tryb pisania, było ono naprawdę przyjemne. Rysik jest bardzo czuły – na zdjęciu można zobaczyć nawet przypadkowe maźnięcie po ekranie w momencie gdy kładłem na nim rysik. Nie udało mi się dowiedzieć, jaki Hanvon ma ekran, ale wydaje mi się, że nie był to Pearl. Czytnikom 10-calowym poświęcę jeszcze osobny artykuł. Postaram się w nim odpowiedzieć na pytanie, który z trzech dużych czytników obecnych na polskim rynku warto wybrać. Czytaj dalej:  Test czytnika Onyx AfterGlow i aplikacji Legimi – część I – pierwsze wrażenia Nowa oferta abonamentowa Legimi już ruszyła: miesiąc od 6,99 zł; czytniki od 479 zł Kobo Aura – czytnik 6,8″ o rozdzielczości HD – czy ma szansę? Kindle „Ice Wine”? Plotki o nowym czytniku z Amazonu! Porównanie: Kindle Paperwhite vs Pocketbook 623 Touch Lux Test czytników e-booków w magazynie PC World 