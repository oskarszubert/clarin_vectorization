Nasz lokalny potentat, czyli Empik już dwukrotnie próbował wpuścić na rynek urządzenie do czytania. Najpierw był OYO – z e-papierem w technologii Sipix – o beznadziejnym ekranie i czasie reakcji. Cena ponad 500 zł również przegrywała z konkurencją. W lutym tego roku – zaskoczyli ceną – za 230 złotych można było kupić „czytnik” Trekstor 3.0 – ale tym razem był to pseudo-tablet z ekranem LCD. Swoją opinię napisałem swego czasu w artykule, znacznie mocniej cały pomysł został zjechany przez Kominka. Tym razem trzecie podejście i czytnik Trekstor Pyrus. Również tanio! Wybrałem się do Empiku, żeby go obejrzeć. Pierwsze wrażenie  Nie ma wątpliwości, że czytnik ma papier elektroniczny (czy w każdym razie pasywny ekran). Nie jest to jednak technologia E-ink, a Digital Ink (patrz: specyfikacja na stronie producenta). Różnica jest taka, że ekran jest trochę jaśniejszy, ma jakby cieplejszy odcień, ale czcionki wydają się trochę mniej ostre. Tak wygląda w powiększeniu (fot. Trusted Reviews).  Czytnik waży ok. 216 g – jest zatem cięższy od np. Kindle Classic (169 g), a dorównuje Touchowi. Mimo tej wagi jest cienki i trzyma się go wygodnie. Strony zmienia się przy pomocy przycisków po obu stronach. Poniżej ekranu mamy klawisze wyglądające trochę jak na tabletach z Androidem. Tak naprawdę wciska się gumowaną obudowę. O ile zmiana stron jest dość stabilna – to parę razy zdarzyło mi się, że przyciski pod ekranem „nie łapały” (szczególnie HOME). Wyglądają zresztą dość topornie.  Czytanie Strony zmieniają się chyba trochę wolniej niż w Kindle/Onyksie, ale nie jest to denerwujące. Książki za to otwierają się wolniej. Tak wygląda strona z dostępnymi narzędziami – zdjęcia z telefonu, z lustrzanką by mnie pewnie wyrzucili. ;-)  Jeśli chodzi o parametry tekstu – można zmienić wielkość czcionki i margines (od bardzo dużego do średniego) – nie ma np. ustawień interlinii (wg instrukcji jest „w plikach tekstowych” – tutaj otwarty EPUB) czy wyboru kroju. Co jest bardzo dziwne – ustawienia tekstu pamiętane są osobno dla każdego pliku – w każdym pliku, do którego wchodziłem czcionka miała wielkość XXL i musiałem ją zmniejszać. Można dodawać zakładki, ale nie można zaznaczać fragmentów. Pyrus nie ma słownika. Strona odświeżana jest co kilka odsłon. Ekran ma bardzo duży ghosting – przykładowo tutaj widzimy prawie całą poprzednią stronę instrukcji.  Ale podobnie jak na Kindle czy Onyksie, można włączyć odświeżanie co stronę, co w przypadku Trekstora może być jedyną możliwością, szczególnie gdy czytamy książki z ilustracjami. Nie sprawdzałem tego, ale w recenzji na Trusted Reviews piszą, że czytnik nie ma możliwości powiększania PDF. Trekstor Pyrus nie ma oczywiście WIFI – obsługuje za to karty SD. Swoje wrażenia na eksiazki.org przygotował także Cyfranek:  toporna obudowa bardzo wolna praca z kartą pamięci (ja sprawdzałem tylko książki w pamięci urządzenia) długi czas startu i wczytywania książki jedyną możliwą rolę czytania plików tekstowych spełnia dostatecznie przydatna dla niektórych opcja automatycznej zmiany stron co 1-5 minut.  Cyfranek zrobił też porównanie z Kindle Keyboard.  Podsumowanie Po raz pierwszy Empik wypuścił czytnik, który nie rozczarowuje na starcie. Trekstor Pyrus ma papier elektroniczny i choć jego funkcjonalność jest bardzo ograniczona i właściwie we wszystkim przegrywać będzie z konkurencją – to jego cena może zachęcić do e-czytania. Wśród najtańszych czytników mamy w tym momencie do dyspozycji:  Trekstor Pyrus za 299 zł w Empiku. Onyx Boox x61e za 399 zł w Nexto (patrz artykuł) – który jest znacznie bardziej zaawansowany. Kindle Classicza ok. 430 zł ($135 z opłatami) – choć da się go dostać taniej, jeśli np. mamy znajomych w Niemczech lub UK. Tradycyjnie nie zalecam kupowania czytników sprowadzanych z dziwnych źródeł.  Ja osobiście nie kupowałbym Pyrusa, bo bardzo brakowałoby mi zaznaczania i możliwości wysyłki mailowej (Instapaper, eGazeciarz) z Kindle Classic. Z kolei miłośnicy EPUB doceniają elastyczność jaką daje otwarte środowisko Onyxa. Na pewno warto wstrzymać się do pierwszych recenzji użytkowników. Bardzo się jednak cieszę, że Empik „nawrócił” się na papier elektroniczny, bo to, jak postępuje tak wielki gracz, wpływa na postrzeganie czytników przez ludzi. Uzupełnienie z 23.09.: ale bardzo mi się nie podoba „marketing szeptany” uprawiany w komentarzach. Czytaj dalej:  Test czytników e-booków w magazynie PC World Test czytnika Onyx AfterGlow i aplikacji Legimi – część I – pierwsze wrażenia Kobo Aura – czytnik 6,8″ o rozdzielczości HD – czy ma szansę? Test czytników e-booków w magazynie CD-Action Test czytnika PocketBook Mini – maluch, który dużo może… Test Nook Simple Touch – część I: jako czytnik e-booków 