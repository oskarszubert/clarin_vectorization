Jak można stać się ekspertem i przewidywać przyszłość? Bierzemy sobie pojedynczy fakt i na jego podstawie stawiamy jakąś tezę, która nam akurat pasuje. Dobry przykład takiego podejścia widzimy w artykule Zmierzch rynku e-papieru? Tablety wezmą całą stawkę opublikowanym kilka dni temu na Antywebie. Student SGH, Karol Kopańko donosi, że firma produkująca większość ekranów e-papierowych czyli E Ink Holdings ogłosiła spadek sprzedaży w II kwartale 2013 – o 46% w stosunku do I kwartału. Stąd od razu teza – spada sprzedaż czytników, na co ma wpływ słaby rozwój czytnika jako produktu oraz konkurencja ze strony tabletów. I prognoza – nadchodzi koniec czytników, tablety wygrają. Jak skomentować te rewelacje? Takie „analizy” pojawiają się od dawna. Gdy tylko redaktorzy polskich blogów technologicznych przeczytali na Engadgecie o istnieniu czytników, przewijał się jeden ton - że e-papier to ślepa uliczka, a czytniki to produkt tymczasowy. Prawie dałem się na to nabrać kilka lat temu – czytając o drogich wówczas e-czytnikach myślałem sobie, e-tam, zabawka dla bogatych. Przecież kiedyś zafunduję sobie iPada i wtedy będę wygodnie czytał, a przecież poza czytaniem mogę robić na takim urządzeniu setki rzeczy… Całe szczęście, zdecydowałem się sprawdzić to w rzeczywistości. Można powiedzieć, że każdy rok postępującej ekspansji czytników zaskakuje analityków, ale nie zmienia ich głównej tezy – że tablety wreszcie wygrają. Na początku 2013 mieliśmy zalew „analiz”, pokazujących że wreszcie tablety wyprzedziły czytniki. Wszyscy dziennikarze ignorowali przy okazji fakt, że czytniki ma 26% dorosłych mieszkańców USA. Jeśli jedna czwarta Amerykanów korzysta z czytników, to chyba nie jest tak źle? Jaka jest prawda? Jak możemy dowiedzieć się z forum MobileRead, do którego linkuje autor, światowa produkcja czytników to 10-15 milionów sztuk i utrzymuje się od ostatniego roku na podobnym poziomie. Najwięcej premier czytników jest w III kwartale, a największa sprzedaż w IV kwartale (prezenty gwiazdkowe), tak więc spadek produkcji w II kwartale jest czymś naturalnym. Poza B N które radzi sobie słabo (choć niedawno zdementowali wycofanie z rynku czytników), są firmy kwitnące. Sprzedaż Kobo w pierwszym kwartale 2013 wzrosła o 145% w stosunku do roku poprzedniego. Amazon wchodzi na kolejne rynki, np. chiński czy indyjski. Tak więc problemy producenta ekranów niekoniecznie przekładają się na całą branżę. Warto popatrzeć, jak na wyniki zareagowała tajwańska giełda, na której rzeczywiście kurs E-Ink Holdings od pewnego czasu spada. Ogłoszenie wyników to mocny wzrost o prawie 7%, co oznacza, że inwestorzy spodziewali się czegoś gorszego. Tyle fakty. Natomiast teza przedstawiona na Antywebie jest kompletnie nielogiczna. Dlaczego tablety mają wziąć całą stawkę, skoro to inna kategoria urządzeń? Jak się to ma do doświadczenia autora, który sam przyznaje: Choć ja akurat po wielogodzinnych sesjach z Kindlem, nie wyobrażam sobie, aby mógł bez uszczerbku na zdrowiu spędzić tyle samo czasu ze świecącym w moją stronę IPSem. Trudno też zrozumieć zarzut braku ewolucji czytników: Oczywiście dodano podświetlanie, ulepszono czas odświeżania, zwiększono rozdzielczość i poprawiono kontrast, ale wciąż te zmiany należały raczej do kosmetyki. Patrząc w ten sposób, to nawet iPad nie ewoluuje, bo wersja 4 działa podobnie do 1, a że zwiększono rozdzielczość ekranu to tylko kosmetyka. Akurat oświetlenie czytników (patrz test Paperwhite) jest nawet nie ewolucją, tylko rewolucją – bo likwiduje podstawową i dla wielu bardzo denerwującą wadę e-papieru, jednocześnie nie ruszając jego zalet… Przy okazji, popularny błąd to nie oddzielanie prognoz sprzedaży (np. jakie urządzenie będzie popularne) od tego, z czego ludzie będą korzystali. Jeśli prawdą jest, że ludzie nie odczuwają potrzeby aby zaopatrzyć się w nowy czytnik, tylko korzystają ze starego – to ma też wpływ na rynek dostawców treści, którzy muszą wciąż te stare uwzględniać. A właściwie, po co komentować? Zastanawiałem się, czy w ogóle wspominać o tym artykule. Nawróceni na czytniki wiedzą swoje i żaden analityk ich nie przekona. Niestety, takie artykuły na opiniotwórczym blogu technologicznym robią ogromną szkodę wśród ludzi, którzy jeszcze nie mieli czytnika w ręku. Kupując sprzęt elektroniczny kierujemy się często konformizmem. Patrzymy na opinie znajomych, mediów i w ramach możliwości budżetowych (lub je przekraczając…) dokonujemy wyboru. Mało kto chciałby kupić sprzęt uznany już za schyłkowy. Rozmaici eksperci opowiadają od wielu lat, że niedługo nadejdzie kres czytników. Niektórzy im wierzą. Inni decydują się myśleć samodzielnie i od dawna cieszą się wygodnym czytaniem. Czytaj dalej:  Zastosowania e-papieru: rozkłady jazdy i… tablice rejestracyjne Amazon kupił Liquavistę – czy to oznacza kolorowego Kindle? Kindle „Ice Wine”? Plotki o nowym czytniku z Amazonu! Sześciometrowa tablica e-papieru w Nowym Jorku, ale… z Gdyni E-papier wchodzi do Tesco „Następca Paperwhite” może być w rzeczywistości następcą DX! 