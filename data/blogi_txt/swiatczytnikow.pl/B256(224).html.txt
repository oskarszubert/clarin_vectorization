To sytuacja, zaiste, warta demotywatora. Kupiłem „Bit Literacy” tydzień temu, a dzisiaj widzę wśród darmowych promocji. Książka Marka Hursta to rzecz o tym, jak radzić sobie w świecie, który bombarduje nas informacjami elektronicznymi, szczególnie e-mailami. Rozwiązaniem jest tytułowa „bit literacy”, czyli „kompetencja bitowa”, która różni się od umiejętności obsługi komputera – bo trzeba jeszcze obsługiwać te wszystkie treści, które do nas wpływają. Książka trochę mnie rozczarowała, bo jednak sporo rozdziałów przeznaczono dla dość początkujących użytkowników (np. jak nazywać pliki…) – ale jest tam też sporo uniwersalnych rad i za darmo na pewno warto ją pobrać. Szkoda, że wydawcy zapomnieli o spisie treści, który… w wersjach nielegalnych krążących po sieci jest. Tak to czasami bywa. Druga warta uwagi darmowa rzecz dzisiaj to A Little Bit of Everything For Dummies – odrobina wszystkiego dla opornych. Słynna seria „for dummies” (tłumaczona obecnie w Polsce „dla bystrzaków”) ma już 20 lat, z tej okazji wydano zbiorek, który zawiera 20 rozdziałów z najsłynniejszych książek serii, zaczynając od pozycji, która to wszystko zaczęła czyli „DOS for Dummies”, poprzez Windows 7, seks, grę na gitarze, aż do historii Kanady. 