Od dzisiaj usługa Legimi – Czytaj bez Limitu dostępna jest na urządzenia z Androidem.  Przypomnijmy – „Czytaj bez Limitu” to usługa, w której płacimy miesięczny abonament i mamy dostęp do ok. 2 tysięcy e-booków. W listopadzie relacjonowałem jej premierę, pisałem też o perturbacjach z wydawcami  - jednak to już historia – od połowy grudnia 2012 „Czytaj bez limitu” ruszyło pełną parą. Usługa była dostępna na urządzenia z iOS (iPad, iPhone), teraz doszła druga platforma. Aplikację Legimi znajdziemy w Google Play, choć rejestracja jest chyba łatwiejsza przez stronę, a w aplikacji się tylko logujemy. Cennik jest dość prosty.   Albo czytamy na smartfonach i płacimy po 9,90 złotych miesięcznie, albo także na tabletach – i wtedy abonament rośnie do 19,90. Oczywiście są też kwoty przekreślone, ale nie ma dowodu, czy Legimi podwyższy kiedykolwiek opłaty. Aha, jedna nowość – płacić można już nie tylko Paypalem, ale także kartą – po podaniu numeru serwis odnowi naszą subskrypcję automatycznie, podobnie jak to np. robi Amazon w przypadku czasopism, lub wspominane dalej Spotify. Warto o tym pamiętać zapisując się na okres próbny. W informacji prasowej pojawiło się kilka ciekawych statystyk, jak choćby to, że osoby korzystające z usługi Legimi przeczytały już… ponad 100 milionów słów i pobrały 10 tysięcy książek. Zdecydowanie najpopularniejszym tytułem jest biografia Steve’a Jobsa (co nie dziwi ze względu na urządzenia, na które dostępna jest usługa), choć uznanie czytelników zdobyły historie życia Micka Jaggera, Andrzeja Iwana i Heleny Rubinstein. Dużą popularnością cieszą się również ebooki fantastyczne (szczególnie seria Metro), a także sensacja (Higgins, Abbott). Posiadacze iPadów i iPhonów, czytający bez limitu spędzają z książką średnio 10,5 minuty dziennie, charakteryzuje ich bardzo duża systematyczność (w czym bez wątpienia pomogają indywidualne statystyki czytelnicze, dostępne w aplikacji Legimi). Najczęściej otwierają ebooki wieczorem, po 23, choć daje się zaobserwować również wzmożoną poranną aktywność czytelniczą. Więcej statystyk w infografice. „Czytaj bez limitu” to model, który zakłada, że jeśli czytelnik książkę pobierze wykraczając poza darmowy fragment, to tak jakby ją kupował – a wtedy wydawca dostaje należność za dany egzemplarz. Oczywiście przy ustalonej cenie abonamentu Legimi się nie opłaci jeśli ludzie będą pobierali za dużo. Dlatego do niedawna aplikacja… nie pozwalała wręcz przeglądać książek zbyt szybko, wtedy wyświetlała ostrzegawczy komunikat, że „książki chcą być czytane”… Teraz komunikatu już nie ma, a cytując dalej informację prasową, widzimy o jaki model korzystania z aplikacji chodzi. - Praca, rodzina, obowiązki domowe – to wszystko sprawia, że zdecydowana większość dorosłych nie jest w stanie poświęcać na czytanie tyle czasu, ile by chciała. Nie mogą sobie pozwolić na wielogodzinne wybieranie książek, porównywanie cen, jedyne wolne chwile chcą spędzić na lekturze. – komentuje Mikołaj Małaczyński, prezes Legimi. -  Dzięki nielimitowanemu dostępowi do ebooków mogą regularnie, wykorzystując podróż do pracy lub chwilę przed snem wciągnąć się w przygody ulubionych bohaterów literackich. Widać, że udało nam się pomóc osobom, którym zależy na regularnej lekturze, a m.in ze względu na to, że nie pochłaniają kilku ebooków na tydzień nie odczuwają potrzeby zakupu dodatkowego urządzenia do ich czytania. Rozumiemy więc, dla jakiego użytkownika Legimi planuje swoją aplikację. Są to ludzie, którzy czytają w biegu i chcą mieć książkę na urządzeniu, z którego już korzystają. Taka osoba nie kupi od razu czytnika, ale… dzięki Legimi może się otworzyć na e-booki, zacząć czytać częściej i wreszcie trafi na Świat Czytników. :-) Takie podejście traktuję jako możliwość poszerzenia bazy polskich czytelników e-booków, a nie np. konkurencję dla użytkowników Kindle, bo wiadomo że jak ktoś zaczął korzystać z e-papieru, to do telefonu wracał będzie tylko z konieczności. Myślę jednak, że Legimi ma szansę zaistnieć wśród bardziej zapalonych czytelników. Parę tygodni temu zadebiutował u nas serwis Spotify. Zastanawia mnie dlaczego wielu moich znajomych od razu założyło tam konto. Ja też założyłem. Wiele osób, które wykupiło miesięczny abonament, ma pełno muzyki na półkach, albo dyskach. Ale obietnica dostępu do wielu nowych tytułów i to w każdym miejscu, jest na tyle mocna, że ludzie wydają te 10 czy 20 złotych na miesiąc. Legimi bywa określane jako „Spotify dla e-booków” (pochwalił ich nawet serwis Techcrunch) i podobny sposób korzystania  jest tutaj możliwy. Czekam teraz na ruch konkurencji – kto jeszcze zaproponuje model abonamentowy i jak on będzie wyglądał? To pewnie kwestia paru miesięcy. Tymczasem warto spróbować jak wygląda „Czytanie bez limitu” – przy rejestracji na stronie Legimi 7 dni za darmo. Czytaj dalej:  „Czytaj bez limitu” na czytniki? Nowa aplikacja Legimi już w grudniu! Nowa oferta abonamentowa Legimi już ruszyła: miesiąc od 6,99 zł; czytniki od 479 zł 4000 tytułów w abonamencie Legimi + konkurs: jesteś za czy przeciw? E-booki w abonamencie czy na sztuki? Wasze odpowiedzi w konkursie Legimi Rok Legimi czyli 3 książki rocznie (albo i 400) Test czytnika Onyx AfterGlow i aplikacji Legimi – część II – „Sezamie, otwórz się!” 