W polskim internecie mamy sporo „księgarni z e-bookami”. Jednak większość z nich korzysta z tych samych dystrybutorów (np. Virtualo) i ma zbliżoną ofertę. Łączy je jeszcze coś innego – DRM, czyli zabezpieczenia, które sprawiają, że de facto nie kupujemy pliku tylko licencję na jego odtwarzanie. Było już mówione o tym, jak utrudnia to korzystanie z książki. Parę tygodni temu premierę miała Bookoteka – jest to pierwsza polska księgarnia, która mówi wyraźnie, że nie będzie u nich DRM. W notce prasowej czytam: Chcemy przyciągnąć użytkowników szeroką ofertą, nowoczesnym i przejrzystym układem strony, a przede wszystkim łatwym dostępem do treści w formie ebooków i audiobooków – u nas nie znajdziesz książek zabezpieczonych Adobe DRM. Nie oznacza to, że książki nie są zabezpieczone. Używane zabezpieczenia to znaki wodne, które identyfikują konkretny egzemplarz, ale pozwalają na otwarcie książek na każdym urządzeniu, jak też na konwersję do innych formatów. Na razie oferta Bookoteki jest dość skromna – kilkadziesiąt plików PDF i kilka EPUB-ów. Są jednak tegoroczne nowości, jak „Zgred”, albo „Żniwo gniewu”. Jak poinformowała mnie Anna Nowak z Bookoteki, wciąż rozmawiają z wydawcami i jest nadzieja, że będzie więcej. Trzymam kciuki! Krótki wywiad z Bookoteką RD: Jak przebiegają rozmowy z wydawcami i jak podchodzą do zabezpieczeń opartych o znaki wodne? Anna Nowak: Wydawcy chcą przenosić na rynek książki elektronicznej warunki z rynku książki papierowej – są przyzwyczajeni do tego, że współpracują z kilkoma dużymi dystrybutorami, którzy sami rozdzielają książki między księgarnie. Dodatkowo nasz krótki staż i nowa marka nie ułatwiają nam sprawy. Jesteśmy jednak konsekwentni i wiemy, że nasz wysiłek przynosi efekty w postaci zaufania kolejnych wydawców. Naszym atutem jest, naszym zdaniem, skuteczniejszy system zabezpieczania plików w postaci znaków wodnych, choć większość wydawnictw zna i korzysta wyłącznie z systemu zabezpieczeń Adobe. RD: Czy planujecie wprowadzić bezpośrednią sprzedaż książek w formacie .mobi? AN: Oczywiście chcemy wprowadzić ebooki w formacie .mobi do naszej oferty, jednakże wymaga to dostosowania systemu zabezpieczeń, co zajmie jeszcze trochę czasu. Bardzo nam jednak zależy, żeby formatów książek było jak najwięcej, więc dokładamy wszelkich starań, żeby ten proces przyspieszyć. Bookoteka w praktyce  Postanowiłem serwis przetestować i kupiłem książkę „Poślubiona korporacji” Marty Rogali. Jest taniej – 21 złotych, a papier kosztuje w Empiku 32 złote.  Przy kupnie muszę wybrać jeden z formatów – nie da się kupić jednocześnie i PDF i EPUB. Wybrałem zatem EPUB, który bez problemu będę mógł przekonwertować. Proces zakupu jest szybki i bezproblemowy – wybieram rejestrację lub bez rejestracji, potem przechodzę do płatności. Można też sobie wcześniej doładować konto, co pozwoli kolejne zakupy realizować błyskawicznie. Po zakupie… niestety natychmiastowego dostępu do książki nie ma i trzeba według komunikatu poczekać od kilku do kilkunastu minut na potwierdzenie płatności. Ale faktycznie po paru minutach dostaję maila z linkiem do książki, który też pojawia się w Mojej Półce.  Teraz wystarczy plik EPUB wrzucić do Calibre, kliknąć „konwertuj” i po 30 sekundach mam już gotowy plik na Kindle.  Okładka wygląda tak:  Formatowanie jest poprawne, działa spis treści i przejścia między rozdziałami, a nawet (patrz komentarz) synchronizacja czytanej pozycji między czytnikami.  Perspektywy dla Bookoteki Serwis powstał w ramach unijnego programu 8.1, a jego twórcy dostali dofinansowanie na niebagatelną kwotę 791 tys. zł (źródło: baza wiedzy PARP). Miejmy nadzieję, że ta inwestycja pozwoli rozruszać rynek e-książki w Polsce i nowych pozycji będzie przybywać. Właśnie tego potrzebujemy i my, czytelnicy – i wydawcy książek, abym słysząc o nowej powieści mógł wybrać, czy kupię papier czy e-booka, a jeśli już kupię e-booka, abym mógł go przeczytać na wszystkim, czego używam. Nie mogę się tutaj pozbyć przyzwyczajenia zawodowego (moja firma WebAudit.pl zajmuje się audytami użyteczności), dlatego parę podpowiedzi dla Bookoteki: Dobrze by było na powitanie klienta wrzucić do Mojego Konta kilka darmowych książek (np. „O książkach i czytaniu”) – aby półka nie była pusta. Zrobione jest to ładnie np. w serwisie GOG.com, tak samo ściągając aplikację Kindle od razu widzę tam jakieś bajki Ezopa. :) Nawigacja jest strasznie pokręcona, póki nie ma większej ilości pozycji, warto zmniejszyć liczbę kategorii i niech będą wszystkie dostępne z menu głównego. Warto wyraźnie oddzielić e-booki od audiobooków.  Co do książek bez DRM, powoli sytuacja się zmienia, pozbycie się DRM zapowiedziała niedawno księgarnia Gandalf, a od paru miesięcy istnieje platforma RW2010, o której niebawem napiszę. Czytaj dalej: Koniec Bookoteki? Została księgarnia-duch Nexto pozbywa się ostatecznie Adobe DRM Francja obniża VAT na e-booki, ale… tylko bez DRM! Prztyczek w nos Amazonu? Nie ma DRM – i gdzie są teraz Twoje książki? Tor Books świętuje rok bez DRM Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią 