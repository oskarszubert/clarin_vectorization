Pisałem kiedyś o najdroższej książce w Kindle Store. Obecnie prym wiodą dwie pozycje kosztujące u nas $7168 – tak: ponad 22 tysiące złotych. A jak to wygląda z polskimi e-bookami?  Amazon: Anestezjologia. Tom 1, 2 (Polish Edition) – $128,69 (czyli ok. 400 zł). Istnienie pokaźnej ilości polskiej literatury medycznej w Kindle Store jest dla mnie od dawna zagadką. Niby Amazon nie obsługuje języka polskiego, a tam jak byk stoi „Language: Polish”. Rozwiązaniem może być to, że wydawca jest tutaj światowym potentatem, a z takim Amazon się liczy. Virtualo: Kodeks pracy. Komentarz – 331,35 zł (PDF ADE) – w Empiku ta sama książka jest taniej! Jedyne 268 zł. Nexto: Kodeks postępowania karnego oraz ustawa o świadku koronnym. Komentarz. Wydanie 5 - 248zł (PDF ADE) Profinfo: Kodeks postępowania karnego oraz ustawa o świadku koronnym. Komentarz – 213,50 zł (taniej niż w Nexto!)  Jak widać, są dziedziny, w których nie ma co liczyć na obniżenie ceny e-booka. W przypadku prawa, medycyny i fizyki jądrowej płaci się przede wszystkim za treść, a format jest rzeczą drugorzędną. Mój dotąd najdroższy kupiony „zawodowy” e-book to „Designing with the Mind in Mind” – książka o psychologii projektowania od jednego z moich ulubionych autorów. 33 dolary, czyli 100 złotych, cena dość zaporowa i tylko o dolara niższa od wersji papierowej, ale nie miałem wątpliwości, że w wersji Kindle książkę przeczytam, a papier… trafi na półkę. Dotąd doszedłem do połowy. Pamiętam jednak swoje pierwsze książki zawodowe sprowadzane w papierze z Amazonu na początku lat „zerowych”. Dolar był po 4,50, do tego przesyłka też kosztowała swoje. W zasadzie każda książka wychodziła po 100-150 złotych. Zanim coś kupiłem, a stać mnie było mniej więcej raz na pół roku, to długo medytowałem nad recenzjami i fragmentami darmowymi. No i posiadanie książek po angielsku to było coś! Pierwszą książkę Setha Godina, którą wykorzystywałem do swojej pracy magisterskiej pożyczyło ode mnie z 10 osób. Dziś całe szczęście takie wydatki są już wyjątkiem, nie regułą, bardzo nam się skurczył świat przez ostatnią dekadę. Gdybym nadal chciał kupować książki papierowe to poza Amazonem UK z darmową przesyłką od 25 funtów, mam też Book Depository, skąd wyślą bezpłatnie nawet jedną pozycję. Najdroższy polski e-book jaki kupiłem to chyba Polityczna historia Polski 1944-1991 Andrzeja Sowy. Zachęcony dobrymi recenzjami (Histmag, Historia.org.pl), sprawdziłem czy jest e-book – i jest. Niestety kosztuje 47 zł, to i tak o 30 złotych taniej niż papier (oficjalnie 79 zł). Na Allegro najtaniej z przesyłką 72 zł. Byłbym nawet skłonny wydać te pieniądze. Ale papier kupię i nawet nie będę miał gdzie go postawić. Z tydzień się wahałem, w końcu doliczyłem punkty, które miałem w Nexto za poprzednie zakupy i wyszło mnie koło 40 zł. No i dochodzę już do połowy lat 50. A jakiego najdroższego e-booka Wy kupiliście i co Was skłoniło do tego wydatku? Czytaj dalej:  Czy promocje po 9,90 zł zniszczą rynek e-booków? Najlepszy BookRage w dziejach: sześć e-booków Janusza Zajdla! Minibooki w Publio – polska odpowiedź na Kindle Singles! „Zawód: zwycięzca” – wyniki konkursu 250 milionów straty? Coroczne jęczenie nad piractwem e-booków Papier ma wciąż przyszłość… :-) 