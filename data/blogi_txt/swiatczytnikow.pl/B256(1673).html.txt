W ostatnich dniach kwietnia wystartowała kolejna księgarnia z e-bookami: WolneEbooki.pl. Ponieważ założył ją Rafał Kotyrba, czyli jeden ze autorów gościnnych Świata Czytników, postanowiłem się przyjrzeć jej bliżej. Skąd nazwa? Wolność oznacza brak DRM (Rafał prowadził też bloga Czytaj bez DRM) i trzy formaty w jednej cenie – epub, mobi i PDF. Co jest oryginalne, to nacisk na darmowe fragmenty:  fragmenty mają co najmniej 15% treści całej książki, a zdarzają się i e-booki z 50% darmowego fragmentu. wielkość fragmentu widzimy na stronie produktu. także sam fragment można wysłać na Kindle, oczywiście jeśli jesteśmy zalogowani i podaliśmy maila.  Proces zakupu jest standardowy – możemy zapłacić bezpośrednio, lub doładować skarbonkę, z której będziemy finansowali kolejne zakupy.  Po zakupie książkę widzimy w biblioteczce, skąd pobrać możemy wszystkie formaty i wysłać je na Kindle. Przyzwyczailiśmy się do tego w innych księgarniach. Podstawową wadą księgarni jest mizerna oferta. Mamy kilkadziesiąt pozycji, z czego część to po prostu darmowe czasopisma – ich zebranie pod jednym szyldem uważam jednak za niezły pomysł. Wolne Ebooki są podobne do księgarni Bookio.pl, o której parę razy wspominałem. Tak samo trzy formaty, wysyłka na Kindle, tak samo oferta wydawnictw niezależnych. Gdyby taka księgarnia wystartowała rok temu, byłaby rewolucją. Pół roku temu byłaby wydarzeniem. Jednak teraz, gdy już najwięksi – Virtualo, Nexto, Ebookpoint także mają 3 formaty – niewiele przewag zostaje dla takiej niezależnej księgarni. Co nie oznacza, że projekt jest bez szans. Wciąż brakuje w Polsce księgarni, która spośród bogatej oferty autorów niezależnych będzie potrafiła wybrać rodzynki, pokazać je czytelnikom i namówić ich do recenzowania, oceniania, radzenia co czytać dalej. Ani największe wydawnictwa self-publishingowe (RW2010, wydaje.pl, poczytaj.to), ani księgarnie na razie nie potrafią tego zapewnić. PS. Z innych wieści:  Wystartowała niedawno księgarnia eczytam.com, która jest oddziałem znanej księgarni Selkar, na razie mają na stronie trochę chaosu (kategorie od Sasa do Lasa), no i dużo DRM, od takiego gracza można oczekiwać więcej. W środę będę na konferencji prasowej długo oczekiwanej platformy wydawniczej Agory. Ciekaw jestem co wymyślą.  Czytaj dalej:  TOP15 polskich księgarni e-booków według miesięcznika Press Dwa lata księgarni eBookpoint + TOP20 Nadprogramowy BookRage wolnościowy! Ebookpoint wprowadza zakup e-booka na prezent Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje WHSmith zamyka księgarnię przez… self-publishing 