Cieszymy się z rozpoczęcia wysyłki Paperwhite II do Polski, tymczasem nowy, niedostępny oficjalnie u nas czytnik ze stajni Kobo może zachwycać wyglądem, a możliwościami atakuje mocno lidera rynku. Podobieństwo do tabletów rzuca się przy pierwszym spojrzeniu – otóż Kobo Aura nie ma ramki – e-papierowy ekran jest na tym samym poziomie co matowa obudowa. Czyżby koniec z okruszkami wpadającymi między ramkę i ekran? Podobnie jak większy model (omawiany u nas Kobo Aura HD), z tyłu Aura ma nieregularny kształt.  Wg niektórych ułatwia to trzymanie – ale są też głosy, że dość ostre krawędzie przeszkadzają. W przeciwieństwie do starszego brata z ekranem 6,8″ i dużą rozdzielczością 1440×1080 - ten model ma bardziej tradycyjną rozdzielczość 1014 x 758. Procesor 1 Ghz, tak samo jak w nowym Paperwhite. Pamięć 4GB (choć na własne książki jest znacznie mniej) oraz możliwość użycia kart SD. Sam ekran to znany dobrze Pearl (bo wyłączność na Carta ma w tym roku Amazon), ale – podobnie jak w nowym Sony – ale z dodaną technologią Regal zmniejszającą ghosting. Obsługa wyłącznie przy pomocy dotyku – brak dodatkowych klawiszy. Co się wyróżnia to aż 11 czcionek i funkcja Type Genius – niespotykane w żadnym innym czytniku ustawienia wagi i ostrości każdej czcionki:  Można więc ustawić dokładnie taki wygląd tekstu jak nam odpowiada. Może to być ostateczne rozwiązanie problemów ze zbyt cienkimi i słabo czytelnymi fontami, z czym np. Kindle i Nook nie miały raczej kłopotów, ale Onyxy owszem. W długaśnym wątku „Kobo Aura Impressions” na MobileRead szybko zaczęły się pojawiać narzekania na czytelność. Chodzi o to, że struktura warstwy dotykowej jest… widoczna w tle ekranu.  W przybliżeniu wygląda tak – i ma nawet swoją nazwę „diamond pattern”.  Diamentowy wzór zmniejsza ostrość czcionek, dlatego część osób zwraca kupione czytniki. Na blogu The Ebook Reader autor porównuje ekrany Aury i Aury HD - ekran Aury podoba mu się znacznie mniej, a rzeczony wzorek jest widoczny szczególnie na słońcu. W dużym teście na Allesebook.de zbadano kontrast z włączonym podświetleniem:  Być może właśnie przez te diamenty, kontrast wychodzi gorzej nie tylko w porównaniu z Kindle PW1, ale także poprzednimi modelami Kobo. Wygląda na to, że jakość ekranu Aury HD trudno pobić. Są też narzekania na jakość światła, jakieś drobinki – ale tu, podobnie jak przy Kindle mamy do czynienia pewnie z rozrzutami jakościowymi, jeśli ktoś mieszka w Stanach, to nie ma problemu z wymianą Aury.   Jeśli chodzi o funkcje – bardzo ciekawa jest integracja z usługą Pocket, która umożliwia zapamiętywanie artykułów z sieci w celu późniejszego przeczytania. W ustawieniach podajemy dane do konta na Pocket, a czytnik się tam zaloguje i ściągnie artykuły do przeczytania. Mamy też interfejs do przeglądania tych artykułów.  W inny sposób (wysyłka mailowa na czytnik) mają to oczywiście od dawna użytkownicy Kindle (Instapaper, Readability i inne), choć akurat Pocket jest dla nich dostępny przez pośredników np. Crofflr. Widać jednak, że Kobo wchodzi w te rejony, gdzie Amazon od dawna miał monopol. Michael Kozlowski z bloga Goodereader opublikował obszerny film, w którym porównuje Aurę oraz nowego Kindle Paperwhite.  Kilka spostrzeżeń:  Aura wyraźnie mniejsza od Paperwhite. Pod względem szybkości nie ma specjalnej różnicy. Bardzo fajny gest do zmiany poziomu podświetlenia – wystarczy przeciągnąć dwoma palcami od góry do dołu. Paperwhite robi odświeżenia co kilkanaście stron, Aura rzadziej, mniej więcej co rozdział, ale ghosting staje się zauważalny. Co ciekawe, w przypadku plików PDF – Paperwhite podobało się bardziej niż Aura, bo w przypadku PDF na Kobo nie działa ani słownik, ani podkreślanie. Paperwhite ma za to przydatny (a znany z tabletów) skrót do powiększenia tekstu dwukolumnowego, tak aby objął cały ekran – nie wiem dlaczego autorzy filmu użyli określenia „reflow”, bo tej akurat funkcji oba czytniki nie mają. Tak jak książki z Kindle Store mają indeks zwany X-Ray (działa na Paperwhite i Touch), książki z Kobo Store korzystają z własnego – bardziej wizualnego podglądu książki.  Przypomnę, że Aura oficjalnie w Polsce jest niedostępna, starszy model Aura HD można było zamówić w ogólnoeuropejskim sklepie Redcoon (za 767 zł), nowego na razie tam nie ma. Zaznaczam, że nie wiem jak z gwarancją. Na liście sprzedawców na stronie Kobo znajdziemy sporo sklepów niemieckich – choć wciąż brak dokładnej daty premiery. W Niemczech Aura kosztować ma 149 euro, jest zatem wyceniana drożej od Paperwhite. PS. Uwaga techniczna – od dwóch dni możecie co jakiś czas natrafić na błąd „500 Internal Server Error” – dostawca powiadomiony, próbuję określić przyczynę, ale niestety na razie nie mogę zagwarantować, że się nie powtórzy. Czytaj dalej:  Kobo Aura – czytnik 6,8″ o rozdzielczości HD – czy ma szansę? Rzucania czytnikiem ciąg dalszy: Nook Simple Touch i Kobo Aura Kobo Mini – test kolejnego malucha Czytniki z oświetleniem – jak różni się kontrast ekranu? Test Nook Simple Touch – część II: jako „prawie tablet” z e-inkiem txtr Beagle – najtańszy czytnik świata? No jednak nie… Już lepiej Kobo Mini. 