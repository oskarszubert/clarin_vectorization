Tydzień temu zapowiadałem konkurs, zorganizowany przez księgarnię Virtualo wspólnie z serwisem eksiazki.org. Na jego łamach przez kolejne dni wydawcy prezentowali swoje plany dotyczące e-booków na nadchodzący rok. Zobaczmy, czym się chwalą i co dla nas szykują. Linki prowadzą do książek tych wydawnictw dostępnych w Virtualo. Drzewo Babel Drzewo Babel ma na razie jednego e-booka – premierową ksiażkę Paulo Coelho pt. „Alef”. Zapowiadają: W pierwszej połowie 2012 roku ukażą się dwa tytuły zarówno w wersji papierowej, jak i elektronicznej. Pod koniec marca wydamy „Pochwałę powolności” autorstwa Carla Honoré – jednego z twórców ruchu SLOW i jego rzecznika na całym świecie. Następnie swoją premierę będzie miała niezwykła powieść „Żona tygrysa” Téi Obreht – najmłodszej w dziejach Orange Prize laureatki tej prestiżowej nagrody. Z myślą o fanach e-booków nasza oferta będzie się stopniowo poszerzać. Czarna Owca Wydawnictwo Czarna Owca ma już w ofercie 31 ebooków przystosowanych do Kindle, m.in.  bestsellerowa trylogia Stiega Larssona – „Millenium”, „Czarna Seria”, na którą składają się kryminały takich autorów jak: Håkan Nesser, Camilla Läckberg czy Åke Edwardson, a także e-booki z dziedziny psychologii i poradniki. Co zapowiadają: Kontynuowana będzie bestsellerowa „Czarna seria“, w której pojawi się kilkanaście nowych tytułów dobrze już znanych Czytelnikom najlepszych szwedzkich autorów: Lizy Marklund (Dożywocie i Miejsce w słońcu – kolejne odsłony przygód dziennikarki śledczej Anniki Bengtzon), Åke Edwardsona (cztery kolejne części serii o Eriku Winterze Niech to się nigdy nie kończy, Niebo to miejsce na ziemi, Kamienny żagiel, Pokój nr 10), Håkana Nessera (Samotni – ostatnia część serii o komisarzu Barbarottim i nowy cykl o inspektorze Van Vetterenie: Nieszczelna sieć i Punkt Borkmana). W maju ukaże się także jako e-book wyczekiwana ósma część sagi o Fjällbacka Camilli Läckberg pt. Fabrykantka aniołków. Wprowadzone zostaną też e-booki nowych autorów, m.in.: Sofii Sarenbrant i Camilli Ceder – godnych konkurentek Läckberg. W planach Czarnej Owcy na 2012 r. znalazły się również wartościowe i nierzadko kontrowersyjnych tytuły z dziedziny psychologii i poradnictwa oraz doskonałe powieści polskich autorów. Poruszone zostaną trudne tematy: nadużyć w kościele, ateizmu, czy polityki. Wydawnictwo za pośrednictwem e-booków będzie obalać tabu i zmagać się z mitami. W ofercie znajdą się e-książki m.in. Michela Onfray, Charlotte Roche, Viktora Frankla, Sylwestra Latkowskiego, Anny Boleckiej i Piotra Szumlewicza. Czarna Owca zapowiada też wznowienia starszych e-booków Wydawnictwo Czarne Plany Wydawnictwa Czarne obejmują sporo wydanych już książek: „Pochówek dla rezuna” Pawła Smoleńskiego, „Opowieści galicyjskie” i inne książki Andrzeja Stasiuka, „Cesarz Ameryki” Martina Pollacka, „Dzienniki kołymskie” Jacka Hugo-Badera, „Gdzieś dalej, gdzie indziej” Dariusza Czai, „Jakbyś kamień jadła” i „Bóg zapłać” Wojciecha Tochmana. Wśród wydań e-bookowych będą też tytuły, które jeszcze nie miały swojej premiery w postaci książki, a są planowane na rok 2012: „Grochów” Andrzeja Stasiuka, „Trociny” Krzysztofa Vargi, „Macierzyństwo non-fiction” Joanny Woźniczko-Czeczott, „Ameksyka. Wojna wzdłuż granicy” Eda Vulliamy, najnowsze książki Justyny Bargielskiej, Lidii Ostałowskiej, Wojciecha Góreckiego i wielu innych znakomitych autorów Wydawnictwa Czarne. Wydawnictwo Literackie Wydawnictwo Literackie w swojej notce prasowej wyjaśniało, dlaczego wybrali znak wodny zamiast DRM. Wydawnictwo Literackie zabezpiecza swoje e-booki za pomocą najnowocześniejszych i najskuteczniejszych metod, dba przy tym o to, by antypirackie zabezpieczenia w jak najmniejszym stopniu utrudniały lekturę tym Czytelnikom, którzy pliki pobrali legalnie z sieci. Dlatego wydawnictwo zdecydowało się na chronienie e-booków tzw. „znakiem wodny” (watermarking), którego skuteczność i przyjazność dla użytkowników obecnie nie ma sobie równych. Wydawnictwo ma nadzieję, że w ten sposób lektura e-booków stanie się jeszcze bardziej przyjemna. Na nowy rok nie ma jeszcze konkretnych zapowiedzi: W 2012 r. wydawnictwo planuje wiele arcyciekawych e-bookowych premier wśród których znajdą się największe bestsellery WL, literatura popularna, wielkie dzieła literatury światowej, historia i literatura faktu, fantastyka, w tym wyczekiwane przez wielu e-booki Jacka Dukaja oraz co najmniej kilka niespodzianek. Wydawnictwo W.A.B. Wydawnictwo W.A.B. było jednym z pierwszych, które zrezygnowały z DRM. Teraz zapowiedzi są dość odważne: Chcielibyśmy, aby w 2012 roku każde wydanie papierowe miało też edycję elektroniczną i oczywiście, aby premiera ebooka towarzyszyła premierze wydania tradycyjnego. W tym roku na pewno usatysfakcjonowani będą czytelnicy mrocznej serii – znajdzie się w niej i nowa książka Henninga Mankella, i kolejny tom, którego bohaterem jest komisarz Maciejewski („Skrzydlata trumna” Marcina Wrońskiego), a także nowa powieść Mariusza Czubaja.Dla młodszych czytelników przygotowane zostaną wersje elektroniczne – m.in. „Kajtusia czarodzieja” Korczaka i kolejna część „Baśnioboru”. Pozostali też będą mieli w czym wybierać, bo premier w tym roku szykuje się naprawdę wiele – od Williama Shakespeare’a, przez Magdalenę Samozwaniec, po kolejny tom Adriana Mole’a. Co nas czeka w 2012? Jeszcze niedawno rozmowy na temat e-booków bez DRM i dostępnych na Kindle nie napawały optymizmem. Wydawcy mówili, że to dystrybutorzy wymuszają takie rozwiązania jak DRM, dystrybutorzy mówili, że to wydawcy takich wymagają, nad wszystkim unosił się duch autorów, którzy walczą tak o swoje prawa, że nigdy nie dopuszczą do publikacji książek bez DRM. A tu nagle zmiana – największe polskie wydawnictwa decydują się na publikacje w MOBI, znacznie bardziej przyjazne dla czytelników, co więcej: zapowiadają, że to się stanie w tym roku normą. Za rok zweryfikujemy te zapowiedzi i zobaczymy, ile się udało. Czytaj dalej:  GUS: Średnio na książki wydajemy 19 zł, a z podręcznikami już 70 zł… Kapuściński, Domosławski, książki elektroniczne i efekt Streisand Pożegnamy promocje? Wydawcy i księgarze chcą stałych cen na nowości! „Sezon burz” w oficjalnym e-booku – nareszcie! Bartłomiej Roszkowski: musi być efekt skali, którego w tej chwili nie mamy Los książki… według ankiety z 1958 roku (oraz archiwum Miesięcznika ZNAK) 