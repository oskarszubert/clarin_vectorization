Kilka osób przesłało mi dzisiaj link do artykułu „Empik pokazuje nowy czytnik e-książek. Cena 229,99 zł” w biznesowym serwisie Wyborczej. Nowy czytnik niemieckiej firmy TrekStor pojawi się w sieci Empik i na Empik.com na początku marca. Do tej pory w krajach Europy Zachodniej sprzedano ponad pół miliona takich urządzeń. Zabiło Wam szybciej serce? Dwie stówy za czytnik? Zbyt piękne by było prawdziwe? No i nie jest. Jak się dowiadujemy z treści, czytnik ten ma siedmiocalowy ekran LCD i rozdzielczość 800×480. Dla porównania, Kindle i inne popularne czytniki mają najczęściej 6 cali i 800×600. Czyli jest to jeden z kolejnych tanich tabletów, sprzedawanych jako „czytniki”. Niby czytać na tym można. Ale z doświadczeniem papieru elektronicznego nie ma to nic wspólnego. Autor dopisuje: To już drugie podejście Empiku do czytników. Pierwsze urządzenie tego typu o nazwie Oyo firma pokazała pod koniec 2010 roku. Kosztował ok. 600 zł. Wiązano z nim bardzo duże nadzieje na rozruszanie rynku e-książek, ale to się nie udało. Zakładałem że to jest licencia poetica dziennikarza i że Empik nie promuje tego czytnika jako „drugiego podejścia do czytników”. Ale wchodzę na stronę główną działu ebookowego i widzę… następującą reklamę.  Jest to jednak podejście nie dość, że nietrafione, ale też niekorzystne dla całego rynku e-booków. Ktoś poczyta o Kindle, Nooku, Onyksie a potem kupi takiego TrekStora i będzie ogromnie rozczarowany – albo też uzna, że tak ma być. Że czytanie, to wpatrywanie się w żarówkę. Zachowanie Empiku jest zresztą niekonsekwentne. Przez długie miesiące klienci mieli z nimi problemy, bo kupowali pliki z Adobe DRM licząc na to, że przeczytają je na Kindle (opisał to Piotr Miączyński na blogu Supermarket). Kilkanaście dni temu Empik dodał do swojej oferty pliki MOBI – jest to duża część katalogu Virtualo. I jak je promują?  Ani w reklamie, ani na stronie Empiku ani razu nie pada słowo „Kindle”. Na banerze widzimy jakiś obły kształt, który wygląda jak tablet z okładką książki Eco. A więc to tak – Empik chce zarobić na posiadaczach najpopularniejszego czytnika w Polsce, ale z drugiej strony – nie chce choćby przez chwilę sugerować „zwykłym ludziom”, że poza tym co sprzedają, istnieją też inne czytniki. Chcą zjeść ciastko i mieć nadal to ciastko. Nie inaczej zrobił Merlin – też od pewnego czasu mają e-booki w EPUB/MOBI bez DRM, też zaciągnięte z Virtualo. I taką piękną reklamę zobaczyłem na stronie głównej.  Za jedyne 199 zł można tam kupić „czytnik” Vedia K4. I potem narzekać, że te czytniki to w zasadzie nic nowego. Komentarze pod artykułem na wyborcza.biz pokazują, że świadomość czytelników portali w Polsce jest już dość wysoka. Wielu komentatorów nie pozostawia na pomyśle Empiku suchej nitki. 8 godzin czytania ksiazek – to kompromitacja, to jakis bezuzyteczny badziew. Rozumiem gdyby było 80 godzin. Czytniki Amazona starczaja na kilkadziesiat godzin i są w cenach zupełnie akceptowalnych dla konsumenta towarow Empiku. Po co na sile wprowadzac kolejny nieudany produkt. Ale są też tacy, którzy się wahają: A kto powiedział, że czytnik musi mieć ekran e-papierowy. Nie każdego stać na kupno Kindla a jak pokazuje przykład Niemiec (gdzie swoją drogą Kindle jest już obecny na rynku) to samo urządzenie, które teraz sprzedaje Empik, sprzedaje się jak świeże bułeczki… Albo: Akurat w przypadku czytnika ten Empikowy wydaje mi się lepszy niż Amazonowy Kindle. Z jednej bardzo prostej przyczyny … obsługuje więcej formatów i tak nie muszę się bawić w konwertowanie książek w formacie np EPUB do mobi Chyba nie muszę przekonywać nikogo odwiedzającego regularnie Świat Czytników, że ekran LCD, niezależnie od innych funkcjonalności dyskwalifikuje urządzenie do czytania. Nie dość, że męczy oczy (a dodatkowo te tableciki mają słabą rozdzielczość), to czas działania takiego urządzenia jest wielokrotnie krótszy niż w przypadku e-papieru. Jeden z komentarzy poruszył jednak ważną kwestię - nie każdego stać na czytnik z e-papierem. Te kosztują od 500 złotych w górę (np. Kindle Classic), więc pokusa wydania 200 złotych jest duża. Jak się nie ma co się lubi, to się lubi co się ma. Odpowiem – jak mawiają nasze babcie – jak ktoś nie ma pieniędzy, to go nie stać na kupowanie tanich rzeczy. To nie tablety zmieniły doświadczenie czytania, tylko czytniki z e-papierem. Jeśli nie możesz sobie w tym momencie pozwolić na czytnik – korzystaj z tego co masz – na telefony czy laptopy istnieje sporo aplikacji do czytania. Jeśli zmniejszysz jasność i ustawisz trochę ciemniejsze tło, można czytać w miarę wygodnie – choć podkreślę – nadal nieporównywalnie z e-papierem. Nie ma sensu wydawać pieniędzy na urządzenie, które da nam to samo. PS. Ponieważ dostawałem na ten temat pytania, skomentuję inną promocję. Wyborcza ostatnio reklamuje czytnik Onyx BOOX X61E za 499zł + kupony z gazety. Onyx wyrasta powoli na drugą markę czytników w Polsce, choć jak pokazuje dyskusja z Eksiazki.org, polski dystrybutor nie wymienia uszkodzonych ekranów tak jak Amazon… Co do X61E pamiętać należy że to czytnik ze starszym ekranem Vizplex i prawdopodobnie 8 odcieniami szarości. W podobnej obudowie Onyx sprzedaje model X61S (omawiałem go w relacji z Targów Książki) – już z Pearlem, ale ten jest droższy. Dlatego choć z pozoru X61E wydaje się być dobrą okazją, nie jest dużą konkurencją do Kindle Classic, którego przy dzisiejszym kursie dolara dostaniemy też za około 500 zł. Czytaj dalej:  PocketBook CAD Reader czyli czytnik dla architektów Kobo Aura – czytnik 6,8″ o rozdzielczości HD – czy ma szansę? Earl – tablet z e-inkiem dla turystów Test czytników e-booków w magazynie PC World Ranking marek czytników wg obsługi PDF Test czytników e-booków w magazynie CD-Action 