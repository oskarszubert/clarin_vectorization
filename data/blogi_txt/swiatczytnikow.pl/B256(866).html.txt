W serwisie dziennika Polska The Times znajdziemy świąteczny wywiad z profesorem Łukaszem Turskim, wybitnym fizykiem i przewodniczącym rady programowej CN Kopernik. Prof. Turski od wielu lat zajmuje się popularyzacją nauki.   Tematem wywiadu jest przyszłość książek – i jak się okazuje, już na początku trzeba rozprawić się z Zapachowym Mitem. Mówiono też o tym, że książki znikną zupełnie i będziemy kupować tylko ich wersje elektroniczne. Pan to sobie wyobraża? Wyobrażam sobie. Papierowe książki znikną. Ja sobie nie wyobrażam nie trzymać książki w ręku, przeglądać kartek, czuć ich zapachu. Ten mityczny zapach papieru! Nie, nie. Książki papierowe oczywiście pozostaną jako luksusowe produkty. Zostaną piękne albumy, ale książka użytkowa przestanie istnieć z bardzo prostego powodu. Ponieważ książka w wersji elektronicznej jest znacznie bardziej intelektualnie twórcza. Dalej widzimy ładną apologię czytników… Te elektroniczne czytniki, jak to się mówi po polsku, zupełnie zmieniły sposób czytania książek. I to, że są wyświetlone na e-papierze, który notabene jest bardzie ekologiczny od zwykłego papieru, np. nie wymaga rąbania drzew, nie powoduje emisji CO2, chloru – to jest już zupełnie inna rzecz. Dalej o różnych zaletach e-książek. W wywiadzie nie pada nazwa Kindle, ale jest dla mnie oczywiste, że prof. Turski korzysta akurat z niego. Bo jest taka reguła, o której wiedzieli już bibliotekarze, że prawie zawsze gdy się szło do biblioteki, to najciekawsze rzeczy nie znajdowało się w tej książce, której się szukało, ale w książce, która stała obok, więc zawsze brało się jeszcze inną książkę. Tak samo jest z szukaniem w internecie – zawsze się jeszcze przy okazji znajdzie coś innego, coś nowego. A poza tym jest słownik. I proszę zwrócić uwagę – we wszystkich tych bombastycznych, poza granicę wyobrażenia, zmianach cyfryzacji, do tej pory nie doczekaliśmy się, aby w czytnikach mieć słownik języka polskiego. Jestem przekonany, że kiedy Amazon wejdzie do Polski za jakiś czas… …słyszałam, że na razie nie jest tym zainteresowany. …ale kiedy już wejdzie, to się okaże, że to Amazon zrobi ten słownik. Albo, nie wiem, czy nie byłoby gorsze, gdyby, jak to młodzież mówi, Amazon olał to zagadnienie. I to jest sprawa, która mnie martwi. A przecież w Polsce są firmy zajmujące się pograniczem elektroniki i literatury, które byłyby w stanie taki słownik zrobić. Tylko my po prostu tego nie robimy, ponieważ mamy Ministerstwo Cyfryzacji. W Stanach Zjednoczonych nie ma takiego ministerstwa i jakoś tam idzie. Tu jedna rzecz do sprostowania – bo słownik języka polskiego dla Kindle już istnieje – chociaż wyłącznie nieoficjalnie. Jakoś PWN nie ma ochoty zarobić na dziesiątkach tysięcy posiadaczy czytników… I dalsze zalety chmurki Amazonu: Na przykład wreszcie, od momentu kiedy powstały elektroniczne książki, mam swoje (to zabrzmi, jakbym się chwalił) całe wydanie Kanta. I po angielsku, i w oryginale niemieckim. I mogę go ze sobą wziąć na wakacje, nie ryzykując, że mnie na lotnisku obłożą karą za nadbagaż. Już nie mówiąc o tym, że bym po prostu nie uniósł tych książek. A to wszystko siedzi w maleńkim urządzeniu. Poza tym te książki czytam wszędzie, gdzie chcę. One się synchronizują. Wieczorem czytam w łóżku na czytniku, a kiedy rano ugrzęznę w kolejce do dentysty, to mogę ten sam rozdział zacząć czytać w telefonie. W drugiej części dłuższy wywód o czytaniu przez dzieci i wybieraniu mądrych lektur. Ja teraz wykorzystuję literaturę, żeby nauczyć młodego człowieka zupełnie czegoś innego – jak należy czytać książkę. Bo ją trzeba czytać inaczej. Gdy miałem książkę papierową, musiałem się pytać wujka, babci, nauczyciela, a ten nigdy nie miał czasu, bo miał wiele innych ważniejszych zajęć. Ale gdy mam elektroniczną wersję, to dziecko szybciej się nauczy. Ale elektronika to nie jest zastąpienie czytania czy spowodowanie, że czytanie jest nieważne, czy nauczyciel jest nieważny. [...] A „Faraon” to przecież genialna książka. Przykład, trzech kapłanów uczonych: Herhor, Samantu i Pentuer to trzy różne twarze nauki. Do dziś trwają dyskusje na temat, jaka jest społeczna rola nauki, a Prus powiedział nam o niej więcej niż twórcy strategii lizbońskiej i procesu bolońskiego razem wzięci. Zachęcam do przeczytania wywiadu w całości, sporo bardzo interesujących stwierdzeń – do przemyślenia, jak forma elektroniczna książki wpływa na jej popularyzację. Warto zauważyć, że prof. Turski jest fizykiem i w pewnym momencie określa siebie jako literackiego profana – ale sądzę, że właśnie od miłośnika literatury (a nie specjalisty) mogliby się sporo nauczyć nasi spece od edukacji. Odnoszę wrażenie, że ludziom, którzy wybierają lektury szkolne brakuje swoistego dystansu – bo przecież takim tematem zajmują się całe życie. A może by tak zrobić plebiscyt wśród czytelników? PS. Za namiary na artykuł (i jego przedruk w Angorze) dziękuję Tomkowi Sz. Czytaj dalej:  Ruszyła aplikacja mobilna Publio + Agatha Christie na zachętę Katalog firm zajmujących się konwersją e-booków + kilka porad Oto, co czytałem w roku 2013 E-podręczniki ze WSiP: co nowego na jesieni 2013? Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Cytat na niedzielę: Marek Krukowski o swojej kolekcji książek 