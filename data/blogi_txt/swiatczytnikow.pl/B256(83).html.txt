Kontynuuję serię zaglądania do wywiadów na temat polskiego rynku e-książek.  Tym razem odwiedzamy serwis Interaktywnie, gdzie znalazł się wywiad z Bartłomiejem Roszkowskim, członkiem zarządu Netpress Digital, właściciela księgarni Nexto. Co zmieniło się w ostatnich latach? Bardzo dużo się zmieniło. Wydawcy przede wszystkim zauważyli e-booki i już wiedzą, że nie ma innej drogi niż wejście w ten rynek. Ponadto przeszli przez etap, w którym zastanawiali się, jak w ogóle mają wyglądać elektroniczne książki i jak technicznie je przygotować. Co jest jednak największym problemem? Chodzi o katalog tak zwanej backlisty, czyli tytułów, które były wydane kilka, czy kilkanaście lat temu w formie papierowej. Wydawcy często chcą poszerzyć swoją ofertę właśnie o takie książki, a nie tylko nowości. Zgłaszają się więc do autorów z prośbą o aneksowanie umowy, a ci często chcą dodatkowych pieniędzy za udostępnienie tytułu w formie e-booka. Wydawca nie wie jednak, czy kilkuletnia książka się sprzeda i po prostu rezygnuje. Brakuje więc często w elektronicznych księgarniach starych, ale dobrych książek. Czytelnik, jeśli jej nie znajdzie, to po prostu ściągnie piracką wersję. Wtedy jednak nie zarobi autor, ani wydawca. Z tego wielu czytelników nie zdaje sobie sprawy. Nowości są już całkiem nieźle obecne w formie elektronicznej (o czym świadczy choćby comiesięczny przegląd TOP30), ale do książek starszych często o wiele trudniej dojść. Roszkowski szacuje liczbę takich tytułów na kilkadziesiąt tysięcy. O problemach z modelem abonamentowym a la Spotify/Deezer: Nie wiadomo, czy po prostu taki model sprzedaży e-booków będzie skuteczny tak samo, jak w przypadku muzyki. Klient po prostu chce w ramach abonamentu mieć dostęp do takiej samej, jak nie większej, oferty w porównaniu do tego, co jest w sklepach. Jeśli więc znajdzie przeciętnej jakości publikacje, to po prostu mu się nie będzie opłacało wykupić abonamentu. Tysiąc książek nie wystarczy. Musi więc być efekt skali, którego w tej chwili nie mamy. Ja tu jeszcze dodam, że wcale nie wiadomo czy model Spotify jest dla kogokolwiek opłacalny. Firma nadal ma straty, zaś artyści narzekają, że za tysiące odtworzeń dostają grosze. A w przypadku książek tym bardziej nie można liczyć na efekt skali. I kilka ciekawych uwag na temat cen e-booków – dlaczego często nie przystają do oczekiwań czytelników. Po pierwsze, chodzi o zapisy w umowach licencyjnych, które mają wydawcy z zachodnimi agentami. Na sztywno wprowadza się w nich cenę e-booka, która na przykład nie może być niższa niż 70 procent w wersji papierowej. Po drugie, nie zawsze wydawnictwa pamiętają, żeby zarządzać cenami książek w czasie. Jeśli książka wchodzi do sprzedaży ma wyższą cenę niż ta, która jest już od dwóch lat na rynku. To widać doskonale na rynku książki papierowej. Po pół roku cena spada nawet o 50 procent. Jeśli chodzi o książki elektroniczne, to wydawcy po prostu zapominają o zmianie cen w czasie i są one w cenach premierowych. Wtedy klienci znajdują takie perełki i narzekają na ceny e-booków. Czytelnicy zresztą są przekonani, że elektroniczna wersja powinna kosztować połowę tej papierowej. Do takich cen powinniśmy więc dążyć, żeby zachęcić ich do kupowania. No i kilka prognoz – wielkość polskiego rynku e-booków: W tym roku sądzę, że to będzie jakieś 3-5 procent. Taki wynik, jak w USA, to pewnie osiągniemy za 6 lat, a może nawet później. Zresztą wiele badań na temat różnych technologii wskazuje, że nie ma mowy, żebyśmy ich kiedykolwiek dogonili. Możemy oczywiście próbować zmniejszać dystans, ale z tego, co obserwuję, co roku się powiększa. O rynku księgarni: Wejście Google na nasz rynek za dużo nie zmieni. Podobne plany w końcu ma Samsung – też otworzy sklep z e-bookami. Docelowo miejsca będzie na trzech, a maksymalnie czterech graczy. Tak to zwykle bywa, że po kilku latach pojawia się lider, a reszta jest zazwyczaj nieco dalej. Na końcu kierunki rozwoju samego Nexto: Będziemy się skupiać na rozwijaniu naszej aplikacji mobilnej Nexto Reader, która jest w tej chwili najpopularniejszą polską aplikacją w Google Play. To najważniejsze zadanie. Zresztą w porównaniu do oferty Google, mamy dodatkowo prasę w wersji elektronicznej oraz audiobooki. W najbliższym czasie amerykański koncern na naszym rynku tego mieć nie będzie. Powiedziałbym, że nie jest jakoś super optymistycznie, odnoszę z tego wywiadu, że Nexto trochę odpuszcza rozwój samych e-booków jako treści – a bardziej liczy na synergię związaną z aplikacją na tablety. Bardzo dużo zależy od tego, jak wydawcy rozegrają dalszy rozwój oferty, czy uda im się dojść do wspomnianej „backlisty” i wydawać jak najwięcej starszych rzeczy. Im więcej tytułów stanie się dostęnych, tym większa szansa na rozwój rynku. Czytaj dalej:  Los książki… według ankiety z 1958 roku (oraz archiwum Miesięcznika ZNAK) Virtualo sprzedało w 2013 roku prawie pół miliona e-booków Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku E-booki, które znikają z oferty Nexto pozbywa się ostatecznie Adobe DRM Tygodnik „W Sieci” na czytniki – za 3,50 zł miesięcznie, a od listopada za 10 zł 