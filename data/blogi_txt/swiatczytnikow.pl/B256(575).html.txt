W poprzednim artykule opisałem na czym polega konwersja plików dla Kindle. Teraz pokażę narzędzia do tworzenia plików MOBI. Ponownie przypomnę: konwersja jest prosta! Większość powieści pójdzie przy pomocy każdego z opisywanych narzędzi, jeśli nie chcesz się zastanawiać, pobierz  Calibre albo Mobipocket Reader i konwertuj. Calibre  Calibre to narzędzie najbardziej popularne i posiadające sporo funkcji. Dzięki temu mamy duży wpływ na to, co dzieje się z naszą książką. Możemy na przykład ściągnąć z internetu szczegółowe metadane książki, dodać okładkę, wygenerować spis treści, a jeśli coś nie działa, skorzystać z opcji „przetwarzanie heurystyczne”. Zresztą wystarczy rzucić okiem na to, co nam oferuje kreator konwersji.  Calibre to naprawdę kombajn. Jego interfejs może niestety trochę odstraszać, solidaryzuję się z następującą opinią z Blipa: Jak włączam #calibre to już po minucie chcę się ciąć tępą żyletką, czy równie wysoko oceniacie ergonomię tej poczwary? Program ma jednak polską wersję, no i rozbudowaną pomoc, a w sieci łatwo znaleźć trochę podpowiedzi jak z niego skorzystać. Na forum eksiazki jest też  osobny dział poświęcony Calibre. Ja pisałem już:  o wstępnej konfiguracji Calibre o wykorzystaniu Calibre do robienia własnych newsów  Calibre pozwala na zarządzanie kolekcją e-booków i może je od razu wysyłać do Kindle, albo przez kabelek, albo przez e-mail, jest to bardzo wygodne. Calibre działa nie tylko pod Windows, ale też Linuksem i Makiem – więc dla tych systemów jest najlepszym wyborem. Można go uruchomić z linii poleceń, co jest dobrym wyborem dla tych, którzy chcą konwertować hurtowo, albo czytać dokładne komunikaty na temat konwersji. Obsługiwane formaty: HTML, RTF, DOC, PDF, EPUB, CBR (komiksy) i wiele innych. Calibre nie obsługuje plików ostatnich wersji Worda (DOCX), które najlepiej wcześniej zapisać jako HTML lub RTF. Mobipocket Reader  Mobipocket Reader to program i do czytania i do konwersji. Jeśli nie odpowiada nam Kindle for PC, możemy nasze kindlowe (niezabezpieczone) książki czytać właśnie na nim. Program odczytuje też notatki i podkreślenia z pliku .mbp, jeśli skopiujemy go razem z książką. Moja przygoda z konwertowaniem zaczęła się już 4 lata temu właśnie od Mobipocket, przy pomocy którego tworzyłem sobie książki na telefon (aplikacja już nierozwijana, ale dostępna pod większość systemów). Jest bardzo prosty. Wybieramy „Import”, wczytujemy książkę z dysku i już po chwili mamy gotowy plik PRC, który możemy przerzucić na urządzenie. Jeśli nie mamy wielkich wymagań, warto pobawić się Readerem. Warto dodać, że ładnie sobie radzi z PDF-ami, często lepiej niż Calibre. Zapomnijmy o spisach treści, ale czy potrzebujemy ich konwertując beletrystykę? Obsługiwane formaty: HTML, DOC, RTF, PDF, EPUB (nie zawsze), CHM. Mobipocket Creator  Mobipocket Creator to program tej samej firmy służący wydawcom do tworzenia pełnych i nieco bardziej wyrafinowanych e-booków. Procedura jest dłuższa – najpierw plik (HTML, DOC, PDF) przerabiany jest do czystego HTML, możemy dodać okładkę, spis treści, podać szczegółowe metadane – dopiero potem generujemy plik PRC. Tu sprawdza się zasada, o której pisałem w poprzednim artykule: jeśli książka wychodzi nam kiepsko, to edytujmy „pośredni” plik HTML. W przypadku Creatora znajdziemy go w katalogu „Moje dokumenty\My Publications”. W przeciwieństwie do młodszego brata Creator nie obsługuje bezpośrednio plików EPUB. Ale jeśli taki plik rozpakujemy (to jest ZIP), poszukamy tam pliku o rozszerzeniu „.opf” i otworzymy w Creatorze. Działa! PDF2EPUB O programie napisałem osobno. Pół roku minęło, ale nadal można go ściągnąć za darmo. Jest to wyspecjalizowane narzędzie do obróbki PDF, z którego zrobimy gotowego MOBI, albo HTML, który będziemy konwertować dalej. Konwersja Amazon.com Amazon oferuje usługę konwersji plików, o której pisałem w artykule: Wyślij e-mailem pliki na Kindle. Konwersja przez Amazon.com jest porównywalna jakościowo z Mobipocket  Readerem, nie mamy też żadnych opcji konfiguracji. Jedyną jej  zaletą jest więc możliwość otrzymania pliku od razu na czytnik. Pliki po konwersji są trzymane na serwerach Amazona przez około 10 dni, w tym czasie muszą trafić na nasz czytnik (czyli np. Kindle 3 WIFI musi znaleźć się w zasięgu sieci), albo powinniśmy je ściągnąć z linku otrzymanego w mailu. Obsługiwane formaty: HTML, DOC, DOCX, RTF, PDF (trzeba wpisać w temacie wiadomości „Convert”, bo inaczej na czytnik pójdzie zwykły PDF). Inne narzędzia online Są takie strony jak Online Ebook Converter. Działają podobnie do usługi Amazona. Narzędzi takich nie polecam, ponieważ nie wiadomo, dokąd właściwie nasze pliki trafiają i co się z nimi będzie działo. KindleGen  KindleGen,  to narzędzie przygotowane przez Amazon specjalnie dla wydawców. Dostępne na Windows, Linuksa i Maka, działa z  linii poleceń i konwertuje pliki HTML i EPUB. Raczej ma sens tylko  wtedy gdy mamy specjalne potrzeby, np. chcemy przekonwertować dużą  liczbę plików EPUB. Które narzędzie wybrać? Wszystkie opisywane wyżej opcje są darmowe. Dlatego decydują nasze chęci i potrzeby.  Najłatwiejsze w użyciu: Mobipocket Reader – szybkie i proste. Do powieści nie potrzebujesz niczego więcej. Konwersja przez e-mail – dostaniemy od razu na czytnik.     Najbardziej uniwersalne:  Calibre – może wszystko, ale od liczby opcji może rozboleć głowa. Czasami trzeba stosować metodę prób i błędów.     Specjalnie dla PDF-ów: PDFtoEPUB (szczególnie jeśli Calibre sobie nie da rady), albo Mobipocket Reader i ew. poprawienie w Calibre albo Mobipocket Creator i poprawianie „pośredniego” HTML    O konwertowaniu jeszcze napiszę – w kolejnej części o tym jak robić spisy treści i znaczniki rozdziałów. A którego narzędzia Ty używasz? Czytaj dalej:  Co nowego w Calibre – obsługa DOCX, wirtualne biblioteki, edycja spisu treści i dopracowanie książek Jak podzielić wyrazy w e-bookach KF8 lub EPUB? Katalog firm zajmujących się konwersją e-booków + kilka porad Automatyczna aktualizacja książek z Kindle Store – włączać czy nie? „Promocje to problem”, ale i jedyne skuteczne narzędzie – wywiad z szefem CDP.pl Program rozwoju czytelnictwa czy „branży kulturalnej”? 