Zapowiedź Sony sprzed paru dni zelektryzowała miłośników e-czytania. Największy do tej pory czytnik będzie idealny do zastosowań naukowych. Parametry techniczne czytnika, który Sony określiło jako „Digital Paper”:  Ekran 13,3 cala o rozdzielczości 1600 x 1200 z papierem elektronicznym o 16 odcieniach szarości. Obsługa rysikiem umieszczonym z boku (podobnie jak np. w Onyksie M90 albo A62s). Obsługa adnotacji, podkreśleń itd. Wymiary: 23,3 x 31 x 0,68cm – sam ekran ma głębokość 0,48 cm – jest znacznie cieńszy niż obecne czytniki, wszystko przez zastosowanie giętkiego, plastikowego, a nie szklanego ekranu – taki miał opisywany u nas Wexler Flex. Pamięć 4GB, slot kart micro SD, WIFI, bateria trzymająca 3 tygodnie. Czytnik będzie obsługiwać wyłącznie pliki w formacie PDF. Waga zaledwie 358 g (Kindle DX miał ponad 500 g)  Więcej w informacji prasowej Sony (link od razu do Google Translate, bo nie sądzę aby wielu z Was czytało biegle po japońsku). Cena nie jest znana, a czytnik do sprzedaży wejść ma dopiero w maju 2014. Wcześniej, jeszcze w tym roku testować go będą japońskie uniwersytety. Równocześnie ukazała się informacja firmy E-Ink na temat samego ekranu, który nosił będzie nazwę Mobius i ważył 60 g. Co ciekawe, Sony prezentowało już w roku 2011 duży ekran kolorowy o takiej samej rozdzielczości.  Słuchy o tym ekranie zaginęły. Moje zdanie: jeśli ten czytnik wyjdzie, a cena nie będzie zabójcza, dostaniemy idealne narzędzie do lektury PDF. Gęstość pikseli to 150dpi, czyli taka sama jak w Kindle DX, ale rozmiar ekranu 202.7 x 270 mm to niemal wielkość kartki A4! Pamiętajmy jednak o słowie „jeśli” – premiera ma mieć miejsce dopiero za rok. Co jakiś czas na rynku pojawiają się modele, które mają zrobić rewolucję i… nie wychodzą poza stadium prototypu. Sony rozczarował rynek ostatnim modelem PRS-T2 i stara się pokazać, że ma coś zupełnie nowego. Inna sprawa, że potwierdzenie przez E-Ink wzmacnia szansę na pojawienie się tego czytnika w sprzedaży. Oby tylko oferta nie została ograniczona do środowiska naukowego. W ogóle ostatnio pojawia się coraz więcej nowych rozwiązań związanych z e-papierem. Tak jakby producenci chcieli zadać kłam twierdzeniom, że czytniki mają być gatunkiem wymierającym. Przeciwnie – technologia zaczęła osiągać dojrzałość i pozwalać na różne zastosowania. Przyszłość czytników jest nadzwyczaj ciekawa! Czytaj dalej:  13-calowy czytnik Sony DPT-S1 kosztował będzie… ponad 3000 złotych! Pocketbook Cover Reader – czyli zmień telefon w czytnik… Sony zwija się ze Stanów, a klientów odsyła do Kobo Sony PRS-T3 czyli czytnik z… odkrytymi plecami :) PocketBook CAD Reader czyli czytnik dla architektów Amazon kupił Liquavistę – czy to oznacza kolorowego Kindle? 