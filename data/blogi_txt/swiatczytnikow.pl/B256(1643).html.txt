Rzadko pojawiają się konkretne liczby dotyczące polskiego rynku e-booków, tak więc cieszy mnie komunikat prasowy Virtualo, w którym trochę tych liczb pada. Przypomnę, że Virtualo jest jednocześnie e-bookową księgarnią, ale też jednym z głównych dystrybutorów e-booków w Polsce, przekazujących je do innych ksiegarni. Jak piszą, w tym momencie współpracują z 350 wydawcami, a w ofercie mają 31 tysięcy tytułów, z czego połowa to treści komercyjne. Kilka innych liczb, które znajdziemy w komunikacie:  Wielkość sprzedaży na całym rynku e-booków w 2013 roku Virtualo oszacowało na poziomie 22 mln zł netto. Jak zauważacie słusznie w komentarzach, jest to mniej, niż inne szacunki (np. 50 mln za 2012, które się przewijało w różnych miejscach). W 2013 sprzedaż Virtualo (jako dystrybutora) wzrosła prawie dwukrotnie w stosunku do 2012 roku. Virtualo sprzedało prawie pół miliona książek elektronicznych – w tym 400 tysięcy w sprzedaży na sztuki i 100 tysięcy w innych modelach biznesowych. Najczęściej wybierane gatunki literackie to: literatura piękna, obyczajowa, proza, powieści, literatura faktu, które stanowią 32% wszystkich zakupów. W drugiej kolejności czytelnicy wybierają e-booki kryminalne, sensacyjne, horrory i thrillery – 26%. W 2013 roku dużą popularnością cieszyły się także romanse i erotyki – 10% oraz fantastyka – 9%. Średnia cena e-booka z kategorii „literatura piękna” to 19,50 zł. E-bookowym bestsellerem 2013 roku został „Bezcenny” Zygmunta Miłoszewskiego. Nie podano niestety wielkości sprzedaży.  Uwaga na temat częstotliwości kupowania: Dodatkowo obserwujemy ciekawy trend – w 2013 roku Klienci, którzy kupowali e-booki już w 2012 roku, w 2013 kupili ich średnio o 40% więcej, możemy zatem stwierdzić, że w ich przypadku czytanie e-booków poskutkowało wzrostem czytelnictwa z 3,1 do 4,4 książki cyfrowej. No i przewidywania: Wartość polskiego rynku książek cyfrowych w 2014 i 2015 roku Virtualo szacuje na 40 i 60 mln złotych. Mimo iż obecnie nie przekracza on 2-3% całego rynku książki tradycyjnej, to jednak, w przeciwieństwie do rynku książki papierowej, szybko rośnie. Na wzrost sprzedaży w kolejnych latach będzie wpływać rosnąca popularność czytników e-booków oraz aplikacji na tablety i smartfony. Oraz opinia na temat rynku e-booków: Mimo dynamicznego wzrostu, na rynku e-booków nie ma dużo miejsca na nowe podmioty. Sklepy, które dopiero planują budować swoją pozycję i markę na tym rosnącym rynku muszą być przygotowane na silną rywalizację oraz ogrom pracy do wykonania. Obecnie działające podmioty bardzo mocno walczą o nowych Klientów, głównie ceną. Branże czeka również konsolidacja, wiele mniejszych sklepów może nie przetrwać kolejnego roku. Sprzedaż e-booków nie jest sprawą łatwą i wymaga zaufania Klientów, które buduje się latami. Najważniejsze liczby ilustruje infografika, którą dodałem na początku artykułu. W pierwszym wykresie troszkę rozjechała się skala – szacunki za 2013 to 22 mln, a 40 i 60 mln to prognozy. (Wykres już poprawiony). Przyznaję, że tytułowe pół miliona robi wrażenie – choć pamiętajmy, że nie jest to sprzedaż samej księgarni Virtualo, ale całej ich sieci. Może pojedyncze tytuły nie mają jeszcze ogromnych nakładów, ale rynek rośnie. Czytaj dalej:  Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku Artykuł z Biura Analiz Sejmowych o rynku e-booków 250 milionów straty? Coroczne jęczenie nad piractwem e-booków Czy promocje po 9,90 zł zniszczą rynek e-booków? Czytelnictwo e-booków w Polsce, czyli błąd statystyczny 