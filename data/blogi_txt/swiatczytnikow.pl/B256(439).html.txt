Wydawnictwo Świat Ksiażki wycofuje z dystrybucji książkę „Kapuściński non-fiction” Artura Domosławskiego w wydaniu papierowym. A co z e-bookiem?  Większość z Was już wie o tej sprawie. Wskutek nacisków wdowy po Ryszardzie Kapuścińskim książka nie będzie sprzedawana w oryginalnej postaci. Tak o tym pisał Wprost: W wydanej w 2010 r. biografii Kapuścińskiego dziennikarz ujawnia m.in. związki polskiego reportera ze służbami specjalnymi PRL, opisuje szczegóły z życia intymnego pisarza i jego trudne relacje z córką. Wdowa po pisarzu od początku domagała się odszkodowania i wycofania książki ze sprzedaży. W piątek Alicja Kapuścińska zawarła ze Światem Książki ugodę, w którym wydawnictwo zobowiązuje się wycofać biografię z dystrybucji. Kolejne wydania będą możliwe pod warunkiem usunięcia czterech ważnych rozdziałów, które nie podobają się rodzinie pisarza. – Oczywiście jako autor nigdy się nie zgodzę na takie okaleczenie swojego dzieła – mówi Domosławski. Oznacza to, że pozycji nie będzie można kupić co najmniej do 2017 r., kiedy wydawnictwu wygasa licencja na „Kapuścińskiego…”. Naciski były już wcześniej, ale Świat Książki, będący własnością niemieckiego Weltbilda je ignorował. Teraz jest znów własnością polskiej firmy, która pewnie nie chciała długiej sprawy sądowej. Na razie na informację zareagowali sprzedawcy z Allegro – ceny transakcyjne sięgają już 100 złotych, a ofertowe nawet 250 zł. Jak tak dalej pójdzie, to i swój egzemplarz wystawię… Cała ta afera rodzi dwa pytania – jaki to wszystko ma sens i co stanie się z e-bookami? Pytania zresztą powiązane. To, czego żąda rodzina pisarza byłoby skuteczne jeszcze 10 lat temu, gdy papier był jedyną formą dystrybucji. Wycofuje się książkę, staje się ona białym krukiem, aż w końcu mało kto o niej pamięta. Czasami wystarczy jej po prostu nie wznawiać. W dorobku Kapuścińskiego była np. pozycja „Dlaczego zginął Karl von Spreti?” poświęcona sytuacji w Gwatemali, gdzie lewicowi partyzanci zamordowali niemieckiego ambasadora. Ukazała się ona w 1970 roku w 10 tysiącach egzemplarzy – i za życia pisarza nie wydano jej ponownie. Może radykalizm, który z niej przebijał nie pasował do uniwersalistycznego wizerunku, jaki Kapuściński tworzył sobie w latach 80 i później? W przypadku „Kapuściński Non-Fiction” mamy pozycję, która była kontrowersyjna jeszcze przed premierą. Choć bardziej niż na życiu intymnym pisarza skupiano się na jego teczce w IPN, której zawartość Domosławski ujawnił. Jak pisałem w 2010 na blogu prywatnym: Wielka burza wybuchła wokół tej książki. I teraz mogę mieć swoje zdanie o panu Bartoszewskim i o innych, którzy lali na Domosławskiego pomyje. W Polsce wielkich ludzi niektórzy traktować chcą jak święte krowy. Że lubił uwodzić i miał liczne kochanki? Że nie poradził sobie z wychowaniem córki, która mimo 50-ki na karku nie wychodzi z cienia ojca? Że fascynował go komunizm i pisał wiersze o Stalinie? Przecież to jest biografia człowieka, a nie Boga! Może tylko za często bawi się Domosławski w psychoanalityka, poszukuje przyczyn, pyta znajomych, stawia diagnozy… Jakby nie mógł przeżyć bez tego, że czegoś w Kapuścińskim nie zrozumie. Domosławski chciał swojego mistrza zrozumieć – a tego nie da się zrobić, określając jakieś tematy jako tabu. Czy miał na to czekać 50 lat, jak to dawniej bywało? Nie ma co udawać, ujawniłby to zamiast niego ktoś inny. Można oczywiście zrozumieć jak straszliwie niezręczne jest to dla rodziny. Ale czy można cofnąć to, że czytelnicy się dowiedzieli o kochankach wybitnego reportera – ba – nawet mogli przeczytać wywiad z jedną z nich? No i jest jeszcze zjawisko znane efektem Streisand – im bardziej nagłaśniamy usunięcie jakiejś informacji z sieci, tym bardziej staje się ona popularna. Książka Domosławskiego wyszła w e-booku. Nawet jeśli za sprzedaż papieru będą obowiązywały kary, to e-booka można skopiować i rozprowadzić w dowolnej liczbie sztuk. Nie zdziwię się, jeśli ktoś założy stronę, na której umieści obszerne cytaty z tych 4 rozdziałów. Nie zdziwię się, jeśli ludzie dalecy od popierania piractwa będą przegrywali sobie wersję elektroniczną, tylko po to by zaprotestować przeciwko pewnemu rodzajowi cenzury – albo ze zwyczajnej ciekawości. Przez wiele lat nie można było w Polsce rozprowadzać słynnego filmu o Amwayu – Witajcie w życiu. Niezależnie od wartości tego filmu, ja uważam go za słaby, kto chciał – na pewno go mógł obejrzeć w sieci. Wracam teraz do pytania – co z e-bookiem? Czy księgarnie skasują pliki z naszych półek i przestaną je sprzedawać? Czy trzeba się spieszyć i je pobierać, bo zostaną okrojone? Jak wynika z informacji, które uzyskałem u dystrybutora – firmy Olesiejuk – wersja elektroniczna „Kapuściński Non-Fiction” będzie sprzedawana w oryginalnej wersji aż do listopada 2014 – co jest terminem wygaśnięcia licencji. Nie przewidują tu żadnych zmian. Wprawdzie ceny w księgarniach są „niepromocyjne” i zaczynają się od 26 złotych, to jest to i tak znacznie mniej niż kosztuje papier. Jeśli więc za miesiąc usłyszycie, że znajomy cieszy się, bo dostanie „białego kruka” za jedyną stówę – przypomnijcie o e-booku. PS. Jak zauważyliście w komentarzach na Facebooku, dostępna jest też nadal wersja audio (23,90 zł w Audiotece). PS2. Aktualizacja z 4.10. Rękawicę rzuconą w komentarzach podjęło Publio – do 10 października Kapuściński non-fiction kupimy za 16,45 zł. Czytaj dalej:  Pożegnamy promocje? Wydawcy i księgarze chcą stałych cen na nowości! 250 milionów straty? Coroczne jęczenie nad piractwem e-booków Program rozwoju czytelnictwa czy „branży kulturalnej”? Nagroda Zajdla: 11 nominacji i… 10 ma wersje e-bookowe! GUS: Średnio na książki wydajemy 19 zł, a z podręcznikami już 70 zł… Amazon przejmuje Goodreads i możliwe, że zintegruje go z Kindle 