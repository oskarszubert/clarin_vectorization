Send To Kindle for Chrome to kolejne narzędzie Amazonu, które ułatwia bezprzewodowe przesyłanie różnych treści na nasz czytnik. Pół roku temu wystartował Send to Kindle for PC, którego poświęciłem odrębny artykuł. Przy jego pomocy można było wysyłać dokumenty, które mamy na dysku. Nowa wtyczka pozwala na wysyłanie dłuższych artykułów z internetu, które potem możemy sobie spokojnie przeczytać na czytniku. Wtyczka dostępna jest tylko dla przeglądarki Chrome i – pobierzemy ją z Chrome Web Store. Tak prezentuje się po instalacji.  W pierwszym kroku musimy… zalogować do Amazonu i wybrać urządzenie, na które chcemy wysyłać treści – poza czytnikami Kindle wybrać można urządzenia z iOS oraz Androidem, na których zainstalowaliśmy aplikację Amazonu.  Bezpłatne jest przesyłanie wyłącznie przy pomocy WIFI, gdy włączymy Whispernet czyli przesyłanie przez sieć komórkową, Amazon pobiera opłatę za megabajt, poza Stanami dość sporą ($0,99/MB). Poniżej znajdziemy też opcję „Archive document in your Kindle Library” – czy wysyłane pliki mają trafiać do archiwum w chmurze Amazonu. Jeśli wysyłamy dużo artykułów warto tę opcję wyłączyć, żeby nie mieć zaśmieconej chmury. Po konfiguracji możemy już każdy artykuł wysłać na czytnik – po kliknięciu ikonki widzimy opcje: Wyślij do Kindle, albo Podejrzyj i Wyślij. Można też wysłać tylko zaznaczony tekst.  Po wysłaniu artykułu widzimy krótkie potwierdzenie. Teraz już wystarczy włączyć WIFI na naszym urządzeniu i artykuł pobierze się automatycznie. Tak niedawny artykuł o kupowaniu e-booków wygląda na Kindle Keyboard.  Amazon dodaje samodzielnie wcięcia przy akapitach, podaje też nazwisko autora. Czy warto pobrać wtyczkę, jeśli używamy Chrome? Jak najbardziej. Choć pamiętajmy, że robi ona w zasadzie to samo co inne narzędzia: Klip.me – Send to Kindle – ma wtyczki do Chrome i Safari oraz bookmarklet dla wszystkich przeglądarek. Instapaper, z którego osobiście korzystam najczęściej – ma bookmarklet dla wszystkich przeglądarek, o Instapaper było już kilka artykułów na Świecie Czytników.  Wtyczka od Amazonu jest o tyle wygodniejsza, że nie trzeba tam podawać adresu mailowego Kindle, wystarczy się zalogować i wybrać, dokąd ma trafić artykuł. Szkoda, że nie ma jeszcze wtyczki do Firefoksa, który jest najpopularniejszą przeglądarką w Polsce. (W listopadzie pojawiła się też wersja wtyczki dla Firefoksa). Przy okazji Amazon przygotował ogólną stronę „Send To Kindle”, w której przedstawia trzy metody bezprzewodowego wysyłania plików: przez e-mail, z przeglądarki oraz z komputera. Czytaj dalej:  Kindle Comic Creator – nowe narzędzie od Amazonu Mailem czy po kablu? Porównanie dwóch metod wrzucania książek na Kindle Jaki czytnik będzie najlepszy do przeglądania internetu? Nowy wygląd konta Kindle – krok do przodu i dwa kroki w tył… Przegląd wszystkich ustawień Kindle Paperwhite (oraz Touch) Instapaper ma nowy wygląd – i trochę nie rozumiem po co…. 