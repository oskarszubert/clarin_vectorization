Oficyna wydawnicza RW2010 to serwis, gdzie możemy kupić e-booki publikowane samodzielnie przez ich autorów.  RW oznacza „rewolucję wydawniczą”. Czy rzeczywiście? Platforma self- publishing nie jest niczym nowym, ale RW2010 wyróżnia się dwoma cechami:  Dziesiątka w nazwie zobowiązuje: wszystkie książki kosztują poniżej 10 złotych! No i wzorem takich serwisów jak Smashwords – kupujemy książkę i możemy ją ściągnąć w dowolnym formacie: MOBI, EPUB albo PDF – przy czym pliki są pozbawione zabezpieczeń DRM i przeczytamy je wszędzie.  Jest to coś, czego nie mają inne polskie serwisy takie jak Wydaje.pl czy Virtualo. Na stronie „O nas” znajdziemy zapowiedź: Liczymy, że w niedługim czasie powstanie największa polska baza nigdzie wcześniej nie publikowanych książek w formie cyfrowej. Zobaczmy więc co mają teraz. Kupmy książkę! Twórcy RW2010 nie wzięli (jak to ma miejsce przy Legimi albo omawianej już Bookotece) dotacji unijnych w wysokości setek tysięcy. Serwis rozwijają własnym sumptem i to niestety widać. Pierwsze wrażenie …jest średnie. Widać na przykład, że część okładek książek stworzyli sami autorzy, którzy (mniejmy taką nadzieję) mają większy talent pisarski niż graficzny. W serwisie mamy dzisiaj 93 utwory. Zwraca uwagę rozbudowana nawigacja, dzięki której dotrzemy do interesujących nas pozycji. Są tu m.in. powieści Szymona Adamusa („Trójka”) i Artura Boratczuka („Wedle reguły kreacji”), obu autorów znamy z artykułów na Świecie Czytników, gdzie radzili jak opublikować książkę w Amazonie. Jest też „Zła miłość” Aleksandra Sowy – wszystkie te trzy pozycje udało się autorom przepchnąć też do Kindle Store, ale tutaj dostaniemy je taniej. Wejdźmy na stronę książki, przykładowo „Genewska zagadka”, kryminał autorstwa Alicji Minickiej.  Co nas zaskakuje to… brak przycisku „Dodaj do koszyka”! Książki nie kupimy bez zalogowania. Takich niedociągnięć jest trochę w serwisie. Oto co trzeba zrobić:  Zarejestrować się i zalogować. Doładować konto w serwisie odpowiednią kwotą (dla czytelników Świata Czytników jest promocja, patrz na końcu artykułu!). Dopiero wtedy pobrać książkę – na jej stronie pojawią się przyciski „Pobierz MOBI”, „Pobierz PDF”, „Pobierz EPUB”.  Jest to trochę skomplikowane – ale jeśli doładujemy konto jeden raz (przy pomocy szybkiego przelewu), możemy potem pobierać książki natychmiast:  Wszystkie nasze książki zobaczymy w „Historii pobrań”, po wejściu do „Twojego konta”. Jak widać, w przeciwieństwie do np. Bookoteki albo Nexto nie kupujemy konkretnego formatu, a książki możemy ściągnąć w dowolnym formacie, lub we wszystkich na raz.  Wygląda to zgrzebnie, ale działa. W serwisie jest kilkanaście książek darmowych, są także wersje próbne powieści płatnych (jako odrębne pozycje), więc można sprawdzić też działanie serwisu bez płacenia. Konieczna jest jednak rejestracja. W chwili pisania tego artykułu RW2010 miał 251 zarejestrowanych użytkowników. Ciekawe ile będzie miał jutro. :-) Wydajmy książkę! Wydanie książki w RW2010 nic nie kosztuje, otrzymujemy 50% od wszystkich przychodów. Pamiętajmy, że w cenie książki zawiera się VAT, więc zarabiamy de facto więcej niż pośrednik. Oficyna pomaga w konwersji do formatów czytnikowych i załatwia darmowy numer ISBN. Co jest ważne, autor nadal dysponuje swoim dziełem i może je wydawać gdzie indziej. Do listopada trwa konkurs „Akcja Publikacja”, w którym autor najlepiej przyjętej przez czytelników książki otrzyma czytnik e-booków (z tego co wiem, chyba nie będzie to Kindle). Jeśli drzemie w Tobie talent pisarski, warto zgłosić się do RW2010. Promocja dla gości Świata Czytników! Dzięki Maciejowi Ślużyńskiemu mam dla Was promocję, dzięki której e-booki z RW2010 kupicie jeszcze taniej. Macieja poznałem na forum eksiazki, gdzie cierpliwie wyjaśniał wątpliwości i odpowiadał na krytykę, również moją. Jeśli doładujesz konto i napiszesz na adres admin@rw2010.pl to Twoje doładowanie zostanie podwojone! Na przykład dodając 5 złotych dostaniesz 10 złotych. Wystarczy podać swój login w serwisie RW2010 oraz to, że przychodzisz ze Świata Czytników. Macie na to czas do końca sierpnia. Można doładować konto na zapas i książki ściągnąć później. Polecam zapoznanie się z RW2010. Wprawdzie niektóre media, ogłaszając założyciela „twórcą polskiego Amazona”, trochę przesadziły, ale moim zdaniem serwis ma bardzo duży potencjał.  Już teraz znajdziemy tam trochę rzeczy wartych poczytania i to za niewielką cenę. Na wakacyjne wyjazdy – jak znalazł. Ciekaw jestem Waszych wrażeń z samego serwisu i zakupionych w nim lektur. Czytaj dalej:  Amazon przejmuje Goodreads i możliwe, że zintegruje go z Kindle Chomikuj organizuje… konkurs dla autorów opowiadań [aktualizacja] Chomikuj kasuje e-booki z prywatnych folderów? Uwaga na kopie zapasowe! Nie ma DRM – i gdzie są teraz Twoje książki? Zniżki dla stałych klientów w eBookpoint.pl Świt ebooków – kwartalnik z RW2010 