Końca dobiega się już konkurs, zorganizowany przez księgarnię Virtualo wspólnie z serwisem eksiazki.org. Na jego łamach przez kolejne dni wydawcy prezentowali swoje plany dotyczące e-booków na nadchodzący rok. W poniedziałek i wtorek dwa ostatnie. Na podstawie informacji prasowych, przygotowałem zestawienie kolejnych wydawnictw: Nasza Księgarnia, Świat Książki, Albatros, Fabryka Słów oraz G J. Linki prowadzą do książek tych wydawnictw dostępnych w Virtualo. Nasza Księgarnia Wśród publikacji Naszej Księgarni dostępnych na Kindle znaleźć można choćby trzy tomy „Cukierni Pod Amorem” Małgorzaty Gutowskiej-Adamczyk. Zapowiedzi na nowy rok są bogate: W nowym roku Czytelnicy mogą się spodziewać kolejnych ebooków w formatach MOBI. Wśród nich znajdziemy między innymi kultową serię fantasy „Xanth” Piersa Anthony oraz długo wyczekiwanego „Dziewiątego Maga” A.R. Reystone. Oczywiście nie zabraknie książek młodzieżowych (m.in. „Dziura w sercu” Romka Pawlaka), dziecięcych („Klinika dla zwierząt” Tatjany Gessler), poradników („Projekt Małżeństwo” Hala i Jenny Runkel) i powieści kobiecych („Serenada, czyli moje życie niecodzienne”, „Podróż do miasta świateł” Małgorzaty Gutowskiej-Adamczyk, „Zielone jabłuszko” Izabeli Sowy). Nowością w ofercie NK będzie norweski kryminał sądowy autorstwa Chrisa Tvedta, zatytułowany „Uzasadniona wątpliwość”. Świat Książki Świat Książki ma już w ofercie 170 e-booków, podali TOP5 najlepiej sprzedających się w ubiegłym roku:  Michał Witkowski „Drwal” Artur Domosławski „Kapuściński non-fiction” Janusz Głowacki „Good night, Dżerzi” David Nicholls „Jeden dzień” Peter Conradi, Mark Logue „Jak zostać królem”  Zapomnieli jednak wspomnieć, że z tej listy na razie tylko Głowacki i Witkowski dostępni są w formacie MOBI. Na pierwszy kwartał 2012 r. Świat Książki przygotował ponad 30 nowości. Już za chwilę: w sprzedaży nowa książka Davida Nichollsa, autora „Jednego dnia” pt. „Dubler„, megabestseller europejski – „Stulatek, który wyskoczył przez okno i zniknął” – przezabawna powieść o życiowej podróży szwedzkiego Forresta Gumpa. W lutym ukaże się słynna „Potęga podświadomości”, która w wersji drukowanej została sprzedana w ponad 700 000 egzemplarzach. Cieszymy się, że w postaci e-booków ukażą się pierwsze tytuły nowej serii „Sfery” (literatura faktu z najwyższej półki): m.in. niepublikowane w Polsce: „Wywiad z historią” Oriany Fallaci, „Duch króla Leopolda” Adama Hochschilda. Wydawnictwo Albatros Wydawnictwo Albatros chwali się szeroką ofertą e-booków. Oferta Albatrosa obejmuje zarówno prozę literacką i obyczajową – powieści Kazuo Ishiguro „Nie opuszczaj mnie”, Iana McEwana „Pokuta”, Jerzego Kosińskiego m.in. „Malowany ptak”, „Wystarczy być”, Nicholasa Sparksa „Prawdziwy cud”, „Od pierwszego wejrzenia”,  Katarzyny Michalak, jak i książki sensacyjne i thrillery m.in. Harlana Cobena, Tess Gerritsen, Simona Kernicka.  Ogromną popularnością cieszy się literatura Stephena Kinga – w ciągu najbliższych dni ukażą się dwa pierwsze tomy serii Mroczna Wieża. Wśród najlepiej sprzedających się książek ostatnich miesięcy wydawnictwo wymieniło autobiografię Keitha Richardsa „Życie”. I zapowiedzi: W wersji elektronicznej pojawi się cała kolekcja książek Harlana Cobena, Lee Childa, Tess Gerritsen. Wydamy również niezapomniane powieści Ericha Segala oraz tytuły Fredericka Forsytha, który zadebiutuje na rynku e-booków kultową „Firmą”. Wprawdzie „Firmę” napisał chyba John Grisham, niemniej czekamy z niecierpliwością na nowe tytuły. :-) Fabryka Słów Wydawnictwo Fabryka Słów ma już w formacie MOBI wszystkie tomy „Pana lodowego ogrodu” Jarosława Grzędowicza. Podobnie jak inne hity: serie z Jakubem Wędrowyczem oraz cykl Oko Jelenia autorstwa Andrzeja Pilipiuka, książki (nie wszystkie) Jacka Piekary. Choć niestety, np. Maja Lidia Kossakowska dostępna jest wciąż z DRM… Zapowiadają: W najbliższej przyszłości zamierzamy rozszerzyć naszą ofertę o tytuły zachodnie, nie tylko z zakresu szeroko rozumianej fantastyki . Na dobry początek już w lutym zaproponujemy pierwszy tom nowej steampunkowej serii Mike’a Hoddera zatytułowany „Dziwna sprawa Skaczącego Jacka”. Wkrótce pojawi się też mrożący krew w żyłach horror „Miasteczko Nonstead” zdobywającego coraz większą popularność Marcina Mortki . Nie zabraknie też bardzo zdolnych debiutantów jak Aneta Jadowska ze swoim „Złodziejem dusz”. Wydawnictwo G+J Książki Wydawnictwo G+J ma już w swojej ofercie 70 e-booków. W najbliższym roku planujemy wzbogacać naszą ofertę w każdym miesiącu tak aby tytuły, które ukazują się w wersji papierowej, mogły być dostępne na czytnikach elektronicznych w miesiąc później. W naszej ofercie z pewnością znajdą się tacy autorzy jak: Beata Pawlikowska, Martyna Wojciechowska, Piotr Kraśko, Olga Morawska, Maciej Bennewicz, Grzegorz Kasdepke a także ciesząca się ogromną popularnością seria z cyklu Focus poleca. Kilka wydawnictw podkreślało, że to oni są pionierami w pozbywaniu się ADEPT DRM i wprowadzeniu formatu Kindle. Cieszy mnie taka migracja do bardziej przyjaznych formatów, mam nadzieję, że nie motywuje jej tylko widmo Amazonu, który wchodząc ze swoim ekosystemem (i nie zapominajmy: ze swoim DRM), zacznie dyktować warunki. Pierwsza część zapowiedzi ukazała się tydzień temu. Czytaj dalej: Pożegnamy promocje? Wydawcy i księgarze chcą stałych cen na nowości! GUS: Średnio na książki wydajemy 19 zł, a z podręcznikami już 70 zł… Bartłomiej Roszkowski: musi być efekt skali, którego w tej chwili nie mamy Warszawskie Targi Książki 2013 – co mają dla fanów e-booków? Gazeta Wyborcza łączy paywalla, prenumeratę na czytniki i aplikacje Projekt ustawy o cenie stałej na książki – niby nas nie dotyczy, ale i tak możemy się obawiać 