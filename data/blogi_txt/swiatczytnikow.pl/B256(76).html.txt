Amazon wprowadził niedawno możliwość włączenia automatycznej aktualizacji książek kupionych w Kindle Store w przypadku gdy zostały w nich wprowadzone poprawki.  Jeśli zalogowaliście się ostatnio do swojego konta w Amazonie, to mogliście zauważyć następujący komunikat.  O co tutaj chodzi i czy warto skorzystać z tej opcji? Na wszelki wypadek podkreślę, że wszystko o czym tu piszę dotyczy jedynie książek ze sklepu Amazonu. Pliki wysłane mailowo czy przegrane w inny sposób do czytnika zostają bez zmian. Aktualizacje mailowe Wydawcy czasami aktualizują książki elektroniczne – najczęściej chodzi o jakieś drobne poprawki, np. literówki, poprawa nawigacji. Jeśli zmiany są większe, dostajemy od Amazonu maile na ten temat. Oto pierwszy, którego dostałem w listopadzie 2011 – wspominają w nim, że biografia Steve’a Jobsa pióra Waltera Isaacosona zawierała problemy z ilustracjami i układem nagłówków.  Proszą tutaj o odesłanie tego maila ze słowem „Yes” w temacie, wtedy na czytnik trafi poprawiona wersja. Trochę to mało automatyczne, więc przy kolejnych mailach jest już prościej. Tego dostałem całkiem niedawno i wspomniano w nim o zmianach edytorskich w darmowej pozycji HTML5 for Publishers z O’Reilly.  Tutaj trzeba się zalogować na konto i poszukać książki. Najważniejsze jest to, że według tych maili ruch należał do mnie – jeśli chciałem pobrać na nowo książkę, należało coś zrobić. Warto zauważyć, że Amazon nie informuje o wszystkich zmianach – gdy rzeczony Steve Jobs został zaktualizowany do formatu KF8 – maila nie było, choć został dodany np. specjalny krój pisma. Aktualizacje na stronie Jeśli przegapiliśmy maile z Amazonu, możemy podejrzeć listę książek, dla których czeka gotowa aktualizacja. Lista jest trochę ukryta w naszej biblioteczce Kindle.  Z listy rozwijanej „View: All Items/Books/Newspapers” itd. wybieramy „Available for Update”. U mnie są to w tym momencie dwa tytuły.  Po kliknięciu „update available” widzimy wyjaśnienia i możliwość dokonania aktualizacji.  Po kliknięciu „Update” książka zostanie zsynchronizowana we wszystkich naszych czytnikach i aplikacjach Kindle. Oczywiście tylko tam, gdzie już została wgrana – jeśli na danym urządzeniu książki nie mamy, nic się nie zmieni, bo nie ma czego podmieniać. Co ciekawe – w tym przypadku utracimy wszystkie podkreślenia i notatki, choć zwykle tak się nie dzieje – moje notatki i podkreślenia w Jobsie były dalej po aktualizacji. Aktualizacja automatyczna Wchodzimy do sekcji Manage Your Devices na koncie i na samym dole ustawiamy opcję „Automatic Book Update”. Domyślnie jest wyłączona.  Amazon wyśle automatycznie nowe wersje książek, gdy okaże się, że zostały w nich wprowadzone poprawki. Jeśli chcemy zachować swoje notatki, podkreślenia, zakładki oraz informacje o bieżącej stronie – wszystkie nasze czytniki i aplikacje Kindle powinny mieć włączoną opcję „Annotation Back Up”. Czy warto zatem włączać aktualizację automatyczną? Nie ma co ukrywać, że funkcja wnosi trochę atmosfery rodem z Orwella. Wczoraj mieliśmy na czytniku książkę ze zdaniem X, dzisiaj będziemy mieli ze zdaniem Y – i nie będziemy w stanie udowodnić, że wczoraj było co innego. Bo z opisu Amazona nie wynika, że dowiemy się o tym, że nastąpiła aktualizacja oraz z jakiego powodu została wysłana na nasz czytnik. Jestem jednak daleki od wyciągania spiskowych wniosków. Manipulacje treści nie byłyby takie łatwe – bo przecież można sobie zrobić kopię e-booka na boku i porównać. Aktualizacja książki to bardziej narzędzie dla wydawców niż dla Amazona. Jeśli to wydawca zmieni nam np. Kubusia Puchatka na Fredzię Fi- Fi, bo uzna, że jest to wierniejsze tłumaczenie imienia Winnie The Pooh, pretensje trzeba słać do wydawcy… Z drugiej strony – mając na koncie Kindle kilkaset e-booków (część darmowa, część kupiona, część podarowana), przez 3 lata dostałem zaledwie kilka maili z informacjami o poprawkach. Może warto nadal ogarniać to ręcznie? Mimo wszystko chciałbym wiedzieć jakie zmiany zostały wprowadzone w książce, zanim podmienię ją na czytniku. Aktualizacje – wyzwanie dla wydawców, księgarni i platform Temat zasługuje na odrębny artykuł i pewnie on powstanie – książki w formie elektronicznej można łatwo aktualizować, ale kiedy to robić? Jak informować o tym czytelników i jak zapanować nad różnymi wersjami? Amazon ma o tyle łatwiej, że to jednolita platforma, w Polsce zarządzanie e-bookami ulega pewnej konsolidacji (np. wszystkie książki PDW są trzymane teraz w jednym miejscu), ale załatwienie sprawy aktualizacji jest pewnym wyzwaniem i technologicznym i komunikacyjnym. Czytaj dalej:  I znów oczko wyżej – Kindle Paperwhite w wersji 5.3.6 Oprogramowanie 5.3.4 dla Kindle Paperwhite – drobne poprawki Pierwsza wersja Kindle Paperwhite już niedostępna, ale ma poprawkę 5.3.8.1 Oprogramowanie 5.3.5 dla Kindle Paperwhite – poprawki słownika „Stary” Kindle Paperwhite dogania „nowego” – oprogramowanie 5.4.4 i mnóstwo zmian Mailem czy po kablu? Porównanie dwóch metod wrzucania książek na Kindle 