To jest pytanie, które regularnie pojawia się na forach dyskusyjnych, czasami też w komentarzach do artykułów. Ktoś chce kupić czytnik e-booków, aby przeglądać strony internetowe nie męcząc oczu.  Rozprawmy się z tym problemem w jednym tekście. Odpowiedź krótka Żaden. Nie ma czytnika, który będzie najlepszy do przeglądania internetu, bo większość spisuje się tak sobie. Nie wszystkie strony będzie się oglądało wygodnie. Odpowiedź długa Zastanów się, do czego potrzebujesz czytnika. Większość ludzi kupujących czytniki ma świadomość, że to są urządzenia do czytania e-booków. Ale jednocześnie, gdy widzą, że dany model ma takie funkcje jak MP3, przeglądarka, notatnik, kalendarz – pojawia się pokusa, aby taki czytnik wykorzystać szerzej – jako organizer, zamiennik odtwarzacza audio – czy właśnie: urządzenie do przeglądania internetu. Owszem, część czytników ma przeglądarki internetowe. Większość z nich nie ma problemów z wyświetlaniem współczesnych stron i obsługą JavaScript, choć np. polskie portale wypełnione reklamami potrafią taką przeglądarkę nieźle przytkać. Nie zawsze da się też zamknąć słynne już okienka na temat korzystania z cookies. Problemów z wyświetlaniem zwykle nie ma – ale z przeglądaniem – będą. Na czytnikach z ekranami dotykowymi łatwiejsze stało się wybieranie linków, powiększanie ekranu – ale… trwa to wszystko dłużej niż na tablecie i może irytować. Czytniki całkiem nieźle spisują się na wersjach mobilnych stron. Można faktycznie dość szybko sprawdzić wiadomości, rozkład jazdy czy inne informacje. Na początku artykułu widzicie przykład strony m.sport.pl, która przygotowana została bardzo dobrze i na moim Paperwhite wczytuje się błyskawicznie. Mobilny Dropbox też działa i może spokojnie służyć jako alternatywa dla amazonowej chmurki. Ale nadal – czytanie internetu nie będzie tak wygodne jak czytanie e-booka! Nie masz na przykład kontroli nad formatowaniem tekstu – nie możesz regulować wielkości i typu czcionki tak jak przy e-bookach. Modele czytnika Kindle z ostatnich lat mają tryb artykułowy, wyciągający ze strony całą treść, ale wtedy też nie mamy interfejsu „e-bookowego” – brak np. kontroli nad wielkością tekstu. Jasne – wielu ludzi kupowało Kindle Keyboard 3G ze względu na dostęp do stron na całym świecie. Ale kupowali go dlatego, że np. jechali w Himalaje albo do Egiptu, gdzie mobilny internet byłby szalenie drogi, lub w ogóle niedostępny. Ja sam kiedyś na swoim Keyboardzie korzystałem np. z map Google na czytniki (serwis eReadermap) – ale skończyłem w momencie… kupienia sobie nowszego telefonu. Na smartfonie mam GPS, mapy Google, Open Street Map, które działają po prostu szybciej. Zresztą nic dziwnego, że od 4 lat przeglądarka na Kindle nazywa się „Experimental Browser”… Czytanie odroczone – tu czytnik wygrywa Jeśli coś jest warte czytania na czytniku czyli spędzenia nad tym więcej niż paru minut – lepiej taki artykuł zgrać, będąc na komputerze/tablecie – i wysłać na czytnik. Ja tak robię z większością dłuższych tekstów na które trafiam w tygodniu:  Jeśli nie potrzebuję tego przeczytać natychmiast, dodaję artykuł do Instapaper przez zakładkę w przeglądarce – i raz w tygodniu gazetka trafia na mój czytnik. Na temat tej usługi było już tutaj sporo artykułów. Jeśli potrzebuję coś przeczytać za chwilę – to korzystam z Readability i funkcji Send to Kindle, wtedy wysyłam na czytnik pojedynczy artykuł.  Tak wygląda przykładowo artykuł ze świetnego bloga na temat finansów osobistych, którego prowadzi Michał Szafrański.   Gdy przeglądam serwisy informacyjne na iPadzie – tam aplikacje Flipboard i Zite mają też opcję wysyłki do Instapaper. Taką możliwość ma też Feedly na moim telefonie. Wszystko zbieram w Instapaper – a potem czytam. Korzystam z Kindle, ale jeśli chodzi o czytanie odroczone, to już nie jest jedyna opcja:  Nowe czytniki Kobo integrują się z serwisem Pocket. Dwa ostatnie modele Sony współdziałają z Evernote Clearly. Na nowych Onyksach można zgrać artykuły jako EPUB (co umożliwia zarówno Instapaper, jak i Readability) i przesłać przez Dropboxa. Zajmuje to troszkę więcej czasu, ale jest możliwe. Podobnie na nowych Pocketbookach – tam jeszcze dochodzi funkcja Send To Pocketbook, która działa mniej więcej jak Send To Kindle, opisywałem ją szczegółowo w swojej recenzji Basic Touch.  Co z czytnikami z Androidem i tabletami e-ink? Ktoś zaraz powie, że artykuł robi się przestarzały, bo przecież za chwilę pojawią się czytniki z Androidem, gdzie można zainstalować np. Firefoxa czy Operę – albo wręcz tablety z e-papierem, które do przeglądania internetu powinny być przystosowane. Po doświadczeniach z Nookiem Simple Touch, gdzie korzystałem właśnie z Opery niespecjalnie mogę zmienić zdanie – przeglądarka ma oczywiście więcej funkcji – ale działa nie lepiej niż przeglądarka z webkitem (coś jak Safari) na Kindle. Przede wszystkim urządzenie było za wolne, a e-papier ma swoje ograniczenia. Pojawią się szybsze czytniki i tablety – zobaczymy. :-) Podsumowując Nie powiem, że czytniki nie nadają się do otwierania stron internetowych i sprawdzania różnych informacji. Ale na pewno nie poleciłbym czytnika nikomu, kto zakłada, że po prostu będzie sobie chodzić po internecie. Bo to jest korzystanie z funkcji, do których obecne czytniki nie są stworzone, nawet jeśli ich producenci twierdzą inaczej. Warto pamiętać zatem o dwóch rzeczach:  Do przeglądania internetu używaj urządzeń, które do tego zostały stworzone – komputery, tablety, duże smartfony – na czym Ci jest wygodniej. Do czytania tekstów z internetu używaj czytników z e-papierem, bo w tym są najlepsze.  I dodatkowa ankieta. Dla jasności, pytam o przeglądanie internetu – a nie „czytanie odroczone”. Korzystasz z czytnika e-booków do przeglądania internetu? Korzystam i to regularnie  Korzystam, ale sporadycznie/awaryjnie Nie korzystam  Mój czytnik nie ma przeglądarki internetowej Zobacz wyniki    Loading ...  Czytaj dalej:  Instapaper ma nowy wygląd – i trochę nie rozumiem po co…. Kindle Paperwhite i Touch korzystają z polskiej Wikipedii! PocketBook Basic Touch i jego funkcje internetowe: Dropbox, Send-to-PocketBook, RSS Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Wybór czytnika i… jeden drobny szczegół, który go dyskwalifikuje Czytnik w samolocie – wreszcie będzie można czytać przez cały lot! 