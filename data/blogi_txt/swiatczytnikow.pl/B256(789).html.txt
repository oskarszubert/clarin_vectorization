Piotr Lipiński jest dziennikarzem specjalizującym się w reportażu historycznym z czasów stalinowskich. Znam m.in. „Bolesława Niejasnego” – biografię Bieruta, albo „Raport Rzepeckiego” na temat szefa Biura Informacji i Propagandy AK. Co skłoniło go do wydania swojej książki „Piąta Komenda” w formie e-booka? Otóż było to zjawisko piractwa. Pewnego dnia Piotr zajrzał do statystyk swojego bloga: Odwiedziny wyglądały tak: ktoś wchodził z chomika i maszerował wprost do okładki książki „Ofiary Niejasnego”. To wydany przez „Prószyński i spółka” zbiór moich reportaży o represjach lat stalinizmu. Papierowy nakład jest już wyczerpany. Jak się okazało, ktoś wskanował i rozprowadził jego książkę, a ludzie przychodzili… po to by ściągnąć okładkę. Pomysł pierwszy Co tu zrobić? Pewnie należało pobiec na policję. Ale po co? Książki nie było już w sprzedaży. A nawet gdyby była, to przecież nie miałem żadnej gwarancji, że ten, który ją „spiratował”, poszedłby do księgarni i ją kupił. Świat tak nie działa. Wpadł więc na pomysł, aby wszystkim przychodzącym z tego Chomika wyświetlić prośbę o wsparcie – że OK, skoro ściągnęli już jego książkę, to teraz mogą ją zalegalizować. Szanowny Przybyszu, dziękuję za zainteresowanie moją książką „Ofiary Niejasnego”. Przypuszczam, że przywędrowałeś tutaj odwiedzając wcześniej chomikuj.pl. Nie widzę w tym niczego specjalnie złego. Proponuję jednak, abyś poczuł się całkowicie uczciwy. Wpłać na moje konto 5 złotych, a e-book „Ofiary Niejasnego stanie się „automagicznie” legalny. Nawet gdybyś nie wpłacił, życzę Ci miłej lektury :) Piotr Lipiński (poniżej numer konta itd.) Efekt? Bez cudów. Nikt nie skorzystał z oferty. Nie chciałbym oceniać, czy ten sposób jest skuteczny, czy nie. Wiadomo, że wielu „chomikowców” ściąga książki setkami, więc nawet do nich nie zajrzą, nie mówiąc o tym, żeby cokolwiek legalizować. Pomysł drugi Spróbował więc innego podejścia. Wówczas zacząłem się bliżej interesować w ogóle ebookami. Pociągała mnie możliwość wydawania książek samemu. Nie dlatego, żebym miał złe wspomnienia z dotychczasowej współpracy z wydawcami. Były zawsze bardzo dobre. Ale świat się dość szybko zmienia, zawód, który wykonywałem przez większość życia, czyli dziennikarstwo, przeżywa kryzys, może więc warto spróbować czegoś nowego. [...] Zabrałem się za przerabianie „Ofiar Niejasnego” na ebooka. Wymyśliłem, że książkę umieszczę najpierw w Amazonie i to najlepiej przed – Bożym Narodzeniem. Pod choinkę ludzie dostaną swoje Kindle i będą chcieli je czymś zapełnić. Może ktoś dostrzeże mój tytuł. Jak planował, tak zrobił. Ze zbioru reportaży wyciągnął najdłuższy, poświęcony słynnej „piątej Komendzie” WiN – czyli organizacji podziemnej założonej przez UB, tak aby wyłapać ostatnich ukrywających się ludzi podziemia. Książka opisuje poszukiwania jednego z uczestników prowokacji po stronie UB. Sposób wrzucenia do Amazonu znalazł na naszym blogu, opisał go kiedyś Artur Boratczuk. Efekt – książka podobna do tzw. „Kindle Singles” (które kiedyś omawiałem na przykładzie TED) – jeden temat, kilkadziesiąt stron, lektura na parę wieczorów, niska cena. Książkę Piotra Lipińskiego można na razie kupić w dwóch miejscach:  (chwilowo usunięta) „Piąta Komenda” na Amazonie ($5,74) – drożej, ale jednym kliknięciem (wyższa cena wynika ze sposobu wyliczania cen dla Europy; Amerykanie płacą $2,99) „Piąta Komenda” na Smashwords ($2,99) – taniej, kilka formatów jednocześnie (MOBI, EPUB, RTF, PDF itd.). „Piąta Komenda” w Virtualo – plik MOBI, albo EPUB  A na swoim blogu autor przedstawia całą historię wydania tego e-booka. Zachęcam do lektury. Jest to budujący przykład, że autorzy nie muszą reagować na piractwo załamywaniem rąk i potępianiem „internetów”, że można spróbować innego podejścia. Self- publishing wyjściem dla autorów „papierowych”? Czy takie podejście poskutkuje – o tym autor przekona się za parę miesięcy. Ale, jak przewidywał – czytników w Polsce jest coraz więcej, wydaje mi się, że wśród lubiących czytać (wszak tacy kupują czytniki) jest wielu zainteresowanych historią. Trzymam więc kciuki za powodzenie całej akcji, co miejmy nadzieję skłoni autora do wydania kolejnych swoich książek w formie elektronicznej. O podobnym rozwiązaniu, choć wynikającym z innych pobudek, które dotyczyło powieści „Kanalia” Pawła Pollaka, pisałem parę miesięcy temu. Czytaj dalej:  „31.10. Księga cieni” – trzecia odsłona zbioru opowiadań od polskich autorów do pobrania! Pomysł na self-publishing, czyli książka Alexa Barszczewskiego Świt ebooków – kwartalnik z RW2010 Ceny e-booków w Amazonie, czyli jak to zamiast Luksemburga, znaleźliśmy się w Polsce Czytelnictwo e-booków w Polsce, czyli błąd statystyczny ebooks43.pl rok później czyli sporo darmochy – c.d. Bazylka, Urban, Wyszkowski, Kapela, Sosnowski, Grabiński 