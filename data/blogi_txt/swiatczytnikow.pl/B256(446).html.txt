Świat Czytników ma trzy lata. Od całkowicie hobbystycznego projektu doszliśmy do ćwierć miliona wizyt miesięcznie i zajęcia, które nierzadko zajmuje mi pół dnia. Od blogowej tematyki nie mogę się uwolnić nawet podczas urlopu. Raz, że czytnik zabieram ze sobą, a Paperwhite 3G z Wikipedią robi za mobilny przewodnik – na zdjęciu w Chacie Czerwieniec. Dwa, że skoro pojawiają się nowości, jak premiera Paperwhite II, nie sposób tak całkowicie się wyłączyć i powiedzieć czytelnikom – idźcie sobie gdzie indziej przez dwa tygodnie. :-) Ruch na blogu podsumowuję co roku (ostatnio w styczniu), więc tutaj podzielę się paroma uwagami. Czy to jest blog? No właśnie, blog – czy raczej serwis, albo nawet portal, jak niektórzy chcą go nazywać? Wciąż blog – i nie widzę powodu, aby tego określenia się wstydzić. Blog zakłada podejście osobiste – i nigdy nie udawałem że jest inaczej. Punktem wyjścia do powstania Świata Kindle (bo taka była pierwotna nazwa bloga) był zachwyt książkami elektronicznymi i tym, jak bardzo czytnik z Amazonu ułatwiał mi życie. Chciałem się tym podzielić i nie zmienia tego fakt, że ostatnio zajmuję się bardziej tym co czytać, niż tym na czym czytać… Pewne zasady obiektywizmu jednak obowiązują. Skoro już piszę o promocjach e-bookowych, to wśród zainteresowanych będą miłośnicy Baumana i Ziemkiewicza, romansów i SF, programowania i surfingu. O tych wszystkich gatunkach trzeba pamiętać choćby przez szacunek dla swoich czytelników. A że niektóre tytuły pojawią się wyżej niż inne, to inna sprawa. :-) Inna sprawa, że czytelnika nie musi interesować sama osoba blogera. Odkryłem niedawno bardzo sympatyczne zapiski warszawskiego tramwajarza. Czy to, że nie znamy jego autora, zmienia przyjemność z czytania? Dlatego staram się tutaj nie skupiać uwagi czytelników na sobie, tylko tym co piszę. Ze zdziwieniem obserwuję ostatni szał, jaki ma miejsce wokół „blogosfery”. Konferencje, spotkania, artykuły, opowieści o tym, jakie to sumy zarabiają blogerzy, co im wolno, czego nie, jak to kształtują rzeczywistość i że powinni się zjednoczyć jako „piąta władza”. Piąta władza? Czy raczej kilku „mikrocelebrytów”, których nazwiska służą za słup reklamowy różnych marek? Mnie oczywiście też dotyczy problem wiarygodności. Mam jednak tę wygodną pozycję, że mogę – wzorem wielu autorów blogów w Stanach – unikać klasycznej reklamy. Na blogu są linki afiliacyjne. Jeśli to co polecam okazuje się dobre – wtedy fundujecie mi obiad, jeśli nie – choć wolałbym tego unikać – nie przejmuję się, bo zleceń dostaję dosyć, a schudnąć też trzeba. :-) Co z testami? Kwestia testów czytników – poza Kindle, który jest moim głównym czytnikiem, mam też Onyxa i Nooka – tym dwóm poświęciłem artykuły. Po obu mam niedosyt. Żeby napisać dobrą recenzję, to trzeba urządzenia używać na co dzień. I to naprawdę, a nie że „no dobra, wezmę sprzęt na godzinę do autobusu”. Trzeba postawić się w sytuacji, w której na dany model jesteśmy skazani, nauczyć się jego specyfiki, przyzwyczaić do niej – i dopiero wtedy oceniać. Nie ma co ukrywać, że to zabiera czas. Większość testów, jakie czytacie w portalach – unboxing, pierwsze wrażenie, opis funkcji, działanie, podsumowanie – to spore ryzyko. Macie szansę, że autor utrafi w to na czym Wam zależy, albo i nie. Jeśli redaktor dostaje od producenta czytnik i po tygodniu musi go oddać, jednocześnie zajmując się codziennym życiem – na ile będzie w stanie go poznać? Dlatego testy wiarygodne pochodzą wyłącznie od ludzi, którzy mają te czytniki na własność i używają ich na co dzień. Problem wtedy jest z porównaniem – to raczej będzie porównanie stanowisk fanów (lub antyfanów jeśli ktoś się z czytnikiem męczy), niż obiektywnych oceniających. Podobnie zresztą z tabletami – nikt nie zrobił obiektywnego porównania np. Nexusa oraz iPada – bo się nie da korzystać z tych modeli równie intensywnie. Blog miał i ma pozostać praktyczny. Na samym początku przyjąłem, że nie warto pisać o tym, z czego przeciętny człowiek nie skorzysta. Co z tego, że w Korei wypuszczono super czytnik Kyobo z Mirasolem, skoro nie da się go sensownie sprowadzić do Polski? Co z tego że kolejna firma ogłasza świetny prototyp, skoro jego miejsce pozostanie tam gdzie większości prototypów – w szafie? Dopuszczam oczywiście jakieś ciekawostki – ale staram się, żeby były wisienką na torcie, a nie esencją. Dwa tematy urodzinowe: Pierwszy: zainspirowany wpisem Agnieszki Tatery z bloga Książkowo proponuję chętnym małą zabawę w zadawanie pytań, na które odpowiem w osobnym artykule: Każdy z odwiedzających może zadać blogerowi jakieś pytanie. Zaczynając od tych dotyczących książek, czytników, bloga i blogowania, przez ulubione potrawy, kolory, doświadczenia z dzieciństwa – generalnie wszystko, co ludzi ciekawi. A bloger odpowiada. Drugi: od ponad roku serwis znajduje się na serwerach FC.pl, które wytrzymują nieraz potężny nawał odwiedzin. Dość powiedzieć, że w sierpniu ściągnęliście prawie 500 GB danych, a w krytycznych momentach (np. wpis na Wykopie) na stronie jest ponad 200 osób:  Jeśli chcecie sami skorzystać z oferty hostingu, mam dla Was 5 kodów rabatowych: 244F6B9D 2739E4C6 6FE53ABF 7651C178 79E705E7  + następne: A64B0B45 B3F3740A DD2858D3  Dają one 25% zniżki od cen promocyjnych na stronie fc.pl. Podaję też link do instrukcji zakładania konta z kodem promocyjnym (PDF). Zaznaczcie w komentarzach, że wykorzystaliście dany kod. (Aktualizacja z 30.09 – wszystkie kody są już wykorzystane, kolejne będą pojawiały się co jakiś czas w naszych promocjach dnia) Czytaj dalej:  Trzy lata Świata Czytników – odpowiedzi na Wasze pytania Taki był rok 2013 na Świecie Czytników Trzy blogokonkursy z Kindle jako nagrodą Pojedynek blogerów 27 maja – na czym czytać? 10 tysięcy na Facebooku :-) i o tym, co trzeba zrobić, żeby nas czytać… Dzień Domeny Publicznej 2014 + konkurs na okładkę dla Wolnych Lektur 