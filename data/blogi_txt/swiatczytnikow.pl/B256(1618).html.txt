Tydzień temu w Wall Street Journal pojawił się artykuł, który zelektryzował posiadaczy czytników na całym świecie. Mowa o „Your E-Book Is Reading You”. Podstawą artykułu jest fakt, że producenci najpopularniejszych w Stanach czytników – mowa o Kindle, Nooku i Kobo – wykorzystują je tego, by dowiedzieć się czegoś więcej o czytelnikach. Czytniki zbierają informacje o tym, jakie książki czytamy, jak długo je czytamy, co podkreślamy i jakie notatki dodajemy. Podobnie jak wiele współczesnych telefonów zbierają także informacje o lokalizacji. Zanim zaczniemy krzyczeć o naruszeniach prywatności, zastanówmy się, co w praktyce to oznacza i jakie są konsekwencje takiego śledzenia. Jak śledzi nas Kindle? Większość z Was będzie pewnie zainteresowana, jakie konkretnie dane wysyła do Amazonu czytnik Kindle. W tym celu sięgamy do dokumentacji, którą można ściągnąć ze strony Amazonu. Warunki użycia są dostępne także po polsku. Zaglądamy do właściwego fragmentu. Uzyskiwanie informacji. Oprogramowanie dostarczać będzie do Amazon dane o Urządzeniu Kindle oraz jego współdziałaniu z Usługą (np. na temat dostępnej pojemności pamięci, czasu działania, plików dziennika oraz mocy sygnału), a także informacje związane z Treściami Cyfrowymi znajdującymi się w pamięci Urządzenia Kindle i Innych Urządzeń oraz ich użytkowaniem (np. o ostatniej przeczytanej stronie oraz archiwizowaniu treści). Notatki, zakładki, uwagi, podświetlenia tekstu bądź podobne oznaczenia wprowadzane podczas korzystania z Urządzenia Kindle lub Aplikacji Odczytu i inne informacje dostarczane przez Klienta mogą być przechowywane na serwerach zlokalizowanych poza krajem zamieszkania Klienta. Wszelkie przekazywane dane i inne informacje podlegają regulacjom zawartym w informacji nt. prywatności na stronie internetowej www.amazon.com/privacy. Czym są te „Treści Cyfrowe”, o których informowany będzie Amazon? Na potrzeby niniejszej Umowy: [...] „Treści Cyfrowe” oznaczać będą cyfrowe treści elektroniczne uzyskane za pośrednictwem Kindle Store, takie jak książki, gazety, czasopisma, dzienniki, blogi, kanały RSS, gry oraz inne statyczne oraz interaktywne treści cyfrowe. A zatem to co zbiera Amazon dotyczy wszystkiego co robimy z treściami ściągniętymi od nich. Podejrzewam że dotyczy to również „Personal documents” czyli plików wysyłanych na e-mail Kindle. Nie ma natomiast śladów po tym, aby do firmy trafiały treści, których my sami nie wyślemy – a logi wysyłane przez czytnik są śledzone np. przez użytkowników Mobile Read. Dlatego jeśli coś wrzucimy przez USB, nie podkreślamy tego, ani nie dodajemy notatek – Amazon nie powinien mieć dostępu do tej treści. Nie zapomnijmy, że z niektórych funkcji możemy się wypisać. Np. Menu » Settings » Reading Options w Kindle Touch pozwala nam kontrolować, jakie dane są wysyłane do Amazonu i co widzimy w samych książkach. Jak widać – możemy wyłączyć tworzenie „kopii zapasowej” notatek, podkreśleń oraz czytanej strony (dotyczy to i tak wyłącznie książek z Amazonu i „Personal documents”), ale wtedy nie będziemy mogli ich synchronizować między urządzeniami. Coś za coś. Dobrze czy źle? Jeśli kiedyś dostawcy urządzeń będą się chcieli podzielić informacjami które zbierają z autorami – będzie to rzeczywiście rewolucyjna rzecz. Kindle ma od ponad dwóch lat funkcję „Popular highlights”, dzięki której widzimy jakie fragmenty najbardziej interesują czytelników. Oto co najbardziej się podoba w „Dumie i uprzedzeniu” (najpopularniejsza darmowa pozycja w Kindle Store):  Kupujący w Amazon widzą też te fragmenty podkreślone w swoich e-bookach. Ale to tylko wierzchołek góry lodowej. Jim Hilt z Barnes Noble mówi, że do dyspozycji mają „więcej danych niż można wykorzystać”. Pierwsze ogólne wnioski już są. Według B N ludzie czytają beletrystykę w sposób ciągły, a do książek „non-fiction” wracają etapami. Wcześniej też porzucają czytanie takich książek niż powieści. Raczej nic dziwnego, nawet jeśli powieść jest kiepska, to chcemy przynajmniej wiedzieć jak się skończyło. Kobo podało z kolei, że czytanie „Tańca ze smokami” George’a R.R. Martina zajmowało średnio 20 godzin – całkiem nieźle jak na książkę, która ma 1040 stron w papierze. To by potwierdzało, że czytanie z e-papieru idzie nam bardzo szybko. Mamy też świetny polski przykład. Księgarnia Legimi ma swoją aplikację na tablety i smartfony. Udostępnia statystyki używania tej aplikacji. No i możemy przekonać się, że klienci Legimi najczęściej czytają w łóżku.  Teraz informacje dotyczące poszczególnych książek powinni dostać autorzy i wydawcy. To byłoby niesamowite, gdyby autor mógł się dowiedzieć, że najwięcej osób się nudzi na rozdziale czwartym, a przez szósty przebiegają z prędkością błyskawicy. Znajomość zwyczajów czytelniczych zachęcać będzie do pisania „pod statystyki”. Przecież w taki sposób pisze się dzisiaj teksty do sieci. Ale ważniejsze jest to, że będą wreszcie obiektywne dane o czytelnictwie, wydawca nie będzie zmuszony do używania swojej „handlowej intuicji”, która już wiele dzieł odrzucała. Jak więc to oceniać? Czytanie było do niedawna czynnością indywidualną, czasami wręcz intymną. Tym, co przeczytaliśmy, co nam się spodobało, a co nie – mogliśmy się podzielić ze znajomymi. Teraz – wie o tym producent czytnika, a nasze zwyczaje czytania będą zagregowane w statystyki i wykorzystywane – i przez nas – i przez autorów. Wydaje mi się, że jest tu znacznie więcej szans niż zagrożeń. Autor zdjęcia oczka: lindes, CC BY-SA-NC. Czytaj dalej:  Kobo Aura – czytnik 6,8″ o rozdzielczości HD – czy ma szansę? Ranking marek czytników wg obsługi PDF Sony PRS-T3 czyli czytnik z… odkrytymi plecami :) Test czytnika Onyx AfterGlow i aplikacji Legimi – część I – pierwsze wrażenia Test czytnika Onyx AfterGlow i aplikacji Legimi – część II – „Sezamie, otwórz się!” Test czytnika PocketBook Mini – maluch, który dużo może… 