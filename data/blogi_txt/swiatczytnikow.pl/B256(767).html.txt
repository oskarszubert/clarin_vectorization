Kindle DX, czyli jedyny 10-calowy czytnik Amazonu kosztuje dziś w Amazonie tylko 189 dolarów. To nareszcie cena odpowiadająca w tym momencie jego wartości. Aktualizacja z 16 października: po tygodniu czytnik wrócił do poprzedniej ceny czyli $239. Aktualizacja z 6 listopada: i znowu obniżka, tym razem $199. Przypomnę, że przez długi czas DX straszył ceną $379, coraz bardziej nie przystającą do spadających cen innych czytników. Zdążyliśmy już się z nim pożegnać rok temu. W maju tego roku wrócił i dostał obniżkę do $299, a w sierpniu do $239. Teraz mamy $189 i łączny rabat 50%. Co ciekawe – Amazon proponuje przyspieszoną wysyłkę, jeśli bym zamówił jeszcze dzisiaj (a dziś jest środa), to dojdzie… już w piątek. Obniżka jest chyba tylko czasowa, ale nie wiem ile potrwa – tydzień? Jakie są łączne koszty Kindle DX? Tak wygląda wyliczenie:  Bez zaskoczenia: $189 – wartość produktu, $20,98 – wysyłka do Polski $57,85 – opłaty celne Razem: $267,83  Oznacza to 831 zł, co za czytnik z ekranem 10 cali jest kwotą sensowną. Identycznie wyglądają wyliczenia dla Kindle Keyboard 3G, który po pewnej przerwie znów wrócił do oferty. Razem z czytnikiem możemy dokupić oryginalną skórzaną okładkę przecenioną do $9,99. Podnosi to wartość całego zamówienia do $288. Czy warto dzisiaj kupować DX? Na to pytanie odpowiadam niemal od półtora roku, czyli od czasu gdy dostałem go w promocji za $259 + przesyłka+cło/vat. Nie żałuję. W zakresie obsługi PDF i innych tematów odeślę do swoich dwóch poprzednich tekstów:  DX, korzystanie i PDF DX po pół roku  W 2012 zastanawiałem się, czy lepiej kupić DX, czy jednak duże czytniki Onyxa czy Pocketbooka. W tym momencie mamy taki problem, że 10-calowe czytniki nie chwyciły. Firmy obecne na polskim rynku nie mają żadnych nowych modeli. W tym momencie dystrybutorzy wyprzedają Pocketbooka 912 (procesor jak w DX i starszy typ ekranu Vizplex) za ok. 800 zł, a Onyxa M92 (szybszego i z Pearlem) za 1150 zł. Rozważając sens kupna DX trzeba pamiętać o kilku rzeczach:  Kindle DX ma wyłącznie łącze 3G. Oznacza to, że nie prześlemy na niego bezpośrednio książek mailem – musielibyśmy za to zapłacić (wcześniej aktywującą odpowiednią opcję w ustawieniach konta). Bezpłatnie można wysyłać wszystkie pliki, które już są w chmurze Kindle – czyli które zostały wysłane na inny czytnik, albo aplikację Kindle. Przechodzimy sobie na konto Kindle i przy konkretnej książce wybieramy „Deliver to:”  Kindle DX ma straszliwie starą wersję oprogramowania (2.5.8). W praktyce najbardziej przeszkadza brak ustawień kontrastu w PDF oraz stara wersja przeglądarki internetowej (brak obsługi polskich liter). Można jednak zainstalować oprogramowanie z Kindle Keyboard (wersję 3.2.1.) co zostało opisane np. na forum eksiazki. Przeglądarka DX działa na całym świecie – podobnie w Keyboard. Przypomnę przypadek Swojaka z Puerto Rico oraz odeślę do FAQ na temat Internetu 3G. Przy czytaniu PDF szalenie przydatna jest opcja autoobracania – jeśli PDF jest za mały, to po prostu przekręcam ekran i załatwione. Działa to tak jak w każdym normalnym tablecie. Nie mam pojęcia dlaczego inne czytniki 10″ oraz inne modele Kindle tej funkcji nie miały. Szybkość działania PDF zależna jest od samego pliku. Paradoksalnie najszybciej czyta się skany. Wtedy zmiana strony zajmuje mniej więcej tyle co w przypadku książki MOBI. Jeśli plik PDF zawiera różne warstwy, które dopiero na ekranie są renderowane – zdarza się, że co kilkanaście stron czytnik musi się namyśleć. Jest to umiarkowanie irytujące, ale trafiłem na ten przypadek tylko przy kilku plikach. Czytnik w przypadku PDF jest stabilny – powiedziałbym, że bardziej niż Paperwhite, który lubi zgłaszać komunikat o braku pamięci. Zawiesił się parę razy w ciągu prawie dwóch lat, co jest wynikiem przyzwoitym. Przy czytaniu książek „zwykłych” (MOBI) – doświadczenie nie różni się od tego co w Kindle Keyboard/Classic – nawet dialogi ustawień są prawie takie same. Jedynie obszar tekstu jest dwukrotnie większy. Przydać się więc mogą ustawienia marginesów, których w mniejszych czytnikach praktycznie się nie rusza. Obsługa polskich liter – w książkach (PDF, MOBI, TXT) działa 100%, natomiast nie ma polskich liter w spisie treści oraz w przeglądarce internetowej. To można poprawić przez wgranie softu z Keyboard. Bateria trzyma 2-3 tygodnie – zgodnie z zapowiedzią producenta. Chyba że włączymy 3G, wtedy wysysa znacznie szybciej. Czytnik swoje waży – 535 g to dwa razy więcej niż Paperwhite. Czasami z nim jeździłem po Warszawie (gdy wczytywałem się w książki dostępne tylko w PDF) i w komunikacji miejskiej było już ten ciężar czuć, szczególnie w okładce. Acz na  trasie, którą jeżdżę, regularnie widuję kolegę czytającego z DX bez żadnej okładki. :-)  Jeszcze parę słów o tym, jak wygląda obecnie moje doświadczenie z DX. Przeczytałem na nim w całości kilka książek w PDF, we fragmentach kilkanaście. Były to zarówno pliki złożone z myślą o tym formacie, jak i skany o lepszej czy gorszej jakości. Tak naprawdę nie wyobrażam sobie męczenia się z tym formatem na 6 calach. Swego czasu bardzo często czytywałem magazyny publikowane w PDF – np. Mensis, Ekomercyjnie czy Proseed:  Bez problemu dawało się też czytać teksty dwukolumnowe. Ostatnio gdy Znak udostępnił swoje archiwum w PDF – wrzuciłem kilka numerów z lat 60 – i czytało się znakomicie. Nawet słaba jakość skanu (ciemne tło odróżniające się od tła samego czytnika) tutaj nie przeszkadza.  Kilkanaście numerów papierowych, które kiedyś kupiłem w związku z pracami na Wikipedii powędruje do piwnicy. Nie czytałem z kolei niemal wcale „zwykłych” książek w MOBI, bo nie miałem takiej potrzeby. W jakim przypadkach mogę polecić Kindle DX:  Jeśli potrzebujesz czytać dużo PDF – przy czym chodzi o czytanie strona po stronie, a nie o wyszukiwanie, czy nawigację, bo wszelkie dodatkowe funkcje DX ma wyjątkowo nędzne. Dla studentów – jeśli masz skany podręczników. Licz się jednak z tym, że notatki najlepiej robić na papierze. Jeśli potrzebujesz dużego ekranu dla zwykłych książek ze względu na słabszy wzrok. Na 9,7″ (1200×824) zmieści się po prostu więcej tekstu, nawet jeśli powiększymy czcionkę. Komu bym nie polecał DX:  Jeśli wystarczy Ci czytnik 6-calowy – nie wymaga komentarza. Jeśli Twoje potrzeby dotyczące PDF wymagają np. pracy z tekstem, dodawania adnotacji, częstego chodzenia po książce, łatwego wyszukiwania danych tematów. Tu niestety wciąż jedynym wyborem jest po prostu tablet. Podsumowując – dziadek wraca do gry. :-) Kindle DX jest dziś konstrukcją ponad 3-letnią, ale po obniżce nadal godną rozważenia. Przy okazji ankieta skierowana do byłych i obecnych posiadaczy DX. Rodzaj męski wyłącznie dla uproszczenia komunikacji.     Mam (miałem) Kindle DX i...  ... jestem (byłem) z niego zadowolony  ... nie jestem (nie byłem) z niego zadowolony Zobacz wyniki    Loading ...  Czytaj dalej:  Kindle DX za $239 – wreszcie sensowna przecena 10-calowego weterana Wietrzenia magazynów ciąg dalszy czyli… powrót Kindle DX [Nieaktualne] Staruszek DX najtaniej w historii – tylko $169 Kindle DX znów taniej + parę tytułów od $2,90 Amazon przecenia oryginalne okładki dla Kindle Touch i Keyboard [nieaktualne] Kindle Keyboard 3G wrócił do sprzedaży! 