Kontynuuję największy w polskim internecie test „All-New” Kindle Paperwhite. Będę go określał także jako Paperwhite 2, lub po prostu PW2. W pierwszej części testu pisałem o nowym ekranie i poprawkach oświetlenia. W drugiej skupię się na nowych funkcjach związanych z nawigacją po książce. Dla wielu osób mogą być one znacznie ważniejsze niż zmiany ekranu. Omówię po kolei:  spis treści i korzystanie z podkreśleń funkcję Page Flip umożliwiającą szybkie poruszanie się po książce nawigację po zakładkach przypisy funkcję X-Ray  Na końcu będą trzy filmy. :-) Krótko o nawigacji i jej roli Zanim zacznę omawiać kolejne funkcje, warto pomyśleć przez chwilę, jakich możliwości poruszania się po książce potrzebujemy. E-book z samej swojej natury pozbawiony jest atrybutów książki fizycznej, takich jak widoczne rozmiary czy możliwość natychmiastowego otwarcia na dowolnej stronie. W książce papierowej możemy zaginać rogi, wkleić kolorowe zakładki, podkreślić tekst, a wielki wykrzyknik na marginesie przykuje naszą uwagę podczas kartkowania. W książce elektronicznej to wszystko trzeba zorganizować inaczej, żeby odtworzyć to doświadczenie czytelnika. Sprawę utrudnia fakt, że czytnik z e-papierem nie ma błyskawicznej reakcji, a ekran jest niewielki. Jeśli czytamy np. powieść, nie potrzebujemy aż tak wielu funkcji nawigacyjnych. Fajnie jest zaznaczyć sobie ciekawy fragment żeby do niego wrócić, dobrze jest mieć dostęp do mapek czy słowniczków, ale to są funkcje drugorzędne. Jeśli czytamy strona po stronie, to nawet spisu treści nie potrzebujemy. W przypadku książek popularnonaukowych, zawodowych czy poradników nawigacja zaczyna mieć podstawowe znaczenie. Bo przecież takiej książki nie musimy czytać linearnie. Zainteresował nas rozdział piąty? Przechodzimy do niego, czytamy i wracamy do spisu treści. Chcemy sprawdzić najciekawsze fragmenty z rozdziału trzeciego? Skoczmy tam i przeglądajmy podkreślenia. To wszystko musi umożliwiać czytnik i jak dotąd bywało z tym bardzo różnie. Nowy Paperwhite ma kilka funkcji, które poruszają sprawę do przodu. Spis treści i podkreślenia Dostęp do spisu treści w książce mamy aktywując menu (dotykamy ekran w górnej części) i klikając „Go to”: Widzimy rozwinięte drzewo rozdziałów, z zaznaczonym miejscem, w którym aktualnie się znajdujemy. Książka może mieć numery stron – część e-booków z Amazonu oraz książki własnej roboty z wtyczką Calibre - uwaga: wysłane po kablu. W takiej sytuacji w spisie zobaczymy przy rozdziałach numery stron. W innych przypadkach – zamiast numerów są numery lokacji czyli w przybliżeniu – akapitów książki. To nowość w PW2. Inną, ważniejszą nowością jest integracja spisu z podkreśleniami i notatkami. Wystarczy kliknąć kartę  ”Notes”.   Przy każdym podkreśleniu lub notatce mamy numer lokacji oraz tytuł rozdziału w którym się pojawiło, co pozwala szybko ocenić, gdzie znajduje się podkreślenie. Możemy więc po książce poruszać się:  albo zgodnie z przygotowanym przez jej twórców spisem, albo chodzić śladami naszych podkreśleń, ciekawych miejsc, które były ważne dla nas. Wybranie jednego z podkreśleń przenosi nas do danego miejsca w książce.  Karta „Notes” ma dwa linki aktywne tylko w książkach z Kindle Store. „Popular” to po prostu najpopularniejsze podkreślenia innych czytelników. „Public” to notatki udostępnione w serwisie społecznościowym Kindle przez osoby, które śledzimy.  Od pewnego czasu dotykowe Kindle obsługują zagnieżdżony spis treści, choć poziom zagnieżdżenia może być tylko jeden. Tu przykładowo w książce „Pijana wojna” mamy główne rozdziały oznaczone cyframi i podrozdziały.   Spis treści działa przyzwoicie dla większości książek, chociaż nie dla wszystkich. Zdarza się kiepsko przygotowany e-book, w której np. wszystkie rozdziały mają ten sam poziom – i jest tych rozdziałów np. sto. Wtedy przewijanie spisu treści staje się uciążliwe. Sposobem na to może być wykorzystanie zakładek i podlinkowanie do spisu wyświetlanego wewnątrz książki – o tym piszę dalej. Page Flip Page Flip to zupełnie nowa funkcja przeglądania całej książki niezależnie od miejsca w którym jesteśmy. Mamy do niej dostęp na dwa sposoby:  po aktywowaniu menu książki (dotknięcie na górze) na dole widzimy także nazwę bieżącego rozdziału i możliwość włączenia funkcji.  gestem – przeciągamy palcem od dolnej krawędzi ekranu w górę, wtedy wysuwa się podgląd bieżącej strony.  A oto jakie możliwości zapewnia nam Page Flip: 1. Podgląd stron  Podgląd to po prostu okno z miniaturą bieżącej strony. Tekst jest mniejszy, ale wciąż dostatecznie czytelny, aby się zorientować, gdzie jesteśmy. Przesuwając palcem po miniaturze, albo też trzymając palec na strzałkach lewo-prawo możemy szybko przejść na poprzednie czy następne strony bez opuszczania bieżącej. Przykładowo – chcemy sprawdzić ile jeszcze zostało do końca rozdziału, albo znaleźć szybko jakąś tabelkę w poprzednim rozdziale. Co ważne – w każdej chwili możemy: przejść na podglądaną stronę – wystarczy jej dotknąć. wrócić do czytanej przed chwilą strony – wystarczy dotknąć obszar poza podglądem lub „Back to…” na dole ekranu.  Przeglądanie w tej postaci wcale nie działa szybciej niż tradycyjna zmiana stron, co jest dla mnie pewnym rozczarowaniem, ale funkcja jest użyteczna. 2. Szybkie kartkowanie książki  Przytrzymujemy kółko i przesuwamy je w lewo lub w prawo. Jednocześnie natychmiast zmienia się podgląd strony, podana lokacja i podpowiedź rozdziału. To była funkcja, której mi w dotykowych Kindle czasami brakowało, a co miała konkurencja. Tutaj czytnik zmienia strony błyskawicznie, w zasadzie nie ma opóźnienia między przesunięciem palca, a zmianą strony. Jednocześnie jest dość wrażliwy na nawet drobne przesunięcia – więc możemy spokojnie dojść do konkretnego miejsca w książce, nawet jeśli jest dość gruba. 3. Zmiana rozdziałów  Jeśli książka ma rozdziały, korzystamy po prostu z przycisków po prawej i lewej stronie do szybkiej ich zmiany. Jak pisałem w teście pierwszego Paperwhite, jedną z większych wad tego modelu była dla mnie rezygnacja z gestu góra/dół, który zmieniał rozdziały w książkach. Wynikać to mogło z tego, że Amerykanie są prostym narodem, na Kindle Touch czasami zmieniali rozdziały zamiast stron i narzekali, że czytnik im się zepsuł. Choć to wytłumaczenie naciągane, gdyż gest pozostał przy czasopismach. Czy zmianę rozdziałów w Page Flip możemy uznać za naprawienie tej wady? I tak i nie – wykorzystanie podglądu pozwala na szybsze przejście do tego rozdziału, który nas interesuje, jest więc po prostu bardziej uniwersalne. Z drugiej strony, jeśli chcemy po prostu przeskoczyć nudny rozdział – wtedy pojedynczy gest byłby szybszy. 4. Historia poruszania się po książce  Zdarzyć się może, że biegamy mocno po spisie treści czy zakładkach, albo zmieniamy rozdziały. Jeśli chcemy wrócić do poprzedniego widoku, żeby jeszcze coś sprawdzić, klikamy w „Back to (numer lokacji)”. Ale jak już wrócimy – możemy zawsze pójść do przodu „Forward to…”. Kindle od zawsze miał przycisk „Wstecz” – czy to fizyczny w czytnikach z klawiszami czy w górnym menu w czytnikach dotykowych. Ta funkcja jest bardziej uniwersalna. Warto pamiętać, że historia nie jest zapamiętywana razem z książką – widzimy ją tylko podczas bieżącej sesji czytania. Nawigacja po zakładkach Od dawna w Kindle można było dodawać zakładki. Ale była to funkcja trochę na marginesie. W Touch i PW1 zakładkę można było dodać bardzo prosto – przez dotknięcie prawego górnego rogu – tak jakbyśmy zaginali rogi. Ale już dostęp do tych zakładek wymagał wejścia w Menu  View Notes and Marks. Teraz dotykamy prawego, górnego rogu i poza możliwością dodania nowej zakładki mamy skrót do istniejących już zakładek.  Po wybraniu zakładki wyświetla nam się podgląd strony – tak jak w przypadku Page Flip. Możemy wybrać kolejną zakładkę, albo dotknąć podglądu – i wtedy przeniesiemy się na konkretną stronę. W niektórych książkach może być to najważniejsza nowa funkcja Paperwhite. Np. tam, gdzie nie ma spisu treści, albo gdy jest on zbyt mało szczegółowy. Dzięki zakładkom tworzymy sobie własny spis treści, który jest zawsze pod ręką. Dobrym pomysłem może być też dodanie do zakładek… spisu treści wewnątrz książki – jeśli np. jest on dość długi – będzie z niego wygodniej korzystać niż ze spisu oferowanego przez czytnik. Przykładowo pozycja „Inteligentny inwestor” ma duży analityczny spis, który sobie dodałem do zakładki.  Inne wykorzystanie zakładek to np. indeksy czy mapy, do których chcemy sobie utworzyć skróty. Czytając „Grę o Tron” i kolejne powieści Martina warto np. zrobić zakładkę do mapy, oraz znajdującej się na końcu każdego tomu listy bohaterów książki. Nieraz się zagubimy, kto właściwie jest kim u tych Martellów czy Greyjoyów… Przypisy Wiele książek zawiera przypisy. Są one najczęściej pokazane jako link z numerem porządkowym, wyświetlany jako indeks górny. W starszych modelach Kindle działało to właśnie jak każdy link. Jak się go kliknęło, przechodziło się na koniec rozdziału albo książki, czytało przypis – i można było wrócić np. przez przycisk „Wstecz” w menu książki. Paperwhite II zmienia w sposób stanowczy działanie przypisów. Dotykamy linku i przypis wyświetla nam się w oknie na ekranie.    Kliknięcie gdziekolwiek poza okno zamyka je. Można też przejść do listy wszystkich przypisów.  Byłem bardzo ciekaw, czy przypisy działają w polskich książkach. Bo np. w formacie MOBI nie ma czegoś takiego jak definicja przypisu – każdy wydawca robi je po swojemu i jak to bywa, za każdym razem trochę inaczej. Zresztą Amazon nie gwarantuje działania podglądu przypisów nawet w książkach w Kindle Store. Ale jak się okazało – spisuje się to bardzo dobrze. Po miesiącu korzystania z PW2 mogę powiedzieć, że podgląd przypisów działa w ok. 80% książek, w których je sprawdzałem. W pozostałych przypadkach przypis jest nadal linkiem do odpowiedniej sekcji, skąd możemy wrócić, czy to przez kolejny link, czy też przycisk „Wstecz”. Tylko w jednym przypadku – „Krzyżaków” z Wolnych Lektur czytnik mi się zawiesił na dłuższą chwilę – ale tam jest kilka tysięcy przypisów, więc najwyraźniej nie dał rady znaleźć wybranego. X-Ray Funkcję X-Ray omawiam na końcu, gdyż jest ona ograniczona wyłącznie do wybranych książek z Amazona, poza tym nic się w niej nie zmieniło od poprzednich modeli. Były swoją drogą próby przygotowania X-Ray dla własnych e-booków, powstał nawet generator online, ale to raczej sztuka dla sztuki. Czym jest X-Ray? Jest to rodzaj rozbudowanego indeksu dla konkretnej książki. Zawiera on listy osób oraz pojęć, które się w niej pojawiają. Indeks jest zaciągany w momencie pobierania danego tytułu z chmury i korzystanie z niego nie wymaga połączenia z internetem. Przykładowo w oryginalnej edycji Tańca ze Smokami mogę zobaczyć listę najpopularniejszych postaci.  Jeśli wybiorę konkretną postać – wtedy widzę jej biografię zaciąganą z serwisu Shelfari oraz kolejne wystąpienia tej osoby w książce. Tu przykład Tyriona Lannistera.  Warto zwrócić uwagę, że indeks działa na trzech poziomach – bieżąca strona, bieżący rozdział, cała książka. Domyślnie jest to strona – tak więc jeśli chcemy poszukać osób, które występują akurat w tym momencie, wystarczy kliknąć „X-Ray” w menu książki. Definicje mają największe znaczenie w przypadku pozycji „non-fiction” – tu przykład z Dzikiego serca (przy okazji: wciąż $2,99) i definicja szabatu, tym razem zaciągnięta z Wikipedii.  Jaka jest różnica między podglądem definicji w Wikipedii, co umożliwia zarówno Kindle Touch jak i Paperwhite? Ano taka, że w przypadku X-Ray definicję zaciągamy razem z książką i od razu mamy też wszystkie jej wystąpienia. Jak bardzo przydatny jest taki indeks? Od czasu wprowadzenia tej funkcji w Kindle Touch minęły już prawie dwa lata. I korzystam z niej dość rzadko – ot nie mam na co dzień potrzeby sprawdzenia w której części książki występuje mój ulubiony bohater. Ostatnio jednak dość długo bawiłem się X-Rayem w nowym wydaniu The Design of Everyday Things.  Nie miałem na razie czasu na czytanie całej książki (zrobiłem to kiedyś dwa razy), ale zajrzałem do indeksu i przeglądałem nowe pojęcia, które pojawiły się w ciągu 10 lat od poprzedniego wydania. Filmy Teoria teorią, ale część tych funkcji najlepiej pokazać w działaniu. Oto więc trzy filmy. Spis treści i notatki: Korzystanie z Page Flip:  Przechodzenie między zakładkami: Filmy są bez dźwięku, proszę nie regulować odbiorników. :-) Podsumowanie Na pewno zmiany w nawigacji „All-New” Paperwhite nie są kosmetyczne. Opisane funkcje rzeczywiście pomagają w poruszaniu się po książce i przynajmniej dla mnie będą bardzo przydatne. Co mi się najbardziej podobało:  Możliwość szybkiego przekartkowania książki, co do tej pory nie było możliwe na czytniku. Szybki dostęp do rozdziałów i możliwość przechodzenia między nimi. Integracja spisu treści i podkreśleń. Nareszcie funkcjonalne zakładki, dzięki którym mogę zrobić sobie swój własny spis treści i przełączać się na często przeglądane fragmenty. Przypisy w okienku – jaka to oszczędność czasu!  Co można dołożyć:  Dobrze byłoby w PageFlip zaznaczyć jakoś miejsca, w których mamy podkreślenia – wtedy dałoby się szybko przejrzeć najciekawsze miejsca w książce i przełączać między przypisami. Obecnie wejście do podkreśleń wymaga aktywacji spisu treści i dodatkowego kliknięcia. Wspomniałem na początku o czytaniu nielinearnym. Prędzej czy później trafimy na sytuację, w której nie pamiętamy, co już czytaliśmy, a czego jeszcze nie. Czytnik mógłby zapamiętywać wszystkie czytane strony i przerzucić nas do nieprzeczytanego rozdziału. Byłoby to więc rozszerzenie istniejącej funkcji zapamiętywania postępu w książce.  W tym momencie nie wiemy jeszcze, czy nowe funkcje dostanie pierwsza wersja Paperwhite. PW2 ma inny, szybszy procesor. Właśnie to, że starszy model jest wolniejszy może sprawić, że nowe funkcje do niego nie trafią. Ale to tylko spekulacje. W trzeciej części testu omówię różne rzeczy które wiążą się codziennym czytaniem takie jak wyszukiwanie, słownik, korzystanie z podkreśleń i notatek.  Jak zwykle zachęcam do zadawania pytań – poproszę jednak o przejrzenie „zerowej” i pierwszej części testu, bo może na pytanie już odpowiedziano. Czytaj dalej:  Test „All-New” Kindle Paperwhite – część III – czytanie, wyszukiwanie, podkreślanie, słownik Test „All-New” Kindle Paperwhite – część I – ekran i oświetlenie Test „All-New” Kindle Paperwhite – część IV – PDF, czasopisma, Internet oraz podsumowanie Kilka zdjęć Kindle Paperwhite II Test Kindle Paperwhite – część III: wyszukiwanie, PDF, Internet, czasopisma, kontrola rodzicielska Jest już *nowy* Kindle Paperwhite! Bez rewolucji? 