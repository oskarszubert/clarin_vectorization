Parę dni temu informowałem o premierze Nowego Testamentu i Psalmów na czytniki. Przypomnę, że w Woblinku możemy kupić trzy e-booki:  Nowy Testament (11,90 zł) Psalmy (9,90 zł) Nowy Testament + Psalmy (19,90 zł) – ceny do 12.11; potem będą nieco drożej.  Jest to jak dotąd jedyne oficjalne wydanie Pisma Świętego w polskim tłumaczeniu na czytniki (formaty MOBI + EPUB). Czas przyjrzeć mu się dokładniej. Układ i wygoda na czytniku Nowy Testament jest podzielony na sekcje odpowiadające kolejnym księgom. Gdy przejdziemy do określonej księgi – na początku widzimy linki do poszczególnych rozdziałów oraz krótkie wprowadzenie do księgi.    Księga Psalmów w wydaniu łączonym traktowana jest jak wszystkie inne księgi – czyli dopiero z niej przechodzimy do wybranego psalmu.  W wydaniu osobnym Psalmów to każda księga jest odrębnym rozdziałem, co nieco ułatwia nawigację. Do każdej z ksiąg są przypisy. Chodzi albo o wyjaśnienia trudniejszych słów, albo o podanie innego możliwego tłumaczenia. Porównajmy tekst i przypisy dla Psalmu 125.   Po przejściu do przypisów, każdy numer jest linkiem do tekstu oryginalnego – co nawigację na ekranach dotykowych czyni bajecznie prostą. Najwięcej przypisów ma Księga Psalmów – ponad 600. Tekst czyta się bardzo przyjemnie – jest podział na perykopy, a oznaczenia wersetów (z wykorzystaniem górnego indeksu) nie przeszkadzają. Wydawca i styl przekładu Wydawcą jest Ewangeliczny Instytut Biblijny i jest to niemal ten sam przekład, który wspominałem kiedyś w artykule Biblia na Kindle po polsku. Wciąż ze strony Instytutu można pobrać Ewangelie w formacie PDF – i zachęcam do tego, jeśli chcecie poznać sam tekst. Dostępny jest tam też cały NT w przekładzie dosłownym. Styl przekładu ma być literacki. Prezentowany przekład jest przekładem literackim. Znaczy to, że w procesie tłumaczenia starano się język greckiego oryginału podporządkować wymogom języka polskiego. Przekład adresowany jest do całego społeczeństwa, szczególnie jednak do osób: (1) nieobeznanych, lub słabo obeznanych, z kulturą czasów biblijnych; (2) zajmujących się ewangelizacją, wychowaniem chrześcijańskim, kaznodziejstwem i duszpasterstwem. Jako taki nie powinien on być traktowany jako przekład jedyny. Powinien wręcz zachęcać do korzystania z innych przekładów, a ostatecznie do jak najszerszego odwoływania się do tekstu greckiego. Wątpliwości katolickich czytelników Biblii może budzić protestancki rodowód przekładu. Od kilkudziesięciu lat katolicy nie mają już zakazu czytania przekładów nieopatrzonych zgodą miejscowego biskupa. A większość przekładów – niezależnie od wyznania – powstaje tak naprawdę na podstawie jednego źródła. Chodzi o 27 wydanie tekstu oryginalnego Nestle Alanda, gdzie korzystając z najnowszych osiągnięć krytyki tekstu, wybrano z istniejących manuskryptów najbardziej wiarygodne warianty. Tu trzeba zrobić wyjątek dla Świadków Jehowy, którzy polską wersję swojego przekładu przygotowali na podstawie wersji angielskiej i mimo ładnego języka, jest ona w sposób drastyczny niezgodna z tekstami źródłowymi. W innych przypadkach pozostaje więc często interpretacja teologiczna. Zainteresowanych odsyłam do świetnej strony psnt.pl, gdzie można porównać jak różne są polskie przekłady. To jak wyznanie wpływa na decyzje translatorskie, łatwo zauważyć na początku Ewangelii św. Łukasza i w tzw. Zwiastowaniu Pańskim.   Protestanci nie czczą matki Jezusa w taki sposób jak robią to katolicy, dlatego odpowiedni dobór słów sprawia, że cała scena wydaje się nieco bardziej zwyczajna. Ale czy jest to przekłamanie tekstu biblijnego? Nie, po prostu inny styl. Widać wyraźnie tendencję do używania współczesnych określeń. Jak czytamy we wstępie: Tam, gdzie chodziło o przekazanie myśli teologicznej, niniejszy przekład czyni to w sposób dosłowny, to znaczy podporządkowuje język polski sposobowi wyrażania myśli w języku oryginalnym. Literackość odnosi się głównie: (1) do realiów życia codziennego; (2) do narracji historycznych i geograficznych; (3) do stosowania zaimków zamiast powtarzania tych samych słów lub do wtrącania imion autorów wypowiedzi tam, gdzie brak tego mógłby zamazywać znaczenie tekstu; (4) do przekładu idiomów; (5) do związków frazeologicznych; (6) do miar i wag, jednak tylko tam, gdzie nie mają one znaczenia symbolicznego. I dla odmiany – tu początek Ewangelii Jana – gdzie tekst, nasycony teologicznymi symbolami jest tutaj niemal identyczny, jak w innych polskich przekładach. Jeszcze słowo o wprowadzeniach do ksiąg. Interpretacja kwestii historycznych jest – jak to bywa u ewangelikalnych chrześcijan – tradycyjna, czyli np. zakłada Pawłowe autorstwo listów do Tymoteusza i Tytusa, co kwestionuje dzisiaj większość katolickich uczonych. Ten temat jest cały czas naukowo otwarty i dla lektury nie ma znaczenia. Moja opinia Zacznę od tego, że – jak widać i po tym artykule – temat mnie interesuje osobiście. Przekłady biblijne są moją pasją od paru lat, udało mi się m.in. zebrać niemal wszystkie XX-wieczne polskie tłumaczenia. Z rzeczy bardziej praktycznych – przekładami zajmuję się na Wikipedii, gdzie np. napisałem duży tekst o Biblii Tysiąclecia. Ktoś napisał w komentarzach, że to ciekawe, że w kraju, gdzie protestanci są aż taką mniejszością, to właśnie oni dostarczają pierwsze wydanie Biblii na czytniki. No właśnie. Tłumaczeń protestanckich jest kilka, katolickich – kilkanaście. Jednak żadne z wydawnictw nie schyliło się jak dotąd do użytkowników czytników czy też tabletów. Kiedyś rozmawiałem z firmą, która miała przygotować wersję Biblii Tysiąclecia na iPada – nie słychać o nich. Wydanie czytnikowe zapowiadają twórcy świetnej Biblii Paulistów. Ale na razie jedyne co możemy kupić, to omawiane tutaj wydanie. Ludzie sobie radzą kanałami nieoficjalnymi. Pisałem parę miesięcy temu o sposobie przygotowania wersji czytnikowej z plików programu The Word, które „ktoś gdzieś” opublikował. Paru osobom udało się też przeparsować stronę biblia.deon.pl i wyciągnąć tekst na czytniki. Z kolei jeden z użytkowników forum.eksiazki.org przygotował Biblię Jerozolimską (czyli Biblię Tysiąclecia z dodatkowymi komentarzami) w wersji na Kindle i umieścił – no wiadomo, gdzie. Ogrom pracy robi niesamowite wrażenie, bo niemal do każdego wersetu mamy komentarze. No i teraz można mieć dylemat moralny – czy aby ściąganie nielegalnie opublikowanego Pisma Świętego nie jest przegięciem. Choć gdy się ma oryginał (a potężna BJ za prawie 100 zł stoi u mnie na półce) to bywa podobnie jak ze skanowaniem wersji papierowej. Tak czy inaczej, sytuacja, w której mamy tylko jeden dostępny oficjalnie przekład Biblii na czytniki – i to protestancki – nie jest normalna. Ale to więcej niż nic, dlatego zachęcam do zapoznania się i z tym przekładem – mam też nadzieję, że zmobilizuje on innych wydawców. PS. Uprzejmie proszę o powstrzymanie się od wtrętów ideologicznych w komentarzach. Czytaj dalej:  Biblia Warszawsko- Praska na czytniki – pierwsze katolickie wydanie w EPUB/MOBI Kindlowy modlitewnik do pobrania Wolne Lektury zbierają na Damę Kameliową Dwie nowe pozycje IPN na czytniki: Inteligenzaktion i Uchodźcy polscy z ZSRR Test czytnika Onyx AfterGlow i aplikacji Legimi – część II – „Sezamie, otwórz się!” Magazyn „Detektyw” na czytniki 