Kilka dni temu Amazon wydał swoje nowe, oficjalne narzędzie do tworzenia komiksowych plików MOBI. Jako miłośnik mangi i autor narzędzi służących do jej konwersji nie mogłem przejść koło tego wynalazku obojętnie. Postanowiłem, więc podzielić się z czytelnikami Świata Czytników moimi krótkimi przemyśleniami na temat tej aplikacji.  Kindle Comic Creator jest już trzecim programem Amazonu wspomagającym tworzenie treści na czytniki Kindle. Po udanych KindleGen i Kindle Previewer spodziewałem się ze ponownie dostanę do rąk użyteczne i dopracowane narzędzie. Niestety… tym razem Amazon zawiódł moje oczekiwania. Muszę od razu zaznaczyć, że nie do końca jest to wina Amazonu. Ich programy zawsze były skierowane do osób, które potrzebują aplikacji by przygotować książkę do sprzedaży na ich platformie. Mimo tego dalej pozostawały w miarę użyteczne dla innych. W wypadku Kindle Comic Creator jest inaczej… Sam program jest dobrze wykonany, ma przejrzysty interfejs, jest w łatwy w użyciu i… jest całkowicie bezużyteczny, jeżeli nie przygotowujemy komiksu, powieści graficznej czy mangi do wydania w księgarni Amazonu. Jest to narzędzie przy pomocy, którego bez problemu przygotujemy MOBI z pełnym wsparciem Panel View. Wygodny edytor pozwoli nam ręcznie ustawić każdy panel. Dodatkowo, jeżeli nasze pliki źródłowe używają standardowego układu paneli, aplikacja jest w stanie sama wykryć i ustawić je. Oczywiście opcja ta kompletnie nie nadaje się do treści z niestandardowymi kształtami paneli – czyli praktycznie każdej mangi. Co więcej oficjalna pomoc programu zaleca całkowite wyłączenie Panel View w wypadku konwertowania mangi – Sic! Z technicznego punktu widzenia programowi nic nie brakuje lecz jesteś zwykłym czytelnikiem, który posiada worek tomów, które najczęściej są skanami średniej rozdzielczości i chcesz je przeczytać na Kindle jednocześnie nie wypalając sobie oczu to używanie Kindle Comic Creatora jest po prostu niepraktyczne. Brakuje mu zdecydowanie automatyzacji procesu konwersji oraz nie oferuje on żadnych metod automatycznej poprawy jakości plików wejściowych. Najzwyczajniej w świecie zamiast zmniejszać nakład pracy – zwiększa go. Pozostaje mi jedynie skierować cię do mojego poprzedniego artykułu. Addendum Warto pamiętać, że skrót nazwy tej nowej aplikacji pokrywa się ze skrótem obecnie najczęściej używanego konwertera: KindleComicConverter. Powoduje to pewne zamieszanie. Osobiście Kindle Comic Creator z Amazonu zawiódł mnie na jeszcze jednym poziomie. Gdy już zauważyłem, że nic z niego nie będzie postanowiłem przyjrzeć się plikom wynikowym by ew. poprawić oryginalnego KCC, tak by tworzył pliki bliższe standardom Amazonu. Ku mojemu zdziwieniu – nie było co poprawiać. Spodziewałem się że powstanie Kindle Comic Creatora z perspektywy szarego czytelnika mangi będzie krokiem naprzód a okazało się anemicznym truchtem w miejscu. Czytaj dalej:  Kindle jako czytnik… mangi! – Wydanie III Świecący panel do czytnika? Daj sobie spokój i lepiej kup lampkę… Jak tworzyć recepty za pomocą Calibre – krótki podręcznik Calibre 1.0. – pierwsza wersja programu po 7 latach! Jest też konkurencja: BookONO OpenDyslexic – font ułatwiający czytanie przy dysleksji Jak pozbyć się wiszących spójników w Calibre? 