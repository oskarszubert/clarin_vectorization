Od dawna na forach i portalach dotyczących czytników pojawiało się jedno pytanie: czy mogę legalnie odsprzedać e-booka. W ten sposób mógłby powstać legalny rynek wtórny książek elektronicznych. Otóż tydzień temu (tj. 3 lipca) otrzymaliśmy odpowiedź na to pytanie i brzmi ona: Tak, można sprzedać e-booka A teraz dlaczego. Na początek małe wyjaśnienie. Dokonałem pewnego założenia stawiającego znak równości pomiędzy e-bookiem a programem, ale nie wydaje mi się, żeby różnica pomiędzy licencją na program elektroniczny a licencją na plik była na tyle duża, że wykładnia i interpretacja przepisów będzie odmienna. Pod koniec podam jeszcze dwa powody dla których pozwoliłem sobie na takie założenie. Kluczowe znaczenie ma, czy autor (względnie licencjodawca) może sprzeciwić się odsprzedaży swych „używanych” licencji. Początek sporu ma swoje korzenie pomiędzy firmą Oracle (to ta, która odpowiada m.in. za Javę i OpenOffice’a) a niemieckim przedsiębiorstwem UsedSoft, którego nazwa wyjaśnia chyba wszystko. Głównie dla osób nie znających języka angielskiego wytłumaczę, że firma ta skupowała licencje na oprogramowanie Oracle od firm, które kupiły licencję, a następnie przestały wykorzystywać licencjonowane narzędzie. Odkupione „używane” licencje były następnie sprzedawane kolejnym firmom. Oracle widząc w tym swoją stratę (utratę kontroli nad sprzedanym oprogramowaniem, konkurowanie z nim jego własnymi produktami i pojawienie się niezależnego, konkurencyjnego źródła podaży programów) pozwało przed niemiecki sąd pośrednika domagając się zaprzestania takiej działalności. (Czytaj więcej.) Proces ten przeszedł przez wszystkie stopnie niemieckiej machiny sądowej (co tylko świadczy o zawziętości stron sporu), po czym Bundesgerichtshof (Niemiecki odpowiednik naszego Sądu Najwyższego na szczeblu federalnym) wystąpił do Europejskiego Trybunału Sprawiedliwości (który swoją jurysdykcją obejmuje również Polskę) o informację jak interpretować dyrektywę o ochronie prawnej programów komputerowych. W wyroku stwierdzono, że: Wykładni art. 4 ust. 2 oraz art. 5 ust. 1 dyrektywy 2009/24 należy dokonywać w ten sposób, iż w przypadku odsprzedaży licencji na korzystanie obejmującej odsprzedaż kopii programu komputerowego pobranej ze strony internetowej podmiotu praw autorskich, licencji, która została początkowo przyznana pierwszemu nabywcy przez ten podmiot praw autorskich na czas nieograniczony i w zamian za zapłatę ceny mającej mu umożliwić uzyskanie wynagrodzenia odpowiadającego wartości gospodarczej kopii jego dzieła, drugi nabywca tej licencji, podobnie jak każdy następny, mogą się powołać na przewidziane w art. 4 ust. 2 tej dyrektywy wyczerpanie prawa do rozpowszechniania, i, co za tym idzie, mogą zostać uznani za uprawnionych nabywców kopii programu komputerowego w rozumieniu art. 5 ust. 1 tej dyrektywy i korzystać z przewidzianego w tym przepisie prawa do zwielokrotniania. Innymi słowy, nabywca wtórny ma dokładnie takie same prawa jak pierwotny (łącznie z tworzeniem kopii na własny użytek). Trybunał dodaje równocześnie zastrzeżenie, które jest logiczne: Wyłączne prawo do rozpowszechniania kopii programu komputerowego objętej taką licencją zostaje wyczerpane wraz z jej pierwszą sprzedażą.  Czyli po sprzedaży licencji tracimy wszelkie prawa do licencjonowanej treści: nie możemy sprzedać go powtórnie, nie możemy go kopiować, nie możemy go używać. Właściwie to nie mamy również prawa do jego posiadania (bo jest to kopia nielegalna). Nikt nie byłby w stanie tego sprawdzić czy wyegzekwować, ale nie zmienia to faktu, że taka książka w naszych rękach staje się nielegalna i nie możemy jej na przykład pobrać ponownie z półki w naszej księgarni. Co dzieje się z odpowiedzialnością za plik? Np. gdyby ktoś rozpowszechnił „naszą” książkę zabezpieczoną znakiem wodnym. Nie jesteśmy już stroną umowy, nasze uprawnienia i obowiązki przeszły na inną osobę, więc nie jesteśmy za to już odpowiedzialni. Dobrze jeżeli możemy to udowodnić, stąd sugerowałbym umowę pisemną lub serwis aukcyjny (w historii którego można później udowodnić, że licencję sprzedaliśmy). Niegłupim pomysłem było by też napisanie do księgarni z informacją o sprzedaży i prośbą o usunięcie jej z naszej półki. Pytanie, czy możemy/powinniśmy przekazać dane kupującego. Z jednej strony tak, bo przecież sprzedawca licencji powinien mieć dane licencjobiorcy, chociażby do kontroli czy kontaktu w przypadku jej naruszenia. Z drugiej jednak jest kwestia ochrony danych osobowych. Stąd rozsądne było by umieszczenie klauzuli o przekazaniu danych kupującego księgarni w umowie (czyli na przykład w opisie aukcji). A co jeżeli licencja wyraźnie zabrania sprzedaży? Cóż, prawo (a więc też jego oficjalna wykładnia) stoi ponad umowami cywilno-prawnymi, które muszą funkcjonować w jego granicach i których zapisy będące w sprzeczności z nim tracą moc prawną (chyba, że w prawie jest klauzula „chyba, że strony postanowią inaczej” lub podobnie brzmiąca, a w tym przypadku jej nie ma) . Innymi słowy takie zapisy można podsumować Szekspirowskim „słowa, słowa, słowa”, bo mimo występowania w umowie czy regulaminie, nie obowiązują. A teraz dwa słowa o powodach, dla których uważam (pomimo braku wykształcenia prawniczego), że powyższy wyrok ma zastosowanie dla e-booków. Jest to komunikat prasowy mówiący, że: Jeśli bowiem podmiot praw autorskich udostępnia swemu klientowi kopię – niezależnie od tego, czy jest to kopia materialna czy niematerialna – zawierając jednocześnie z nim przewidującą zapłatę ceny umowę licencyjną przyznającą bezterminowe prawo do korzystania z tej kopii, podmiot ten sprzedaje tę kopię klientowi i wyczerpuje w ten sposób swoje wyłączne prawo do rozpowszechniania. Transakcja taka wiąże się bowiem z przeniesieniem prawa własności tej kopii. Nawet jeśli ta umowa licencyjna zakazuje dalszego zbywania, podmiot prawa autorskiego nie może już sprzeciwić się odsprzedaży tej kopii. Mowa jest w niej o podmiocie praw autorskich, a nie twórcy/właścicielowi/licencjodawcy programu komputerowego, a w przypadku elektronicznych książek mamy do czynienia właśnie z podmiotem praw autorskich. Prócz tego sąd w wyroku używał słowa kopia, a nie egzemplarz (a e-book jest właśnie kopią, a nie egzemplarzem książki). Po raz kolejny napisane jest również, że pierwotny sprzedający [księgarnia, podmiot prawa autorskiego] udzielając nam licencji na bezterminowe prawo do korzystania z kopii [e-booka] wyczerpuje w ten sposób swoje wyłączne prawo do rozpowszechniania, licencja może zabraniać nam powielania kopii, ale możemy sprzedać ją razem z całą wiązką praw (czyli jako pakiet wszystkich praw i obowiązków które wiążą nas  z przedmiotem licencji) Co na to księgarnie? Skontaktowałem się z Nexto, Empikiem, Ebookpointem oraz Bookoteką. Konsultant na chacie Nexto powiedział mi że jest możliwe odsprzedanie e-booka. Po prośbie o interpretację w kontekście w/w wyroku zostałem poproszony o kontakt mailowy, żeby mogli skonsultować odpowiedź ze swoim prawnikiem. Następnie otrzymałem maila od Pana Filipa Kilijańskiego (Specjalisty ds. obsługi Klienta) z informacją, że pliki zabezpieczone DRMem są przypisane do konkretnej osoby, więc nie ma możliwości ich sprzedaży. Nie wiem, co mnie w tym bardziej zirytowało: fakt, że o to w ogóle nie pytałem, czy to, że wykładnię prawa proponuje mi się na podstawie podrzędnej względem niego umowy licencyjnej. Następnie czytam: Ebook nie jest oprogramowaniem tylko książką, w związku z czym nie sądzę czy powoływanie się na wskazaną sprawę jest w ogóle zasadne. Zakup ebooka to usługa i nie ma prawnej i fizycznej możliwości odsprzedania ebooków osobom trzecim. Klient musiałby uzyskać od wydawcy (właściciela) licencję na sprzedaż, a dostał wraz z zakupem licencję na czytanie i korzystanie w zakresie dozwolonego własnego użytku. Inne rozwiązanie powodowałoby, że sprzedawca straciłby kontrolę nad obrotem. Pierwszy akapit był do przewidzenia (aczkolwiek również do przewidzenia był brak argumentów na rzecz takiej interpretacji), a drugi to deja vu z motywem przewodnim w postaci argumentacji firmy Oracle. Tym bardziej ciekawi mnie rzekomy brak fizycznej możliwości odsprzedania, skoro jestem w stanie porozumieć się z kimś, przekazać mu plik, usunąć swój i pobrać za to należność. Jak dla mnie jest to wręcz definicja fizycznej możliwości odsprzedania, stąd moje pytanie było o możliwość prawną. Tę argumentację można podsumować krótko: e-booki są wyjątkowe i nie można do nich stosować ani analogicznych rozwiązań dla programów cyfrowych, ani tych dla książek fizycznych. Od siebie dodam, że najbliższym e-bookowi dobrem będzie pewnie muzyka w postaci pliku MP3 (nie spotkałem się z możliwością zakupu filmu w postaci pliku przez internet, a VOD to wynajem, czyli coś innego), aczkolwiek opinii prawnych na temat legalnej odsprzedaży takich utworów zakupionych w formie cyfrowej również brakuje. Oto odpowiedź Bookoteki. Pozwoliłem sobie usunąć fragmenty nieodnoszące się bezpośrednio do poruszonego zagadnienia Dzień dobry, Właściwie będę pisać we własnym imieniu, ponieważ jestem świeżą absolwentką prawa, ale odniosę się do realiów, w jakich nasza firma funkcjonuje. Moim zdaniem ebook nie jest programem komputerowym i nie jest tak traktowany przez pozostałe firmy sprzedające ebooki(…). Niemniej, wydaje mi się, że teoretycznie możliwa jest odsprzedaż naszej kopii ebooka dalej – pod warunkiem skasowania swojej kopii (obrazowo mówiąc, pasowałyby tu skróty Ctrl+X i Ctrl+V). (…) Nie da się jednak ukryć, że w przypadku egzemplarzy ebooków kwestia jest zagmatwana, bo egzemplarz jest indywidualny i czuje się intuicyjnie, że to coś powiązanego z przedmiotem materialnym. (…) Podsumowując, nie da się ukryć, że ebook jako taki wykazuje cechy zarówno utworu literackiego jak i programu komputerowego, ale uważam, że jednak zdecydowanie bliżej mu do utworu literackiego i tak bym go traktowała. Acz faktycznie, kwestia odsprzedaży kopii ebooków jest wciąż nieuregulowana. Pozdrawiam, Anna Nowak Marketing Manager Podsumowując: e-booka można sprzedać, bo dla Bookoteki jest on książką (a nie programem) i podstawą przekazania praw jest umowa sprzedaży regulowana w Kodeksie Cywilnym. Z tego samego powodu wyrok nie ma tu zastosowania. Mnie cieszy taka odpowiedź, bo ważne jest uznanie samej możliwości odsprzedaży, a nie takiej a nie innej podstawy prawnej. Empik oraz Ebookpoint nie udzieliły komentarza. Pełne odpowiedzi mogę podesłać zainteresowanym mailem. Obydwie firmy stwierdziły, że e-book to książka. Uzasadnione wydaje się w takim przypadku powoływanie się na ustawę o prawie autorskim i prawach pokrewnych. Szczególnie interesujący jest artykuł 51 pkt 3: Wprowadzenie do obrotu oryginału albo egzemplarza utworu na terytorium Europejskiego Obszaru Gospodarczego wyczerpuje prawo do zezwalania na dalszy obrót takim egzemplarzem na terytorium Rzeczypospolitej Polskiej, z wyjątkiem jego najmu lub użyczenia. Czyli (tak samo jak w przypadku programów i wyroku Trybunału) jeżeli ktoś raz wprowadzi do obrotu egzemplarz nie może zabronić obrotu egzemplarzami tego utworu (i raz jeszcze dla jasności: powielanie, najem, użyczanie i inne kwestie związane z utworem to zupełnie inna sprawa). Problem polega na tym, że nie ma konsensusu czy e-book jest egzemplarzem książki (vide Nexto, który uważa go za usługę). Nie dotyczy Amazonu! Na koniec ważne zastrzeżenie: wszytko napisane powyżej NIE MA ZASTOSOWANIA DO AMAZONU. Jest on amerykańską firmą z którą zawieramy umowę na odległość. Zgodnie z prawem w takich przypadkach jako miejsce zawarcia umowy (a więc też system prawny w ramach którego ona funkcjonuje) uznaje się siedzibę sprzedawcy, a Trybunał nie ma jurysdykcji na terenie Stanów. Dodatkowo ich prawo jest… ciekawe, bo pozwala opatentować na przykład zakupy jednym kliknięciem, a taki numer nie przeszedłby w Europie (dlatego B N nie może skorzystać z tego rozwiązania Amazonu, a Nexto już tak). Po dokładniejsze informacje kieruję na podlinkowany już wcześniej artykuł na portalu prawo.vagla.pl, który zajmuje się między innymi prawnymi aspektami prawa autorskiego. Generalnie polecam śledzenie tego serwisu, bo można znaleźć tam naprawdę ciekawe informacje, choć czasami bywa on zbyt skomplikowany dla przeciętnego zjadacza chleba. No i powyższe informacje nie mają charakteru porady prawnej. Jeżeli ktoś sprzeda plik i będzie miał z tego powodu nieprzyjemności (co by mnie bardzo zdziwiło) prosiłbym o nie cedowanie odpowiedzialności na mnie, a tym bardziej na Roberta, który udostępnił swój serwis. Czytaj dalej: Czy promocje po 9,90 zł zniszczą rynek e-booków? E-booki, które znikają z oferty Kindle Matchbook czyli Amazon dokłada e-booka do książki papierowej Pytania o przyszłość prawa autorskiego – odpowiedz Komisji Europejskiej Artykuł z Biura Analiz Sejmowych o rynku e-booków Antyweb wieści „zmierzch rynku e-papieru”. Znowu?! 