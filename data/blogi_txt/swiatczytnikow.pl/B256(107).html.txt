Od pewnego czasu Calibre umożliwia przeszukiwanie polskich sklepów internetowych z e-bookami i porównywanie ich cen. Funkcja ta nazywa się „Zdobądź książki” i znajdziemy ją w głównym menu Calibre.  Autorem większości wtyczek dla polskich sklepów jest t3d z forum eksiazki, który też przygotował opis działania Calibre jako porównywarki. Jak to działa? „Zdobądź książki”, to narzędzie które odpytuje wyszukiwarki na stronach sklepów. Pozwala to na:  zebranie oferty wielu sklepów w jednym miejscu porównanie cen porównanie dostępnych formatów no i sprawdzenie, gdzie książki są zabezpieczone, a gdzie nie.  Gdy już zdecydujemy się na zakup, wystarczy dwukrotnie kliknąć na wybranej ofercie, a otworzy nam się strona produktu w sklepie. Przykłady wyszukiwania Weźmy na warsztat następującą stronę z wynikami – szukaliśmy pozycji Artura Boratczuka (kliknij, aby zobaczyć cały obrazek).  A oto opis zawartości:  Kolumny takie jak okładka, tytuł, czy cena są chyba oczywiste. Możemy po nich sortować, szukając najniższej ceny. Niestety Calibre nie umie porównywać cen w różnych walutach i 4 dolary będą „tańsze” od pięciu złotych. :-) W polu DRM może pokazać się jedna z trzech ikon. Zamknięta czerwona kłódka symbolizuje zabezpieczenia DRM, otwarta zielona brak zabezpieczeń DRM (ew. znak wodny lub hasło), a znak zapytania oznacza, że plugin nie rozpoznał rodzaju zabezpieczeń. W polu sklep, oprócz informacji o sklepie, znajduje się też informacja o formacie pliku wyświetlanej pozycji. Przykładowo na powyższym obrazku widać, że w sklepie RW2010 dostępne są formaty epub, pdf i mobi, a w sklepie Gandalf dostępne są jedynie pliki epub i pdf (w dodatku zabezpieczone DRM!). Serduszko w polu „program partnerski” oznacza, że kupując w takim sklepie wspiera się twórców calibre (oraz autora wtyczki).  Pamiętajcie, że po znalezieniu intersujących nas pozycji, wystarczy je klinkąć 2 razy na liście wyników, aby znaleźć się na stronie książki w danym sklepie. A teraz inny przykład – szukam autobiografii Busha „Kluczowe decyzje”.  Jak widać, książkę najtaniej dostaniemy w Gandalfie, jednocześnie jest ona sprzedawana bez zabezpieczeń DRM – jest tylko znak wodny. Trochę drożej będzie w Woblinku, jeszcze drożej w Nexto i Legimi, a najdrożej w Virtualo. Jak wspominałem już w artykule o zdejmowaniu DRM – warto wspierać te sklepy, które tego typu zabezpieczeń nie mają, nawet jeśli ceny będą wyższe. W tym przypadku akurat oferta bez DRM jest najtańsza… :-) Ustawienia wyszukiwarki Domyślnie Calibre szuka w całej bazie kilkudziesięciu sklepów i innych stron (np. Archive.org, Feedbooks). Jeśli chcemy przeszukiwać tylko polskie strony, to możemy się ograniczyć tylko do nich. Można to zrobić w okienku opcji dostępnym pod przyciskiem z trybikami:  Pokaże się nam takie okienko:  Aby wybrać polskie sklepy, najwygodniej jest kliknąć przycisk „Brak”, aby odznaczyć wszystkie sklepy, natępnie posortować sklepy po kraju pochodzenia klikając na nagłówek kolumny „Siedziba”, odszukać wpisy z „PL” i pozaznaczać je „ptaszkami” w pierwszej kolumnie. Lista polskich sklepów, które obecnie są w Calibre:  Bookoteka EscapeMagazine Gandalf Legimi Nexto RW2010 Virtualo Woblink Zixo  Dodatkowe uwagi:  Nie wszystkie pozycje które zobaczymy w wyszukiwarce na stronie sklepu znajdą się na liście wyników z Calibre. Jest tak dlatego, że rezultaty ze sklepu są ponownie filtrowane przez Calibre. W związku z tym, jeśli wyszukiwana fraza znajdowała się w opisie książki, a nie było jej w tytule lub nazwisku autora, to taka pozycja zostanie odrzucona. Na razie prezentowane są jedynie te wyniki, które pokazałyby się na pierwszej stronie wyszukiwarki na stronie księgarni. Tak więc jeśli np. Gandalf ma kilka książek Ziemkiewicza i wyników jest ponad 10 (tj. więcej niż mieści się na pierwszej stronie wyszukiwarki), to po wpisaniu „Ziemkiewicz” do wyszukiwarki w calibre, nasza lista wyników nie pokaże wszystkich książek które są w sklepie. Ale nic nie stoi na przeszkodzie, aby zapytać o konkretny tytuł. Wtedy raczej wszystko się zmieści. Propozycje kolejnych księgarni można zgłaszać na stronie wątku na forum eksiazki.org. Ponieważ jednak wtyczki do Calibre powstają bez udziału księgarni, nie wszystkie mogą być podłączone.  To tyle – zachęcam do wypróbowania tej funkcji, która jest całkiem przydatna dla kupujących polskie e-booki. Calibre ściągniemy ze strony programu, a o jego wstępnej konfiguracji pisałem osobno. Czytaj dalej:  Nexto pozbywa się ostatecznie Adobe DRM TOP15 polskich księgarni e-booków według miesięcznika Press Francja obniża VAT na e-booki, ale… tylko bez DRM! Prztyczek w nos Amazonu? Co nowego w Calibre – obsługa DOCX, wirtualne biblioteki, edycja spisu treści i dopracowanie książek Google Books działa już w Polsce – uwaga na DRM! Jak podzielić wyrazy w e-bookach KF8 lub EPUB? 