Właśnie wystartował mój nowy projekt związany ze Światem Czytników, a jest nim porównywarka cen i formatów e-booków. To ma być miejsce, które zawsze warto odwiedzić zawsze, gdy planujecie zakup e-booka. Albo gdy zastanawiacie się, czy ktokolwiek sprzedaje Waszego ulubionego autora. Pod adresem ebooki.swiatczytnikow.pl można na razie porównać oferty Nexto, Virtualo, Legimi, Gandalfa, eBookpoint, Złotych Myśli oraz Escape Magazine. Dla poszukujących książek w domenie publicznej dodałem katalog Wolnych Lektur. Na razie oznacza to 24 tysiące różnych tytułów i 42 tysiące wszystkich e-booków. To chyba największa baza e-booków w Polsce. Porównywarka to nie tylko ceny! Cena niekoniecznie jest najważniejszą rzeczą przy zakupie e-booka. W porównywarce zobaczycie także:  w jakim formacie dostępna jest dana książka. i czy książka jest wolna od zabezpieczeń DRM.  Są, jak wiemy księgarnie, które sprzedają w jednej cenie wszystkie formaty, inne sprzedają je osobno. Domyślnie wyszukiwarka pokazuje wyłącznie książki bez DRM. Często tak się zdarza, że ta sama książka w jednej księgarni ma zabezpieczenia, a w innej nie ma.  Nawet w ramach jednej księgarni możemy mieć jeden format ze znakiem wodnym (buźka uśmiechnięta), a drugi z DRM (buźka wkurzona).  Pamiętajmy też o tym, czego porównywarka nie może pokazać, czyli tym, że księgarnie mają własne plany rabatowe i zniżki. Np. w Nexto po założeniu konta każdy dostaje rabat 5%. Dlatego nie traktujmy tych wyników jako ostateczne – sprawdzajmy też oferty na stronach księgarni. Dlaczego porównywarka? Bo sami chcieliście! Propozycja „Nokautu dla ebooków” zdobyła najwięcej głosów w sugesterze. To mi dało do myślenia.  Ale także – bo dotychczasowe narzędzia się nie sprawdzały!  Porównywarki „ogólne”, takie jak Ceneo czy Nokaut mają pojedyncze księgarnie, nie pokazują ani formatów, ani zabezpieczeń. Z ich punktu widzenia – wielkich korporacji – e-booki to zbyt mała nisza, aby dla nich projektować osobne rozwiązania. Serwisy „książkowe”, takie jak Biblionetka, Lubimy Czytać lub Na Kanapie linkują niemal wyłącznie do księgarni papierowych, albo też same sprzedają e-booki, tak więc nie jest im po drodze z pokazywaniem innych ofert. Do tej pory jedynym działającym narzędziem była opisywana już u nas porównywarka w Calibre, ona jednak wymaga do działania programu i funkcjonuje poprzez łączenie się ze stronami internetowymi sklepów i wyciąganie stamtąd danych. Dlaczego te, a nie inne księgarnie? Nie ma jeszcze wszystkich polskich sklepów z e-bookami. Abym mógł porównywać ceny, muszę dostać od takiej księgarni informacje o produktach, formatach, zabezpieczeniach np. w formacie XML. Czasami przygotowanie takiego pliku zajmuje księgarni sporo czasu, tym bardziej że musi on być codziennie aktualizowany. Trwają jednak rozmowy z kolejnymi trzema księgarniami, w serwisie znajdą się również te, które dopiero mają ruszyć. :-) Sprzedajesz e-booki? Zapraszam do kontaktu. Jak powstała porównywarka? Serwisy tego typu, które znam – to duże firmy, zatrudniające co najmniej kilkanaście osób. Na razie stroną ebooki.swiatczytnikow.pl zajmuję się sam. :-) Gdy wpadłem na pomysł, próbowałem przekonać kilku programistów, bezskutecznie. Roztaczali przede mną wizję roboty na długie miesiące. No wiec się wkurzyłem i usiadłem sam. Wieczór pracy i… już miałem wstępną wersję porównującą na razie dwie księgarnie. Doszlifowanie zajęło kolejne 3 tygodnie. Dawno temu pracowałem jako programista i webdesigner, ale moja ostatnie doświadczenia pochodzą z lat 2005-2006. Dlatego nie wszystko co zrobiłem jest optymalne. Zakładam jednak, że jeśli pomysł chwyci, to będę budował ekipę, która się porównywarką zajmie. Porównywarka działa bardzo szybko – bo sam proces został mocno uproszczony. Ma to oczywiście wpływ na jakość wyników, ale to co najważniejsze zawsze powinno być na początku. To dopiero początek Zdaję sobie sprawę, że serwis nie jest jeszcze doskonały. Na pewno jest lepszy niż żaden. Mam sporo pomysłów na jego rozwój – czy będzie okazja to zrobić – czas pokaże. Zapraszam więc do testowania i mam nadzieję, że przyda Wam się w orientacji na polskim rynku e-booków. :-) Proszę też o wszelkie uwagi i propozycje usprawnień. Jeszcze raz adres: ebooki.swiatczytnikow.pl. Czytaj dalej:  TOP15 polskich księgarni e-booków według miesięcznika Press Dwa lata księgarni eBookpoint + TOP20 WHSmith zamyka księgarnię przez… self- publishing Nexto uruchamia kiker.pl – serwis grupowych zakupów e-booków Czy promocje po 9,90 zł zniszczą rynek e-booków? Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią 