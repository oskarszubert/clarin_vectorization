Kolejna polska księgarnia sprzedaje książki na Kindle. Woblink, który na rynku był od dawna zdecydował się na radykalną akcję i ma parę zalet, których może im pozazdrościć konkurencja. Baner, który otwiera ten artykuł ukazał się parę dni temu na paru portalach. Wielkie zapowiedzi – Kindle Touch, Kindle Fire, zniżki i „pierwszy polski MobiStore na Kindle”. Nie publikowałem żadnych informacji – Świat Czytników nie jest portalem newsowym – poczekajmy aż serwis ruszy i zobaczymy. Tło historyczne Najpierw wyjaśnijmy, co to jest za księgarnia. Woblink to inicjatywa paru wydawnictw, m.in. Znaku i Otwarte. Zaczynali jako dostawcy treści na urządzenia z iOS – czyli aplikacją na iPada oraz iPhone. E-booki te były dostępne tylko w ich aplikacji. Dopiero znacznie później zaczęli sprzedawać pliki w formacie EPUB – wszystkie zabezpieczone DRM. Ale rynek był już gdzie indziej, a Woblink jakby tego nie  dostrzegał. Zabawne było, gdy na Targach Książki w Krakowie podglądałem przez jakiś czas ich stoisko – ktoś podchodził, oglądał rozłożone iPady, a potem zadawał pytanie: „a na Kindle to książki macie?”. Nie mieli. Byłem nawet świadkiem ożywionej dyskusji z redaktorami eksiazki.org, która skończyła się bojkotem Woblinka przez ten serwis. To było pół roku temu. Dzisiaj Woblink otwiera się na Kindle, a tym samym idzie w ślady innych księgarni i wydawców, którzy zrozumieli, że kilkudziesięciu tysięcy posiadaczy Kindle ignorować nie można. E-booki w MOBI Pierwsza zmiana istotna dla klientów – jeśli kiedyś kupowałeś książki w Woblinku i narzekałeś na DRM, teraz część tych książek można ściągnąć ponownie – tym razem w MOBI – po zalogowaniu się i przejściu do półki jest dostępna opcja ściągniecia jako MOBI – wysyłki na Kindle jak dotąd nie ma.  Tu przykład książki biskupa Długosza, która dotąd była dostępna tylko na iPadzie – nie miała nawet wersji EPUB. Nie zauważyłem tego przy kupnie i strasznie się wkurzyłem na Woblink – ale teraz będę mógł wreszcie ją przeczytać normalnie. Teraz popatrzmy na ofertę – na razie około 60 książek jest obecnych jednocześnie w MOBI i EPUB. Ponieważ Woblink ma wyłączność np. na Znak, tylko tutaj znajdziemy np. Normana Daviesa.  I właśnie „Powstanie 44″ Normana Daviesa kupiłem. Otwarcie w Kindle for PC – i zaskoczenie, bo ten znak wodny, o którym piszą jest widoczny między rozdziałami… Nie wklejam screena, bo a nuż to jakiś tajny kod. ;-)) Jednak na samym Kindle wszystko wygląda już OK. „Powstanie” które było książką bardzo trudną do digitalizacji zostało opracowane całkiem nieźle – działa spis treści i przypisy, które nie są jednak na końcu, a pod każdą sekcją – jest to sensowne.  Spis treści jest zbliżony do wersji papierowej (którą też mam) – brakuje tylko dokładnego spisu dodatków oraz „kapsułek”.  Jedna rzecz, która działa nieprawidłowo to przejścia między rozdziałami – lądujemy parę stron wcześniej (podobny błąd wystąpował w niektórych książkach z Virtualo). Jednak w porównaniu do wersji „chałupniczej”, którą próbowałem kiedyś czytać – to niebo a ziemia. Tym się różni legalna książka od chomikowej. Księgarnia na Kindle Najbardziej rewolucyjny pomysł Woblinka to jednak księgarnia dla Kindle. Działa to tak: wchodzimy na stronę woblink.mobi korzystając z Kindle i widzimy specjalnie spreparowany dla nas ekran.  Można pobrać instrukcję (w formacie .mobi) albo przejść do sklepu. Ściąganie plików u mnie w tym momencie nie działa (tj. ściągany jest plik HTML z informacją o braku dostępu), ale zakładam że to naprawią szybko. Tak wygląda strona główna sklepu.  Jak widać, dostosowana została pod Kindle Touch (duże przyciski, karuzela z nowościami) – tak zresztą wyglądały materiały reklamowe:  Ale na Keyboard też mi się nieźle korzystało. Zacząłem od zalogowania.  Na półce czekają już na mnie pliki wcześniej kupione i po kliknięciu można od razu je ściągnąć – co jak wspomniałem na razie nie działa.  Strona produktu też jest przejrzysta – kupno odbywa się przy pomocy płatności Yeti Pay -  wcześniej musimy doładować tam konto.  Podsumowanie Bardzo mnie zaskoczyła inicjatywa Woblinka, szczególnie że innych księgarni działających na Kindle… w zasadzie nie znam. Jest to więc innowacja na skalę światową. Trochę rzeczy jest jeszcze do dopracowania, a katalog pozycji w MOBI nie jest kompletny – ale wygląda na to, że na polskim rynku pojawił się nowy poważny gracz. Dodam, że Woblink jest jedną z księgarni, z którą także prowadzone są rozmowy, zatem być może trafią do naszej porównywarki. :-) Czytaj dalej:  Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku TOP15 polskich księgarni e-booków według miesięcznika Press WHSmith zamyka księgarnię przez… self- publishing Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Nexto uruchamia kiker.pl – serwis grupowych zakupów e-booków Dwa lata księgarni eBookpoint + TOP20 