Kilka już razy na Świecie Czytników przypominałem o konieczności robienia kopii zapasowych.  Nawet jeśli podczas szalonej promocji kupiliśmy 15 tytułów i nie zamierzamy ich w tym momencie czytać, warto wszystko ściągnąć i przechować w miejscu, nad którym to my mamy kontrolę, a nie księgarnia. Bo księgarnia może sobie zniknąć, jak mało znane Bookio, czy też popaść w hibernację jak nieco bardziej znana Bookoteka. Są też problemy związane z DRM. Dwa-trzy lata temu większość książek w istniejących wtedy księgarniach była zabezpieczona przez technologię firmy Adobe. Nie ściągałeś e-booka, tylko plik .acsm, który należało otworzyć w programie Adobe Digital Editions i dopiero gdy firma Adobe sprawdziła nasze uprawnienia, można było ściągnąć plik, jak również autoryzować czytnik. Utrzymanie systemu kosztowało, księgarnia musiała też wnosić stałe opłaty na rzecz Adobe. Tak więc gdy masowo weszły do użytku znaki wodne, niektóre księgarnie zaczęły się z Adobe żegnać definitywnie. Swego czasu pisałem, że warto zaglądać na półki w księgarniach, gdyż może nas spotkać miła niespodzianka, np. dodatkowe formaty. Ale niespodzianka nie zawsze musi być miła. I tu przechodzimy do przypadku księgarni Legimi, z którą kontakty opisał na swoim blogu Cyfranek. Otóż postanowił on wejść na swoje konto i pobrać książkę, którą kupił dawno temu. Miała wówczas DRM. Książka była, ale link nie działał. Ponowny list do Legimi z prośbą o wyjaśnienie martwych odsyłaczy spotkał się z lakoniczną odpowiedzią, która jednak lekko podniosła mi ciśnienie. Odpowiedź brzmiała tak „Nie pobierze Pan już tego pliku od nas ponieważ książka ta została zastąpiona wersją ze znakiem wodnym.” A ja swego czasu zapłaciłem właśnie za książkę z DRMem. Od razu przypomniał mi się cytat z „Misia”, zobaczyłem oczyma wyobraźni szatniarzy i niemal usłyszałem w głowie „Nie mamy pańskiego płaszcza i co pan nam zrobi?”. [...] Po kolejnym liście pojawiło się jednak pozytywne rozwiązanie. Legimi zaproponowało zwrot pieniędzy za zakupioną książkę, do której nie mam dostępu. Zaakceptowałem takie rozwiązanie, ale tknięty złym przeczuciem postanowiłem sprawdzić jak wygląda reszta wirtualnej półki na moim koncie w księgarni. I półka okazała się bardziej wirtualna niż bym sobie tego życzył. Nie byłem w stanie pobrać kolejnych dziesięciu książek zakupionych w końcu 2011 i na początku 2012 roku. Wstyd się przyznać, ale nie wszystkie do tej pory przeczytałem. Ach te promocje… Sprawdziłem na moim koncie – i faktycznie. Dwie najstarsze książki były kupione, gdy w Legimi królował DRM. I niby mogę pobrać je z karty książki.  … ale po kliknięciu tak naprawdę nic się nie dzieje. Archiwum zakupionych numerów Wprost (kiedyś w Legimi był EPUB, też z DRM) również wyparowało… W czerwcu 2012, gdy Legimi przeszło na znaki wodne, pytałem ich o losy książek z DRM. Dostałem wtedy odpowiedź od Pana ze wsparcia technicznego: Niestety, ze względów technologicznych (zmiana dostawcy książek) nie jesteśmy w stanie udostępnić formatów zabezpieczonych znakiem wodnym dla wcześniej zakupionych publikacji. Książki te pozostają w formacie EPUB z DRM, dostępnym podczas zakupu. No właśnie – problem wynikał z tego, że książkę z DRM oferowała firma X, książkę bez DRM firma Y – i nie można od firmy Y zabrać książki i dać klientowi który kupował od firmy X. Zapisy licencyjne i inne takie. Ale jeszcze wtedy DRM działał i dalej można było pobierać książkę jak wcześniej. Teraz DRM nie działa, Legimi wyłączyło obsługę Adobe i słusznie, bo to technologia schyłkowa. Obie książki nie zniknęły kompletnie z systemu. Mogłem je spokojnie ściągnąć w aplikacji na iPada. Tak więc problem dotyczy wyłącznie posiadaczy czytników. Jaki jednak błąd popełniła księgarnia? Podstawowy – brak komunikacji. Pół roku temu zabezpieczeń DRM pozbyło się Nexto. Dotknęło to niewielu ich klientów, bo większość książek, które kiedyś miały DRM, teraz można z biblioteczki ściągnąć ze znakiem wodnym, ba, nawet czasami nowe formaty doszły. Ale w przypadku np. części PDF-ów zapowiedzieli wtedy, że klienci mają ostateczny termin na ich ściągnięcie. Klienci Nexto, którzy nabyli e-booki z tym zabezpieczeniem otrzymali wiadomość o tym fakcie i mieli czas na pobranie wszystkich książek zabezpieczonych Adobe DRM oraz ewentualne aktywowanie ich na czytnikach ebooków lub innych urządzeniach. Poprosiłem teraz znów o wyjaśnienia w Legimi – i sytuacja w tym momencie jest inna. Dla zdecydowanej większości książek problem nie występuje (ponad 99% katalogu), gdyż mamy zgodę dystrybutorów na zastąpienie tytułu z DRM wersją ze znakiem wodnym. W przypadku pozostałych tytułów realizujemy zwrot pieniędzy dla Klientów, którzy nie są zainteresowani czytaniem tych książek w naszych aplikacjach. Faktycznie, na skutek błędu po naszej stronie nie wyświetlał się stosowny komunikat z informacją o możliwości czytania w naszych aplikacjach lub prośbą o kontakt z supportem (w celu uzyskania zwrotu pieniędzy). Przepraszamy za wszelkie niedogodności. Postaramy się w przyszłości uniknąć takich, niewygodnych dla Czytelników i Czytelniczek, sytuacji. Ja to wszystko mam skopiowane, bo przecież trzeba było zdjąć DRM przed wrzuceniem na Kindle. Tak więc nie będę występował o zwrot, ale jest to jakaś alternatywa, księgarnia zachowuje się fair. Tymczasem zalogowałem się na swoje konto i „Uwikłanie” widzę już ze znakiem wodnym.  Rzeczywiście, ściąga się poprawny plik EPUB. Tym razem się udało. Legimi nie schowało głowy w piasek i stara się załatwić ten problem jak należy. Tam gdzie mogą udostępniają znaki wodne, a gdzie nie mogą, można poprosić o zwrot pieniędzy. Ale nie wszędzie może tak się skończyć. Miałem już sygnały, że pewne księgarnie wycofują dany tytuł ze sprzedaży i ten jednocześnie znika z ich półek. To się nie powinno zdarzyć. Ponownie powołam się na Nexto, gdzie nadal mogę ściągnąć z biblioteki powieść „Herrenvolk”, kupioną dwa lata temu, mimo że od dawna tej pozycji nie ma żadna księgarnia, podobnie jak żadnej wydanej przez Fox Publishing. Dlatego powtórzę – ściągajmy wszystko od razu po kupnie, trzymajmy na dysku, wrzucajmy też kopię np. na Dropboxa czy Skydrive. Będziemy mieli nad tymi plikami kontrolę i unikniemy nerwów. A jednocześnie pilnujmy księgarni i w przypadku, gdy z naszymi plikami coś się dzieje, domagajmy się reakcji z ich strony. Źródło zdjęcia: sxc.hu Czytaj dalej:  Nexto pozbywa się ostatecznie Adobe DRM Adobe szykuje nowy „niełamliwy” DRM Google Books działa już w Polsce – uwaga na DRM! Ebookpoint zmienia oznaczenie książek, m.in. po Waszych uwagach Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Autorzy protestują przeciwko… polityce zwrotów e-booków w Amazonie 