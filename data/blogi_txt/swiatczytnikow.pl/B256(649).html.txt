Korea Północna, reporterzy Wyborczej, Stephen King i Ryszard Kapuściński – to bohaterowie nowej serii minibooków w Publio. Wszystkie po 5,99 zł! Od paru lat w Amazonie znane są tzw. Kindle Singles – w przypadku beletrystyki to głównie dłuższe opowiadania, przy literaturze faktu – formy dłuższe niż artykuł prasowy, a krótsze niż książka. Kilkadziesiąt stron, na których możemy zapoznać się z jakimś tematem, albo posmakować naszego ulubionego autora. Cena – zwykle koło dwóch dolarów. Ten właśnie format przyjęło Publio. Co znajdziemy w minibookach?  „Korea Północna. Ostatni wielki brat” - zaczynamy od darmochy. Po kliknięciu i zalogowaniu, e-book znajdzie się natychmiast w naszej biblioteczce. Calibre „wycenił” go na 66 stron papierowych, na Kindle to nieco ponad 1000 lokacji. Na Półwyspie Koreańskim znów jest gorąco, więc czas najwyższy, by uporządkować swoją wiedzę o dyktaturze w Korei Północnej. Czy najmłodszy dyktator, Kim Dżong Un jest mniej groźny i dziki niż jego ojciec czy dziadek? Kto przywoził do nas koreańskich niewolników? Co dyktatura Kimów ma wspólnego z Polską? Okazuje się, że zaskakująco wiele, choć nikomu nie zależy, by otwarcie o tym mówić. Bo nasi rodacy pokochali reżim w Pjongjangu w zamian za darmowe wycieczki do Korei i przywileje, jakimi obdarzają ich władcy kraju, gdzie panuje głód i wciąż istnieją obozy koncentracyjne. Jutro kolejny za darmo. A już dziś możemy kupić inne.  Minibooki Gazety Wyborczej - Szczygieł, Hugo-Bader, Kwaśniewski i inni. W każdym minibooku znajdziemy po kilka reportaży, wcześniej zwykle publikowanych np. w Dużym Formacie. Stephen King - czyli autor znany także z Kindle Singles. Dwie nowele – W wysokiej trawie oraz Twarz w tłumie. Na koniec zaskoczenie: Lapidaria Ryszarda Kapuścińskiego - zaskoczenie, bo pojedyncze „Lapidarium” to chyba więcej tekstu niż typowy „singiel”. Niemniej, to świetna okazja żeby zapoznać się z krótkimi notkami słynnego reportera, prowadzonymi od wczesnych lat 80. Na stronach Wyborczej znajdziemy artykuł Wojciecha Orlińskiego, osadzający minibooki w głębszym kontekście historycznym i tłumaczący, że format powieści do którego się przyzwyczailiśmy nie jest wcale pierwotnym. Ubocznym skutkiem upowszechnienia najpierw formatu octavo, a potem jego nowoczesnego wcielenia, paperbacka, było pisanie książek specjalnie pod ten format. Po prostu drukarze drukowali to, co mogli sprzedać, a więc pisarze pisali to, co im wydrukują. Pionierzy prozy najchętniej pisali utwory na kilkanaście tysięcy słów, które dziś zaklasyfikowalibyśmy jako nowele. „Dekameron”, „Opowieści Kanterberyjskie”, „Gargantua i Pantagruel” to serie nowel. Ten format był za mały na wydanie go w pojedynczym octavo czy paperbacku, a za duży na drukowanie w tym formacie całego zbioru. Pisarze zaczęli więc pisać po prostu większe nowele i tak narodziła się powieść, mająca kilkadziesiąt czy sto kilkadziesiąt tysięcy słów. Podsumowując – aż dziwne, że dopiero teraz ktoś na to wpadł na polskim rynku. :-) Książeczki na kilkadziesiąt stron i za parę złotych to idealny zamiennik magazynu do poczytania podczas dłuższej podróży autobusem czy pociągiem. Wróżę im niezłą popularność. Czytaj dalej:  Ruszyła aplikacja mobilna Publio + Agatha Christie na zachętę Minibooki z Woblinku – wszystek pieniądz przepuścisz! :-) Publio podsumowuje Wakacyjną Listę Osobistą – wygrały: Lód, Sherlock i Siła nawyku Gazeta Wyborcza nareszcie w Publio. Cała, z dodatkami! „Sezon burz” – wydawnictwo nie chce e-booka? Fani go sami zrobili… Ebookpoint wprowadza zakup e-booka na prezent 