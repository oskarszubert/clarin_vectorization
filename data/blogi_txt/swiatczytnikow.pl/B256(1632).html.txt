Aktualizacja z 25.07.2012: Wspomniana funkcja działa w Kindle Keyboard i Classic – nie działa w Kindle Touch. Istnieją różne dowody na to, że tekst wyjustowany, czyli wyrównany do obu stron czyta się na ekranie wolniej niż tekst wyrównany tylko do lewej. Nie wdając się w bardziej szczegółowe rozważania: przyczyną jest trudność w przechodzeniu z wiersza do wiersza oraz kiepskie przenoszenie wyrazów. Jedni nie zauważają różnicy, inni preferują wyrównanie do lewej. Jednak w ustawieniach Kindle 3/Keyboard (i Kindle 2) nie dano nam wyboru – podobnie jak w książkach drukowanych tekst jest wyrównany do obu stron. Na różnych forach powoduje to narzekanie i pytania, czy jednak coś można z tym zrobić. Można! Mało kto wie, że nasz czytnik ma ukrytą funkcję, służącą do zmiany sposobu justowania. Gdy ją aktywujemy, w menu ustawień tekstu dojdzie nowa sekcja Justification, która wygląda u mnie następująco:  Opisana poniżej sztuczka pojawiła się parę dni temu na forum Mobile Read. Działa w Kindle 2, 3 oraz DX. Sztuczka polega na zmianie jednego z plików konfiguracyjnych Kindle.  Włącz Kindle i przejdź do strony głównej (przycisk HOME). Koniecznie musi być to strona główna! W innym przypadku Kindle potem nadpisze wprowadzone przez nas zmiany. Podłącz Kindle do komputera. Będzie widoczny jako dysk. Znajdź plik /system/com.amazon.ebook.booklet.reader/reader.pref . Na przykład jeśli używasz Windows, a Kindle podłączył się jako dysk F, będzie to: F:\system\com.amazon.ebook.booklet.reader\reader.pref Jest to katalog ukryty – musisz włączyć na komputerze widok plików ukrytych i systemowych. Otwórz plik w edytorze tekstu, przy czym nie może być to Notatnik, ze względu na konieczność zachowania odstępów między wierszami. Plik wyglądał będzie mniej więcej tak:  Dodaj do pliku jedną linijkę ALLOW_JUSTIFICATION_CHANGE=true Odłącz Kindle od komputera. Zrestartuj urządzenie. Ze strony głównej – sekwencja: Menu, Settings, Menu, Restart. Po restarcie wchodzisz do książki, klikasz na przycisk Aa na klawiaturze i wybierasz między Left i Full. :-)  Inny parametr, który można przy okazji zmienić to HORIZONTAL_MARGIN, który określa w pikselach wielkość marginesu po prawej i lewej stronie czytanej książki. Można go na przykład zmniejszyć z 40 do 20. Ja mam osobiście 14 i uważam, że domyślna wartość to strata miejsca – po co nam takie duże marginesy? Teraz pytanie, które pewnie padnie: czy jest to bezpieczne? Moim zdaniem tak. Nie modyfikujemy tutaj oprogramowania Kindle, co mogłoby wpłynąć na ew. gwarancję. To zmiana pliku konfiguracyjnego, który zawsze możemy przywrócić do pierwotnej formy, czy to ręcznie, czy to przez przywrócenie ustawień w samym Kindle. Swoją drogą, funkcja ta była dostępna w Kindle 1, ukryto ją z niewiadomych powodów w nowszych wersjach urządzenia. Czytaj dalej:  „Tajne” polecenia w Kindle Paperwhite / Touch Jak wyczyścić informację o postępie w książce Kindle? OpenDyslexic – font ułatwiający czytanie przy dysleksji Kupujemy czytnik Kindle babci lub dziadkowi Jak pozbyć się wiszących spójników w Calibre? Mailem czy po kablu? Porównanie dwóch metod wrzucania książek na Kindle 