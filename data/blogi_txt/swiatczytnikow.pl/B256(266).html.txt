W Stanach zaczął się okres zakupów przedświątecznych. Tegorocznym hitem ma być nasz czytnik. Niestety nie dla odbiorców z Europy. Amazon wstrzymał zamówienia wersji International, a na stronie produktu przeczytamy, że termin wysyłki wynosi od 7 do 9 tygodni:  Do niedawna nie miało znaczenia czy do Polski zamawiamy wersję amerykańską czy International. Jednak teraz przy próbie zamówienia US dowiemy się, że jesteśmy z Polski…  Jest to zachowanie niezbyt fair wobec klientów spoza Stanów. Czy my nie mamy prawa kupić sobie Kindle na gwiazdkę? No, ale Amazonowi najbardziej zależy na sprzedaży lokalnej. Co pozostaje? Czekać. :-) Można spróbować zamówić już teraz i liczyć, że Amazon wyśle wcześniej – zazwyczaj termin wysyłki podawany jest bardzo pesymistycznie i przez 10 lat kupowania tam nie zdarzyło mi się dostać później niż podawali. Ale w ten sposób liczyć na otrzymanie przed świętami będzie trudno. Jeśli naprawdę potrzebujemy czytnika już teraz, alternatywą może być Allegro, gdzie na hasło Kindle znajdziemy już trochę ofert. Miejmy jednak parę rzeczy na uwadze:  Niektórzy sprzedawcy dopiero po złożeniu przez Ciebie zamówienia sprowadzają Kindle z Amazona – tak więc są w podobnej sytuacji, jak Ty. Zwykłe allegrowe cwaniactwo – nie mają towaru, ale prowizję od kupna chętnie wezmą. Nie ma sensu od nich kupować. Dowiedz się koniecznie o możliwość realizacji gwarancji. Sprzedawca powinien wyjaśnić w jaki sposób w przypadku problemów będzie polegał kontakt z Amazonem – czy możesz jako nabywca sam się skontaktować, czy będzie konieczne pośrednictwo sprzedawcy. I jakie dane (np. numer zamówienia) potrzebne są Amazonowi. Nie radzę kupować Kindle bez gwarancji, samo urządzenie wprawdzie awaryjne nie jest, ale wypadki się zdarzają. Gdy zaśniemy z czytnikiem i go uszkodzimy, bez gwarancji naprawa może być mało opłacalna, a nam zostanie gustowna podstawka pod książkę. Każdy modny temat (a takim stało się Kindle) przyciąga chętnych do łatwego zysku. Niekoniecznie oszustów, bo na nich też trzeba uważać, ale ludzi, z którymi wszystko jest w porządku, dopóki nie zaczną się problemy. Czy wtedy odpiszą na nasze maile lub odbiorą telefony? Pamiętajmy, że Kindle na Allegro to głównie prywatny import. Ludzie sprowadzają kilka sztuk i próbują to puścić, nie wystawiają faktur i rachunków. Rzadkością są oferty firm i są one zdecydowanie droższe. Dlatego trzeba być ostrożnym. Uzupełnienie: istnieje też opcja (opisana na blogu Kindlemaniaka) skorzystania z usługi takiej jak Shiptu.com, w której Kindle US otrzymamy na adres w Stanach, a pośrednik wyśle ją do nas. Wysyłka będzie jednak droższa (estymacje jakie robiłem dawały minimum 30 dolarów), nie kurierem a lotnicza, no i … nikt nie wypełni za nas deklaracji celnej. Więc bardziej niż pewne będzie spotkanie z urzędem celnym.  Aktualizacja z 31 stycznia: Kindle są od połowy stycznia wysyłane na bieżąco, dlatego tym bardziej nie opłaca się kupowanie na Allegro. Czytaj dalej:  Paperwhite II wysyłany od dzisiaj do Polski – mój już leci! :-) Ku przestrodze: przykra sytuacja z aukcji Kindle Czy Kindle to taki „iPhone” wśród czytników? Nowe tablety Kindle Fire HD i HDX wysyłane do Polski, ceny od 700 zł Kindle DX za $239 – wreszcie sensowna przecena 10-calowego weterana Jest już *nowy* Kindle Paperwhite! Bez rewolucji? 