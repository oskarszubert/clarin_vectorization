E-papier znajduje coraz więcej zastosowań. Kilka dni temu firma PocketBook zaprezentowała czytnik CAD Reader przeznaczony dla architektów. Jest to kolejny – po opisywanym czytniku Sony DPT-S1 model z ekranem 13,3 cala. I podobnie jak tamten – nie będzie raczej przeznaczony dla zwykłego użytkownika. Swojego czytnika Sony nie będzie nawet oferował w sprzedaży detalicznej – z kolei PocketBook kieruje swoje urządzenie do branży budowlanej. Samo miejsce prezentacji - konferencja Autodesk University – mówi samo za siebie. Co wiemy o tym modelu:  Ekran 1600×1200, obsługiwany zarówno palcem jak i rysikiem, chyba bez podświetlania. Specjalnie dostosowany do czytania dokumentów AutoCAD. Nie ma informacji o tym, czy i jakie inne formaty będą obsługiwane. Będzie łącze WIFI oraz 3G, tak więc inżynierowie na będą mieli dostęp do swoich dokumentów na całym świecie Procesor 1Ghz – uwaga: dwurdzeniowy – będzie to pierwszy czytnik z procesorem pasującym bardziej dla tabletów 2 GB RAM. 16 GB pamięci, co ma pozwolić na przechowywanie 200 projektów System Android 4.0.4.  Obejrzyjmy film reklamowy:  Zarówno w filmie, jak też informacji prasowej firma podkreśla, że to nie jest konkurencja dla istniejących urządzeń. „Chcieliśmy opracować takie urządzenie, z którego będzie można korzystać między innymi na budowach. Stworzyliśmy zatem tablet z wyraźnym, dużym ekranem, w obudowie chroniącej go przed wilgocią. Na naszym nowy produkcie można przechowywać wszystkie projekty wspomagane komputerowo, a co ważniejsze można je udostępniać całemu zespołowi niemal w dowolnym miejscu i czasie” – tłumaczy Dmitriy Shemet, dyrektor Działu Badań i Rozwoju w firmie PocketBook. „Zdecydowaliśmy się na 13,3-calowy wyświetlacz E Ink Fina, ponieważ idealnie spełniał wymagania, jakie stawialiśmy przed PocketBook CAD Reader. Jesteśmy przekonani, że jest to produkt, który będzie bardzo użyteczny dla architektów i innych specjalistów pracujących w budownictwie, ponieważ pozwoli im pracować również w terenie”. Zastanawia mnie ekran. Nie zastosowano tutaj giętkiego Mobiusa, jak w Sony – ale inny ekran firmy E-ink, zwany Fina: Fina to rodzaj szklanego ekranu opartego na technologii TFT. Jest to niezwykle cienka powłoka, dzięki czemu wyświetlacze są lżejsze i smuklejsze, niż standardowe LCD. W porównaniu z panelami TFT nowe wyświetlacze „zaoszczędzają” 50% wagi i grubości, co jest szczególnie ważne w przypadku mobilnych rozwiązań wymagających większej powierzchni ekranu. Wykorzystany z PocketBook CAD Reader wyświetlacz Fina waży około 60 gramów. [...] Wyświetlacze Fina EPD są idealnymi rozwiązaniami dla produktów takich jak PocketBook CAD Reader, które wymagają dużej powierzchni ekranu oraz muszą być jednocześnie lekkie i przenośne. Nowa technologia firmy E Ink w niczym nie ustępuje swoim poprzednikom pod względem wydajności i możliwości korzystania z nich w świetle dziennym. Jest to zatem klasyczny e-papier czy coś hybrydowego? Nie ma pewności, bo na filmie ten ekran wygląda momentami na słońcu jak zwykły tablet. W materiałach dostałem zdjęcia, które sugerują, że ekran jest śnieżnie biały – ale film też tego nie potwierdza. Zaskakuje jego responsywność – tak płynnego działania nie widziałem na innych e-papierach. Konstrukcja bardzo ciekawa, chociaż na „13 cali dla mas” przyjdzie nam jeszcze poczekać. Brak na razie informacji o cenie, biorąc pod uwagę grupę odbiorców i funkcje, nie mam wątpliwości, że będzie wysoka. Nie zdziwię się, jeśli wyniesie ponad 3 tysiące złotych. Ale cóż to wobec kosztów licencji pakietu AutoCAD… Czytaj dalej:  Pocketbook Cover Reader – czyli zmień telefon w czytnik… Pocketbook Color Lux – kolejny czytnik z kolorowym e-papierem PocketBook i książki czyli pakiety świąteczne w Virtualo (oraz zapowiedź testu) Porównanie: Kindle Paperwhite vs Pocketbook 623 Touch Lux Test czytnika PocketBook Mini – maluch, który dużo może… PocketBook Basic Touch i jego funkcje internetowe: Dropbox, Send-to-PocketBook, RSS 