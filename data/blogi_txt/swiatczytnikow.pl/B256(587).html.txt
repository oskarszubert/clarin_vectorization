Virtualo ma od pewnego czasu promocję na e-booki stowarzyszenia Centrum Badań nad Zagładą Żydów w formatach EPUB/MOBI. Samo wydanie e-booków jest świetną informacją, gdyż książki te wydane były zapewne w niewielkim nakładzie i dostępne tylko w księgarniach naukowych. Teraz może je kupić każdy i każdy też może pobrać darmowy fragment. Przez najbliższy miesiąc trwa promocja, w której kosztują do 50% taniej czyli między 8 i 25 złotych. Ukazało się na razie 8 różnych tytułów, cytuję opisy kilku z nich.  »Żydów łamiących prawo należy karać śmiercią! « „Przestępczość” Żydów w Warszawie 1939-1942 Książka ukazuje mało znane zagadnienia zachowań przestępczych w getcie warszawskim. Na podstawie zachowanych relacji żydowskich, raportów niemieckich oraz źródeł sądowych i policyjnych, przedstawia ewolucję przestępczości rozwijającej się w ramach oraz w wyniku narastającego terroru okupanta. Praca przedstawia związki między „nową” przestępczością okupacyjną, a przedwojennymi kryminalistami, którzy kontynuowali swą działalność podczas wojny. Przedmiotem zainteresowania autorów jest również związek między żydowskimi przestępcami a władzami niemieckimi. Reportaże z warszawskiego getta Sceny i scenki, historie i rozmowy tchną autentyzmem i pozwalają wniknąć w realia warszawskiego getta. Pasją autora jest obrona najsłabszych, piętnowanie niesprawiedliwości i krzywdy. Portrety mieszkańców getta, ich charaktery i zachowania – to wielki walor reportaży Opoczyńskiego. Jego bohaterowie to najrozmaitsze, charakterystyczne typy ludzkie próbujące się odnaleźć w sytuacji granicznej. „Jestem Żydem, chcę wejść” Hotel Polski w Warszawie, 1943 W maju 1943 roku rozchodzi się po Warszawie wiadomość, że w niepozornym budynku przy ul. Długiej 29 sprzedawane są dokumenty państw południowoamerykańskich, gwarantujące Żydom ukrywającym się wówczas po stronie aryjskiej bezpieczny wyjazd z Generalnego Gubernatorstwa do specjalnych obozów we Francji, gdzie mają czekać na wymianę na jeńców niemieckich internowanych przez aliantów. Mimo wątpliwości, tysiące osób wychodzi z ukrycia i przychodzi do Hotelu Polskiego, szukając tam ratunku. Z 2500 Żydów, którzy trafili na Długą, wojnę przeżyło niecałe 300. Czy Hotel Polski był pułapką, czy też możliwością ratunku, która się nie powiodła? Jakie to ma znaczenie, czy zrobili to z chciwości? Zagłada domu Trynczerów Książka poświęcona jest wojennym losom polskiej i żydowskiej społeczności wsi Gniewczyna w gminie Tryńcza, w powiecie przeworskim. Mieszkało tam od dawien dawna kilka rodzin żydowskich. Ich kontakty z chrześcijańskim otoczeniem zostały wystawione na próbę, gdy nadszedł rok 1942, początek akcji „Reinhardt” – wyniszczenia wszystkich Żydów w GG. Wspomnienia policjanta z getta warszawskiego Stanisław Gombiński, policjant w warszawskim getcie, zatrudniony w Kierownictwie Służby Porządkowej, spisał swoje wspomnienia po opuszczeniu zamkniętej dzielnicy, ukrywając się po tzw. aryjskiej stronie. Pierwsza część wspomnień poświęcona jest historii getta oraz nastrojom i odczuciom jego mieszkańców od chwili utworzenia dzielnicy aż do powstania w getcie w kwietniu 1943. W części drugiej Gombiński poddaje ocenie sposób funkcjonowania gettowych instytucji, zwłaszcza Rady Żydowskiej i Służby Porządkowej, dokładnie charakteryzując najważniejszych urzędników dzielnicy.  Uważam, że e-booki są doskonałym medium dla prac stricte naukowych, które jednak mają ambicję dotrzeć do szerszej publiczności, bo historia II wojny światowej, podobnie jak tematyka żydowska interesują wiele osób. Centrum Badań nad Zagładą Żydów jest związane z Instytutem Filozofii i Socjologii PAN. Bardzo dobrze, że podjęli taką inicjatywę i mam nadzieję, że wytyczą ścieżki innym instytucjom naukowym. Czytaj dalej: „31.10. Księga cieni” – trzecia odsłona zbioru opowiadań od polskich autorów do pobrania! Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Miesięcznik „Charaktery” dostępny w formatach EPUB/MOBI Virtualo sprzedało w 2013 roku prawie pół miliona e-booków Kindle Matchbook czyli Amazon dokłada e-booka do książki papierowej Sierpniowe wieści z księgarni: spotkanie z autorem i książka z billboardu za darmo 