Nexto wystartowało dzisiaj z ofertą prenumeraty cyklicznej czasopism. Działa to podobnie jak w Amazonie – zapisujemy się raz, a nasza karta będzie obciążana co miesiąc. Prenumerata prasy cyfrowej była dostępna w Nexto już wcześniej – można było kupić pakiet kilku numerów np. na pół roku. Ale gdy się skończyła – konieczne było odwiedzenie serwisu i odnowienie zamówienia. Jak działa to teraz: Prenumerata cykliczna to najprostsza opcja subskrypcji. Składasz zamówienie raz i nie martwisz się tym, że za kilka miesięcy musisz ją przedłużyć. Co 30 dni wszystko dzieje się automatycznie – aż do odwołania, czyli do momentu kiedy zdecydujesz o jej anulowaniu, czego możesz dokonać w dowolnym momencie (ze skutkiem na koniec okresu zamówionej Prenumeraty). Jeśli dany tytuł zamówimy po raz pierwszy – dostajemy na wstępie 7-dniowy okres testowy. Aby ten okres aktywować musimy podać dane karty płatniczej, która po siedmiu dniach zostanie obciążona za pierwszy miesiąc – chyba że zrezygnujemy w międzyczasie. Oto ceny miesięcznej prenumeraty kilku pism, które mają wersje czytnikowe:    Skarpa Warszawska 4,49 zł   Tygodnik Do Rzeczy 10,00 zł   Tygodnik Powszechny 13,00 zł   Wprost 13,10 zł   Polityka 17,00 zł   Dziennik Gazeta Prawna - to nowość w ofercie! 89,90 zł    Ceny prenumeraty cyklicznej mają swoje absurdy – pojedynczy numer miesięcznika Skarpa Warszawska kupimy… taniej niż w prenumeracie bo za 4,27 zł. Dziwi też cena Polityki, wyższa niż w Amazonie oraz w pakiecie Polityka Cyfrowa – według informacji z  Nexto taka była jednak decyzja wydawcy i księgarnia nie może tutaj nic zmienić. Ale już na przykład Do Rzeczy jest bardzo opłacalne – pojedynczy numer wyjdzie mniej niż 2,50 zł. Pamiętajmy też, że w przypadku tygodników ceny nie zawsze są porównywalne – bo dotychczasowe opcje prenumeraty obejmowały np. 4 numery – a nowa dotyczy 30 dni, w tym czasie może się ukazać 4 lub 5 numerów. Są też zaskoczenia pozytywne: za miesiąc prenumeraty Tygodnika Sieci (tylko PDF) zapłacimy 3,50 zł – mniej niż za pojedynczy numer! Potwierdziłem, że to nie jest pomyłka i natychmiast wziąłem na próbę…  Kartę mam już dodaną w systemie Nexto (patrz artykuł o zakupach 1 kliknięciem), tak więc zamówienie prenumeraty oznaczało… tylko ten jeden krok – potwierdzenie. Chwilę później otrzymałem maila z linkiem do bieżącego numeru tygodnika. Nexto nie zdecydowało się na zagrywkę va banque i nie zastosowało taktyki Amazonu, gdzie kupowanie pojedynczych numerów kompletnie się nie opłaca. Nie dziwi mnie to – to mogłoby znacznie zmniejszyć sprzedaż. Największą zaletą nowego systemu jest bezobsługowość – nie trzeba pamiętać o przedłużeniu prenumeraty, MOBI z treścią pisma powinno automatycznie trafić na nasz czytnik. Posiadacze tabletów i telefonów mogą korzystać z aplikacji Nexto Reader, gdzie nowy numer również pojawi się automatycznie. Jest to bardzo wygodne. Prenumeraty Nexto będę obserwował z ciekawością, mam nadzieję, że liczba tytułów w formatach czytnikowych będzie się powiększała. Czytaj dalej: Prenumeraty cykliczne z Nexto – podsumowanie i ostatnia seria kodów Prenumerata cykliczna – seria artykułów Nexto i Świata Czytników [Prenumerata cykliczna w Nexto] – jak skorzystać z prenumeraty? Tygodnik „W Sieci” na czytniki – za 3,50 zł miesięcznie, a od listopada za 10 zł Gazeta Wyborcza łączy paywalla, prenumeratę na czytniki i aplikacje Gazeta Wyborcza nareszcie w Publio. Cała, z dodatkami! 