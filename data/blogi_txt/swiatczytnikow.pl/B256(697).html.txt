Amazon ogłosił właśnie projekt Prime Air – w ramach którego specjalne latające roboty będą dostarczały paczki bezpośrednio z magazynów.  To nie SF. Na razie dopracowują technologię i czekają na regulacje Federal Aviation Administration, których można się spodziewać w roku 2015. A wyglądało to będzie jak na tym filmie:  Minie parę lat, technologia wejdzie też do Polski. Jakie będą dyskusje na Świecie Czytników w listopadzie 2023? Zajrzyjmy do komentarzy: Mój właśnie wystartował! Z magazynu Amazon #42 pod Pruszkowem! Żeby tylko dał radę przelecieć nad A2, bo tam są niekorzystne prądy powietrzne. Nie powinno być problemów. Nowe drony dają radę nawet nad centrum miasta. Gorzej miałem na Pradze, bo tam dzieciaki strzelają do nich ze śrutówek. A ja po raz piąty składałam do Amazonu reklamację. Wylądował mi przed klatką, jak tylko dostałam SMS schodzę, a tu po paczce ani śladu.  U mnie na Bałutach wprowadzili modele z opancerzeniem. Przynajmniej tak mi brat opowiadał. Oni go z 3 metrów, a on nic, tylko alarm się włączył i potem mieli wezwanie do dyrekcji w szkole, bo dron zrobił zdjęcie. Szkoda że nie można tak jak na Ukrainie, gdzie zaatakowany robot odpowiada ogniem. ;-))) Taaa, cieszcie się swoimi nowymi Kindlami. Spotkałem niedawno mojego byłego listonosza. Po tym jak Poczta Polska wprowadziła w 2019 elektroniczne listy polecone, a Amazon, Inpost i DHL mają drony, stracił pracę i teraz dorabia sobie na boku zbierając uszkodzone roboty po całej Warszawie. Świątek, piątek, w deszczu i mgle. A co byś chciał, skoro Poczta Polska dostała zakaz używania dronów po pierwszych pięciu wypadkach, gdzie byli zabici i ranni?  Słuchajcie, ja pracowałem w firmie kurierskiej, która mało brakło, a miałaby na sumieniu pół przedszkola. Po prostu ktoś podał numer domu 101, a powinno być 101A. W ogóle Polacy są strasznie niechlujni jeśli chodzi o adresowanie. Nie można po prostu podać namiarów GPS? Skąd ten biedny robot ma wiedzieć? Jak to skąd? Przecież  ma kamery, z drugiej strony siedzi konsultant, który pilnuje lądowania. Jasne, konsultant siedzi i pilnuje. Ma do obejrzenia jednocześnie 100 robotów, przed świętami nawet 120-150 i to wszystko za 3 euro na godzinę. Szesnaście lat rządów Tuska, macie swoją Europę. :-( Jakoś w Stanach nie było wypadków. Czy Poczta nie może robić tego porządnie?  W Stanach są normalne domy a nie malutkie mieszkanka gdzie nie ma nawet jak wylądować. Oj tam, narzekacie, narzekacie, a większość z Was zapłaciła te 70 euro rocznie za dwugodzinne dostawy dronami. W końcu to jest straszliwa wygoda. Widzę szalik w promocji i dostaję go tego samego dnia, mogę go wieczorem włożyć. A mój mąż, jak nam zimą samochód zamarzł przy -40 zamawiał rano ciepłe bułeczki z Frisco – tam dron dolatuje w 20 minut bo całe osiedle załatwia. Popieram. Ja zawsze zamawiam sobie nowe ciuchy z dostawą do pracy, jest okazja żeby wyskoczyć na ekologicznego papierosa ;-)) Gorzej jak kilka osób z tej firmy zamówi paczki. Widziałem kiedyś jak w robocie trzech kumpli zamówiło Kindle Invisible z dodatkowymi ozdobnymi cegłami. Biedny robocik ledwo wyrabiał, wyraźnie tracił moc, aż podleciał do niego inny i mu pomógł. A co, jakby tamtego innego nie było i by leciał akurat nad ulicą? Kompletny brak odpowiedzialności. Głupoty gadasz. Przecież to jest tak zaplanowane. Tamten drugi miał dostarczyć swoją paczkę, potem przylecieć i pomóc pierwszemu. Zresztą roboty mają spadochrony i zasilanie awaryjne. Ciuchy to jeszcze nic. Znajoma zamówiła rower. Ustawiła tę nową opcję, że ma ją niby zlokalizować i dostarczyć w to miejsce gdzie ona akurat jest. A rowery jak wiecie dostarczają drony 80k, do niedawna jeszcze klasy militarnej. Nie pamiętała o tym i poszła sobie po pracy na piknik na stadionie. To bydlę wywołało alarm antyterrorystyczny, bo jak się okazało kurier nie wpisał stadionu do listy miejsc zakazanych.  Dlatego ja wolę tradycyjnego kuriera, przyjdzie, zadzwoni do drzwi, wniesie nawet paczkę, poczęstuje cukierkiem. Fakt, to kosztuje 2 razy drożej, ale za luksus warto zapłacić. Jaka będzie przyszłość i czy drony rzeczywiście będą nam dostarczały paczki? Wszystko przed nami. :-) PS. Business Insider wskazuje na to, że prawdopodobnie to w 100% posunięcie PR-owe, bo FAA nie zamierza dopuszczać komercyjnego użycia dronów przed rokiem 2020…  Czytaj dalej:  Masz czytnik? Uważaj na Kazika! ;-) Już w 1926 roku czekano na „elektryczną gazetę”… Jeszcze wiele miesięcy budowania świadomości o tym, czym są czytniki „Szach mat, zwolennicy gazet” Kundelki gryzą, czytelnicy czytają dalej – odpowiadam na kolejny felieton Marcina Mellera Oto, co czytałem w roku 2013 