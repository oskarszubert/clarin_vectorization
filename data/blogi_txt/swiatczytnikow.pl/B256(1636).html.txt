Kwestia „wyłączać czy usypiać Kindle” jest dość prosta i sprowadza się do stwierdzenia „wszystko jedno”. Co jakiś czas dostaję pytania na ten temat, postanowiłem więc napisać coś więcej. Zacznijmy od definicji:  Uśpienie – gdy przez jakiś czas nie używamy Kindle, albo gdy skorzystamy z przycisku wyłączenia (na dolnej krawędzi) – czytnik przechodzi w stan uśpienia, gdy widoczny jest obrazek wygaszacza ekranu. Wyłączenie – następuje gdy przytrzymamy przycisk wyłączenia przez około 7 sekund. Ekran gaśnie i robi się jednolicie biały – mogą zostać powidoki po poprzednim obrazie czyli tzw. ghosting, co jest normalnym zachowaniem papieru elektronicznego. Jeśli przycisk przytrzymamy dłużej (ok. 15 sekund) Kindle się zrestartuje.  Dylemat świeżych posiadaczy czytnika jest taki: wyłączać czytnik, czy wystarczy go uśpić. Jak to wpływa na zużycie baterii? Rozwiązanie jest bardzo proste – nie ma praktycznej różnicy między tymi dwoma stanami. Samo wyświetlanie obrazka nie zużywa baterii. Z kolei fakt, że Kindle włącza się tak samo szybko jak budzi z uśpienia sugeruje, że „wyłączenie” to nadal jakiś stan uśpienia, ale z wygaszonym ekranem.Kompletnie i na amen czytnik będzie wyłączony dopiero gdy wyczerpie mu się akumulator. Jak ktoś powiedział – Kindle można „wyłączyć”, żeby nie denerwować pracowników linii lotniczych (patrz: czytnik w samolocie), bo innego praktycznego zastosowania to nie ma. Ja wyłączam czytnik tylko w dwóch sytuacjach, ale nawet wtedy nie jestem pewien czy ma to znaczenie.  Gdy jest zima i czytnik będzie dłuższy czas przebywał na mrozie (choć staram się i tak nie dopuścić do zbytniego wychłodzenia). No wiem, że pisanie dzisiaj o zimie zakrawa na absurd, ale ten artykuł ma być czytany przez cały rok. :-) Gdy któregoś ze swoich Kindli nie będę używał przez kilka tygodni. Ale niezależnie od tego stanu bateria wyczerpie się po około 2 miesiącach.  Przy dłuższej przerwie należy pamiętać o wyłączeniu sieci (w Kindle Classic z oprogramowaniem 4.1 włączamy „airplane mode”) – bo Kindle, nawet wyłączony lubi co jakiś czas sprawdzać czy Wielki Brat nie ma dla niego nowych poleceń. Ja osobiście bardzo cenię sobie to, że czytnik Amazonu jest zawsze gotowy do pracy i nie zastanawiam się za bardzo nad wyłączaniem. Kindle Keyboard, którego używam na co dzień, noszę w okładce, więc gdy nie czytam, po prostu zamykam okładkę, bez usypiania. Uwaga: to co napisałem dotyczy wyłącznie czytnika Amazonu. Przy innych czytnikach to czy go wyłączymy, czy uśpimy może mieć znaczenie. Na przykład Onyx Boox przy uśpieniu zużywa więcej prądu, a niektóre wersje oprogramowania mają błąd polegający na wychodzeniu z uśpienia po wciśnięciu dowolnego klawisza. Dlatego w przypadku Onyxów zaleca się ich kompletne wyłączanie, co niestety jest dość uciążliwe, bo start czytnika zajmuje około 25 sekund. Czytaj dalej:  Automatyczna aktualizacja książek z Kindle Store – włączać czy nie? Mailem czy po kablu? Porównanie dwóch metod wrzucania książek na Kindle Jak wyczyścić informację o postępie w książce Kindle? „Tajne” polecenia w Kindle Paperwhite / Touch Paperwhite czy starszy Kindle z lampką? Oprogramowanie Kindle Paperwhite 5.3.8 – ważna poprawka działania słownika 