Doczekaliśmy się wreszcie Gazety Wyborczej w Publio – wersja w formatach czytnikowych ze wszystkimi dodatkami i wydaniami regionalnymi! Wyborcza była pierwszym polskim dziennikiem (i w ogóle pismem) dostępnym w Kindle Store – już od grudnia 2011. Tak, od tego czasu minęły właśnie dwa lata. Co ważne – Gazeta Wyborcza poprawia niedociągnięcie wersji z Kindle Store. Nareszcie są wszystkie dodatki oraz wydania regionalne! Przy zamówieniu wybrać możemy Białystok, Bydgoszcz, Częstochowę, Gdańsk, Katowice i tak dalej. Pojedynczy numer kosztuje 2,30 zł – a miesięczna prenumerata w promocji będzie kosztować 14,99 zł za 27 numerów.Poza promocją, miesiąc ma kosztować 27,99 zł. Sprawdziłem szybko wersję MOBI, formatowanie i działanie na Kindle nie różni się w stosunku do wersji z Amazonu, oczywiście format jest gazetkowy. Do pobrania jest też numer darmowy – z 12 grudnia.  x Tak wygląda strona z ofertą.  Wersja beta była dostępna w serwisie od paru tygodni. Niektórzy z Was ją odkryli i donosili mi mailowo. :-) Czekałem jednak, aż to wszystko sprawdzą i ogłoszą. Wywiad z Agorą Wysłałem do Publio kilka pytań na temat tej wersji Gazety Wyborczej. Odpowieda Wojciech Fusek, zastępca redaktora naczelnego: 1. Dlaczego tak długo czekaliśmy na Gazetę Wyborczą w Publio? Prowadzimy równolegle wiele projektów, co wymaga dzielenia sił i środków. Pełne wydanie „Gazety Wyborczej” to skomplikowany produkt, który obejmuje wiele bytów: wydanie krajowe (w tym 21 możliwych mutacji pierwszej strony, mutowanie kolumn wewnętrznych na regiony, różne objętości w różnych wydaniach), wydania lokalne, dodatki ogłoszeniowe, jednorazowe wydania reklamowe, wydania specjalne, stałe magazyny w grzbiecie głównym i osobno. A wszystko to spięte w procesie on-line na www i stronach mobilnych oraz w procesie naszego systemu edytorialnego. Oferowanie tak złożonego produktu wymagało stworzenia dla Publio.pl nowego systemu, rodzaju „elektronicznej drukarni”. Jego przygotowanie było długim procesem – projektowym, biznesowym i organizacyjnym. Ale jesteśmy zadowoleni z efektów – tworzenie „Gazety Wyborczej” dostępnej w Publio.pl  jest niemal automatyczne, a użytkownicy mogą czytać wydanie w trzech formatach – epub, mobi lub PDF dzięki przeglądarce typu reader on-line, która  pozwala przeglądać „Gazetę” z opcją otwierania tekstów w osobnym oknie, korzystania ze spisu artykułów i dodatków czy dostosowania wielkości czcionki. 2. Czy wydanie elektroniczne będzie dokładnym odpowiednikiem papierowego, co oznacza że obejrzymy wszystkie dodatki, np. Wysokie Obcasy czy Ale Historia? Tak, użytkownicy „Gazety Wyborczej” w Publio.pl będą mieli dostęp do wydania krajowego, wybranego przez siebie dodatku lokalnego (który można będzie zmieniać podczas trwania prenumeraty) oraz do wszystkich tygodników obecnych w wydaniu papierowym – m.in. „Wysokich Obcasów”, „Dużego Formatu”, „Ale Historii” czy „Gazety Co jest grane”. W formatach czytnikowych niedostępne będą dodatki ogłoszeniowe, np. „Komunikaty”, ale będzie je można czytać w readerze on-line. 3. Czy pojedyncze dodatki będzie można też kupić lub zaprenumerować osobno? Np. ktoś chciałby czytać wyłącznie Duży Format i Wysokie Obcasy. Dziś koncentrujemy się na wprowadzeniu i doskonaleniu tej oferty, którą mamy w Publio.pl i w innych środowiskach cyfrowych. W najbliższym czasie nie planujemy więc wprowadzenia do osobnej sprzedaży tygodników „Gazety Wyborczej”, ale systematycznie analizujemy potrzeby kupujących i chcemy rozszerzać naszą ofertę. 4. Jakie będą dalsze losy wydania w Kindle Store? Według listy bestsellerów Amazonu GW jest trzecim dziennikiem w Europie [16.12 — dziś drugim]. Na ile zadowalające są to wyniki? Jesteśmy zadowoleni z pozycji „Gazety Wyborczej” w Kindle Store. Czytelnicy będą mieli możliwość zakupienia tej prenumeraty również po wprowadzeniu „Gazety” do Publio.pl. Zawartość wydania dostępnego w Amazon nie zmieni się – użytkownicy będą mieli dostęp tylko do wydania krajowego, dodatku stołecznego oraz „Dużego Formatu”. 5. Chciałbym też zapytać o sam proces przygotowania wydania elektronicznego gazety. Jak bardzo jest to czasochłonne, ile osób pracuje nad jednym wydaniem? Dzięki „elektronicznej drukarni” przygotowanie „Gazety Wyborczej” dostępnej w Publio.pl przebiega w ogromny stopniu automatycznie. Codzienna praca nad wydaniem trwa ok. 3 godzin i angażuje kilka osób, które zajmują się  odpowiednim przygotowaniem treści i nadzorowanie systemu serwującego wydania. Zespół ten stanowi trzon grupy projektowej, która formułuje wnioski dotyczące rozwoju oferty. Odpowiada Agnieszka Sadowska – szefowa Publio: 6. Czego możemy się jeszcze spodziewać w dziale czasopism Publio w najbliższej przyszłości? Sukcesywnie pracujemy nad zwiększeniem oferty dostępnych u nas magazynów. Niebawem będzie można kupić w Publio np. „Politykę”. Na razie nie planujemy wprowadzania do naszej księgarni elektronicznej kolejnych tytułów prasy codziennej. Podsumowanie Na tę premierę czekałem od ponad roku czyli od debiutu księgarni Agory. Sądzę, że to oferta lepsza od Kindle Store ze względu na kilka spraw:  Dwa formaty formaty czytnikowe zamiast samego MOBI + przeglądarka online /nie będzie jednak plików PDF do ściągnięcia/. Wszystkie dodatki zamiast kilku wybranych i brak DRM. Wszystko przy porównywalnej cenie za miesiąc ($8,99 vs 27,99 zł) Pojedynczy numer nie ma zaporowej ceny ($2,49 w Kindle Store vs 2,30 zł w Publio)  Różnica na korzyść wersji z Kindle Store jest taka, że posiadacze czytników z łączem 3G dostaną ją niezależnie od swojego połączenia – a posiadacze wersji Publio muszą poszukać sieci WIFI. To jest wreszcie oferta gazety codziennej, która odpowiada potrzebom e-czytelników. Sądzę, że na GW w Publio przeniesie się spora część prenumeratorów wersji Amazonu. Aktualizacja: nie będzie jednak trzech formatów, a dwa – zamiast PDF do ściągnięcia jest przeglądarka online każdego numeru. Czytaj dalej:  Gazeta Wyborcza łączy paywalla, prenumeratę na czytniki i aplikacje Dwutygodnik FORUM również w MOBI/EPUB! Dlaczego e-wydania bywają „piątym kołem u wozu” dla wielu redakcji? Prenumerata cykliczna – seria artykułów Nexto i Świata Czytników Specjalny (i darmowy) numer miesięcznika „W drodze” Rzeczpospolita ma wersję na Kindle! 