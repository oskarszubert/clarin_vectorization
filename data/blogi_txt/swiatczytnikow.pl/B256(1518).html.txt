W Stanach ukazał się właśnie nowy model czytnika Sony: PRS-T2. Nie różni się za bardzo od poprzedniego modelu T1 – podobny ekran (dotykowy, Pearl, choć rzekomo nieco jaśniejszy) i podobna specyfikacja. Ale jest jedna rzecz, na którą chcę zwrócić uwagę, bo może to być znak nowego trendu w oprogramowaniu czytników. Chodzi o zintegrowanie obsługi Evernote. Samego programu nie trzeba przedstawiać – jest to najpopularniejsza na świecie aplikacja do przechowywania notatek i synchronizacji między różnymi urządzeniami. Sam korzystam z niej od 5 lat, choć rozwój platformy nie bardzo mi się podoba i na PC trzymam się wciąż starszej wersji, w której nie okrojono wielu funkcjonalności. Istnieje także funkcja Evernote Clearly – podobna trochę do tego co oferują Readability czy Instapaper. Clearly to rozszerzenie przeglądarki, które przerabia artykuły do czytelnej formy i umożliwia ich zapisanie w bazie Evernote. Brakowało tam jednak tej funkcji, którą mają konkurenci, czyli integracji z czytnikami. Nie dało się np. wysłać tych tekstów do Kindle. Sony PRS-T2 obsługuje Evernote: można zalogować się na konto i ściągnąć z niego teksty, które chcemy przeczytać. Można te teksty podkreślać, dodawać notatki – a podkreślenia zobaczymy potem w naszej aplikacji Evernote albo online. Zaleta Evernote jest oczywista – wszystkie teksty są dostępne w jednym miejscu, nie korzystamy z pośredników i w każdej chwili przy pomocy czytnika możemy sięgnąć do naszych notatek sprzed paru lat. O ile oczywiście będziemy w zasięgu WIFI. Inną nietypową funkcją PRS-T2 jest aplikacja Facebooka. Niestety żaden z recenzentów nie wspomina w jaki sposób działa, jest tylko wzmianka o możliwości dzielenia się na FB przeczytanym fragmentem, co w Kindle jest od dwóch lat. Blogerzy zwracają uwagę, że nowy Sony PRS-T2 nie różni się specjalnie od modelu T1. Według autora bloga The Digital Reader, przecież taki Evernote to funkcja oprogramowania – którą równie dobrze można było dodać do poprzedniego modelu. A swój artykuł zilustrował takim oto zdjęciem testowanego modelu…  Ale jeśli Evernote jest narzędziem, z którego często korzystamy, to może i warto się czytnikiem PRS-T2 zainteresować. Pamiętajmy jednak, że w Polsce nie kupimy czytnika Sony z gwarancją. Jest to o tyle dziwne, że przecież firma jest u nas obecna od lat, mają swoje salony, serwisy itd. Czyżby nadal nie zauważyli czytnikowego boomu? Czytaj dalej:  Sony PRS-T3 czyli czytnik z… odkrytymi plecami :) Ranking marek czytników wg obsługi PDF Sony zapowiada 13-calowy czytnik. Raj dla czytających PDF? Pocketbook Cover Reader – czyli zmień telefon w czytnik… 13-calowy czytnik Sony DPT-S1 kosztował będzie… ponad 3000 złotych! Wybór czytnika i… jeden drobny szczegół, który go dyskwalifikuje 