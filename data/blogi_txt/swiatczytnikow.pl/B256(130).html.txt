W skondensowanej formie parę nowości z polskiego self- publishingu. Ankieta o serwisach self-publishingowych i wydawnictwach e-bookowych Agnieszka Żak na swoim blogu opublikowała wyniki ankiety na potrzeby jej pracy magisterskiej. Chodziło o wydawnictwa publikacji elektronicznych oraz serwisy self-publishingowe. Badanie przeprowadzone było jeszcze w grudniu 2011 i wzięło w nim udział 151 osób. Nie jest to dużo, ale to też jakaś prawda o polskim czytelnictwie tego typu książek. Jakie wnioski?  84 osoby (56%) nie czyta e-booków autorów self-publishing w ogóle. No, tej liczby nie odnosiłbym w ogóle do szerszej populacji, czy to czytelników e-booków, albo czytelników w ogóle. Z niewielkiej miarodajności tej liczby zdaje sobie sprawę też autorka: Najbardziej zaskoczyło mnie, że aż 44% ankietowanych zadeklarowało, iż czyta utwory self- publisherów. Znaczyłoby to, że są oni znacznie lepiej rozpoznawalni niż się wydaje. Myślę jednak, że wyniki ankiety mogą być po prostu nie do końca miarodajne – brały w niej udział osoby najbardziej rynkiem e-booków w Polsce zainteresowane, więc pewnie też lepiej niż przeciętny czytelnik kojarzące takie “nowinki” jak self-publishing.    Popularność platform self- publishingowych: 36 osób (30%) kupuje w Amazonie. 24 respondentów (20%) wskazało na serwis Virtualo, 20% wybrało RW2010. Bezkartek.pl, Smashwords oraz Wydaje.pl otrzymały po 8% głosów.  Respondenci zapytani o tytuły i nazwiska autorów wymieniali najczęściej opisywaną u nas „31.10. Halloween po polsku”, a wśród autorów Joannę Łukowska, Piotra Kowalczyka, Aleksandra Sowę i Marcina Brzostowskiego. Popularność wydawnictw e-bookowych: najpopularniejsze (23%) są Złote Myśli, po kilka procent mają ebookowo.pl oraz e-bookowo.pl (serio, myślnik robi różnicę), Dobry Ebook, albo Goneta.net.  Co do tego ostatniego: Jeśli chodzi o wydawnictwa e-bookowe, to co prawda 36% respondentów zadeklarowało, że ich publikacje czyta, gdy jednak zostali oni poproszeni o podanie przykładów, często wypisywali nazwy wydawnictw tradycyjnych (np. W.A.B.) oraz ich autorów. Tymczasem w ankiecie chodziło mi o te wydawnictwa, które wydają tylko e-booki, nie zaś te, które wydają normalne papierowe książki i zdecydowały się sprzedawać także elektroniczne wersje. Gdyby odjąć od deklaracji te osoby, które podały przykłady nie odpowiadające definicji wydawnictwa e-bookowego, otrzymalibyśmy zaledwie 31 osób, czyli 20,5% wszystkich respondentów. No właśnie. Dla mnie to też jest trochę mało konkretne rozróżnienie. Czy RW2010 jest tylko platformą, czy też wydawnictwem e-bookowym? Zwracałem zresztą na to uwagę we wpisie z grudnia 2011. Oczywiście – dla autorów ma to znaczenie, choćby ze względu na to ile zarobią, a także podział odpowiedzialności. Ale dla mnie jako czytelnika taka terminologia nie bardzo się liczy. Po co więc zawracać głowę czytelnikom? Humer i inni Pisałem już kiedyś o przygodzie Piotra Lipińskiego z wydaniem reportażu, do którego skłonili go piraci. Parę dni temu wersję e-bookową ujrzał „Humer i inni” – pierwsza książka Lipińskiego z połowy lat 90.: Historia procesu stalinowskiego zbrodniarza Adama Humera. Kiedy go poznałem, Adam Humer był pierwszym i jedynym człowiekiem w III Rzeczpospolitej aresztowanym pod zarzutem popełnienia przestępstw „stalinowskich”. Adam Humer prowadził najsłynniejsze w tamtych latach śledztwa polityczne. Przesłuchiwał opozycyjnego, wywodzącego się z Polskiego Stronnictwa Ludowego wicepremiera Stanisława Mikołajczyka. Wypytywał biskupa Czesława Kaczmarka, któremu w pokazowym procesie zarzucono szpiegostwo na rzecz Stanów Zjednoczonych i Watykanu oraz wojenną kolaborację z Niemcami. Zatwierdzał akt oskarżenia rotmistrza Witolda Pileckiego, który na polecenie polskiego podziemia organizował ruch oporu w obozie Auschwitz, a przez komunistyczny wymiar sprawiedliwości został skazany na śmierć. Czy Humer żałował swojego życia? Co po latach myślał o tych, których torturował? Reportaż został przez Piotra uzupełniony o 25%, opisał m.in. późniejsze wydarzenia oraz dokumenty wcześniej nieznane. „Humer i inni” to dla mnie kwintesencja self-publishingu. Książka, która jest potrzebna i ważna, ale… bez dobrych wiatrów, sponsora czy grantu nikt jej już dzisiaj ponownie nie wyda. A tak za 13,70 zł można się zapoznać z ponad 200-stronicowym e-bookiem. Promocja Aleksandra Sowy  Alesander Sowa, z którym wywiad kiedyś ukazał się na naszym blogu, obniżył ceny swoich e-booków, „co najmniej o VAT”, a niektóre do symbolicznych 99 groszy. A przy okazji na swoim blogu opisał, jak to uwierzył korektorowi, co o mało nie doprowadziło do końca jego kariery… Teraz przyszła pora na powieść pt. „Modliszka”. Pracowałem nad nią trzy lata, przyłożyłem się i byłem przekonany, że będzie moją  najlepszą powieścią. Bo jest. Skończyłem i oczywiście przesłałem tekst do MPK (Mojej Pani Korektor). Po umówionym czasie cisza. Przypomniałem się i z pewnym, sporym poślizgiem dostałem tekst. Doskonale – myślę – choć nie idealnie, bo już zapowiedziałem, kiedy się książka ukaże, kilku ludzi na nią czeka, terminy, a tu deficyt czasu. No nic. Trudno. Zdarza się. Zdziwiłem się tylko, że odesłany test był trochę mało czerwony.  Przeczytałem go szybko (czas naglił) i  poprawiłem jeszcze ze 20 błędów. Trudno – myślę.  Dalej wiadomo, konwersja, przygotowanie do druku… No i się zaczęło! Pierwsze recenzje…  Błędów jest mnóstwo. Co recenzja, to ten sam test: „błędy, błędy”.  Wczytałem się test głębiej i słabo mi się zrobiło. Faktycznie! Pani Korektor odwaliła fuszerkę. Na dodatek korektorka poprawiała tak, że efektem są bzdury. Przykład? Proszę bardzo: napisałem, że bohater pomyślał o samolocie Dakota (stara, zabytkowa maszyna) „ciekawe jak skakałoby się ze staruszka” (ze spadochronem) a korektorka zmieniła na „jak by się ze staruszką skakało”.  Hm? Wykorzystała też opcję automatycznej zamiany wyrazów w Wordzie. Efekt? W książce nie ma różnicy pomiędzy „choć” i „chodź”. A tu tak, tak … W Kindle Store  „Modliszkę” pobrało już ponad 1300 ludzi! Wyobrażacie sobie? Ponad tysiąc osób widzi takie babole? Skandal, wstyd, poniżenie, koszmar… Dobrze, że wydrukowałem tylko 50 egzemplarzy. Dlatego też wydając swoje e-booki nie warto oszczędzać na wszystkim, a już na pewno nie na korekcie. :-) Czytaj dalej:  Pomysł na self-publishing, czyli książka Alexa Barszczewskiego Pies Łańcuchowy – wydawnictwo literackie z książkami… za darmochę! WHSmith zamyka księgarnię przez… self- publishing „31.10. Księga cieni” – trzecia odsłona zbioru opowiadań od polskich autorów do pobrania! Świt ebooków – kwartalnik z RW2010 Świt ebooków #2 – drugi numer pisma z RW2010 