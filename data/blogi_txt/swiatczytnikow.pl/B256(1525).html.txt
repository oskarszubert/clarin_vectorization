Wysoki VAT na e-booki to kwestia, o której już na tym blogu pisałem wielokrotnie. Przypomnienie: w Polsce stawka podatku VAT na książki papierowe wynosi 5%, a na elektroniczne już 23%. To wpływa mocno na ceny e-booków. W tej sprawie do ministerstwa finansów interweniowali wydawcy, kilku posłów wnosiło interpelacje, ale odpowiedź ministerstwa była zawsze taka sama – zmian nie będzie, bo Unia nie ich dopuszcza. Jaskółką zmian było wprowadzenie niższego podatku przez Francję i Luksemburg na początku zeszłego roku. Skoro oni mogą, dlaczego Polska nie może? Na tym opierała się niedawna petycja Polskiej Izby Książki. Badania pokazują, że klient jest gotów płacić za legalne cyfrowe treści w internecie – jednakże chce płacić mniej, niż za te same treści wydane w formie analogowej, dostępnej w sklepie. W zamian za to, że nie korzysta z treści „pirackich” oczekuje od wydawcy znacznych – często sięgających połowy ceny towaru – upustów. Tymczasem za to, że wybiera treść legalną miałby dodatkowo zapłacić różnicę w podatku VAT. Środowisko ludzi książki oczekuje, że problem ten zostanie w 2013 roku definitywnie rozwiązany. Podział kultury na cyfrową i analogową (w pliku i w formie fizycznej) jest dziś anachroniczny i nie uwzględnia zmian kulturowych i technologicznych Próżny trud. Śledzińska-Katarasińska powiedziała, że Francja i Luksemburg nie uzyskawszy od KE zgody na obniżenie VAT na e-booki zdecydowały się na jego obniżenie na własną odpowiedzialność. Okazuje się, że Francja i Luksemburg też nie mogą. Komisja Europejska wniosła niedawno sprawę do Europejskiego Trybunału Sprawiedliwości o ukaranie obu krajów. Przyczyna? Prawo europejskie wymaga dla usług minimalnej stawki podatku VAT w wysokości 15%, a według urzędników e-book to usługa… Jak donosi Dziennik Internautów: Teraz Komisja Europejska skarży się na Francję i Luksemburg, ale w jednocześnie ogłasza, że do końca roku 2013 ma zamiar przedstawić propozycje przepisów, które zredukują VAT na e-usługi. Obniżki mogłyby mieć zastosowanie od roku 2015. Władze Unii wiedzą zatem o zawyżonym podatku VAT na e-booki, mają zamiar go ubniżyć ale ukarają każdego, kto odważy się to zrobić przed ukończeniem prac nad nowymi przepisami. Szkoda chyba dalszego komentarza. :-) PS. Skąd tytuł dzisiejszego artykułu? Profesor Wojciech Morawski, z którym w czasie studiów jeździłem na tzw. objazdy historyczne zabierał ze sobą dwie teczki: zieloną, zatytułowaną „sprawy wesołe” i czerwoną – „sprawy ponure”.  Niestety skrót VAT będzie nam się świecił co najmniej przez dwa lata na czerwono… Czytaj dalej:  VAT na e-booki trafia do Trybunału Konstytucyjnego Francja obniża VAT na e-booki, ale… tylko bez DRM! Prztyczek w nos Amazonu? Ceny e-booków w Amazonie, czyli jak to zamiast Luksemburga, znaleźliśmy się w Polsce Projekt ustawy o cenie stałej na książki – niby nas nie dotyczy, ale i tak możemy się obawiać Pytania o przyszłość prawa autorskiego – odpowiedz Komisji Europejskiej „Sezon burz” – wydawnictwo nie chce e-booka? Fani go sami zrobili… 