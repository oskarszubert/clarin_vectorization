„Nasza zagłada nadejdzie online”, wywiad z amerykańskim pisarzem, Jonathanem Franzenem w ostatnim numerze kwartalnika Książki. Tymczasem ideologia wolnego rynku właśnie dzięki technologii znalazła sposób na to, jak nie odstępować nas ani na krok. Steruje naszymi zachowaniami, myślami, gustami, priorytetami. Kradnie nam czas. Technologia i konsumeryzm wzajemnie się napędzają, pozostawiając nas w ciągłym poczuciu niespełnienia. Bez przerwy coś kupujemy albo sprzedajemy; ponieważ wszyscy wokół krzyczą, sami mówimy coraz głośniej, bo trzeba ich przecież przekrzyczeć; no i nieustannie musimy się reklamować, jeżeli nie chcemy przepaść z kretesem. Do przemyślenia, zanim kupisz kolejną książkę w kolejnej promocji, podczas gdy na czytniku czeka ich czterdzieści. No dobra, ja też kupię. Wyjaśnię sobie, że mój konsumpcjonizm w stosunku do dóbr duchowych jest czymś wyższym niż zwykłe pożądanie jakiegoś produktu. A strona ulubionej księgarni podrzuci jutro następne propozycje, które warto będzie rozważyć… Drugi cytat z eseju Franzena, „Ostatnie dni człowieczeństwa” w tym samym numerze: W moim kawałeczku świata, w dziedzinie amerykańskiej prozy, szef Amazona Jeff Bezos nie jest może antychrystem, ale zdecydowanie można go porównać do jednego z jeźdźców apokalipsy. Pragnieniem firmy Amazon.com jest świat, w którym książki są wydawane albo własnym sumptem przez autora, albo przez firmę Amazon. W którym czytelnicy dokonują wyboru książek na podstawie recenzji Amazona, a autorzy sami odpowiadają za promocję swoich utworów. W tym świecie doskonale odnajdą się dzieła ludzi, którzy lubią gadać, żeby gadać, ćwierkać o sobie na Twitterze i w ogóle chwalić się, ile wlezie, oraz tych, których stać na płacenie komuś za produkowanie setek pięciogwiazdkowych recenzji. A co stanie się z tymi, którzy zostali pisarzami właśnie dlatego, że gadaninę, tweetowanie i samochwalstwo uznali za nieznośnie płytkie formy interakcji społecznej? Co z tymi, którzy marzą o autentycznym, głębokim porozumieniu jednostki z jednostką w ciszy i trwałości słowa drukowanego, których ukształtowała miłość do pisarzy tworzących w czasach, kiedy publikacja gwarantowała wciąż pewien poziom kontroli jakości, a reputacji literackich nie ustalało się na podstawie autopromocyjnych decybeli? To z kolei do przemyślenia, zanim zaczniesz domagać się, aby Twój ulubiony pisarz koniecznie założył stronę na Facebooku, albo gdy zapytasz go, czemu nie wyda swoich powieści samodzielnie… Czytaj dalej:  Cytat na niedzielę: Marek Krukowski o swojej kolekcji książek Jeff Bezos i era Amazona – wyniki konkursu oraz kilka cytatów na temat początków Kindle Krytyka Polityczna i Fronda na czytniki Literadar wraca na czytniki po ponad rocznej przerwie Miesięcznik „Charaktery” dostępny w formatach EPUB/MOBI Adobe szykuje nowy „niełamliwy” DRM 