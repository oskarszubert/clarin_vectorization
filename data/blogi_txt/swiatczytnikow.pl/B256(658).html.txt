Rok temu, pod koniec stycznia 2013 przybyła do mnie pierwsza wersja Kindle Paperwhite. Od ponad trzech miesięcy mam wersję drugą. Jakie są moje wrażenia po tym czasie? Co się zmieniło? Przypomnę, że opublikowałem tutaj czteroczęściowy test nowego Paperwhite. Tam odsyłam, jeśli chcecie poznać dokładnie funkcje czytnika. To, co znajdziecie w tym artykule to głównie osobiste uwagi. Zacznę od tego, że rok temu moim podstawowym czytnikiem wciąż był Kindle Keyboard. Ominąłem jedną generację Kindle – jakoś nie miałem potrzeby, aby przesiąść się na Kindle Touch, który nie wnosił wiele nowego – ani tym bardziej Classic, który był dla mnie okrojoną wersją Keyboarda, co z tego, że działał trochę szybciej… Dopiero Paperwhite okazał się wart przesiadki – czytam na nim w tym momencie przez 80% mojego czasu – pozostałe dzielę między:  Kindle Keyboard – parę tytułów, których nie przeniosłem razem z notatkami na PW Kindle DX – wyłącznie PDF Onyx AfterGlow – tam korzystam z omawianej w grudniu 2013 aplikacji Legimi.  Jednak przejście na Paperwhite zajęło mi prawie rok. Napiszę tutaj, co na nią wpłynęło i jak się zmieniło moje korzystanie z czytnika. Światełko, światełko wszędzie Przed kupieniem pierwszego Paperwhite miałem wątpliwości typowe chyba dla osób, które z czytnika ze światełkiem nie korzystały. Czy tak naprawdę oświetlenie jest przydatne? Jasne, zdarzały się sytuacje, gdy było za ciemno na mojego Keyboarda. Wieczorne podróże autobusami miejskimi z jedną żarówką i to jeszcze zasłoniętą przez plecy współpasażerów. Irytująca konieczność powiększania tekstu, albo sięgania do plecaka po lampkę, która jednak czasami była za słaba (gdy jeszcze korzystałem z „chińczyka”) lub za mocna (gdy przerzuciłem się na testowaną Mighty Bright). Ale nie czytałem w kompletnej ciemności, nie czytam też w łóżku, w domu najczęściej siedzę przy biurku, gdzie mam zapaloną mocną lampkę. Sam swego czasu tutaj pisałem, że owszem – brak podświetlenia to wada e-papieru, ale przecież nikt nie mówi, że to samo jest „wadą” papierowej książki. Skłonny więc byłem światełko traktować jako taki dodatkowy bajer, z którego będę korzystał może przez 5% czasu. Swoje pierwsze doświadczenia opisywałem przy teście Paperwhite I, gdzie zastanawiałem się, kiedy warto światełko włączać. Jednak słowo klucz to doświetlenie. Im więcej używałem Paperwhite, tym częściej ustawiałem sobie bazowy poziom oświetlenia na 11-13 – gdzie ekran był trochę jaśniejszy niż na zero. A już kupno PW2 oznaczało sporą zmianę – przypomnę, że ten model ma bardziej naturalne oświetlenie oraz ekran z jaśniejszym odcieniem. Okazało się, że nawet jeśli ustawię oświetlenie mocniej – to ono nie przeszkadza, a daje większy komfort. Porównywałem kiedyś klasyczny bladoszary e-papier do papieru słabszej klasy, jaki pamiętamy z książek wydawanych w czasach PRL. Kto nie pamięta – niech odwiedzi bibliotekę. Podświetlenie zmienia wygląd tła – w ten sposób mamy doświadczenie papieru bardziej „współczesnego” – w niektórych warunkach niemal kremowego. Zresztą małe porównanie. Oto zdjęcie Paperwhite oraz Classica w zwykły grudniowy dzień koło południa. Leżą sobie na łóżku w pokoju, w którym nie ma żadnego innego źródła światła poza słońcem.  Na zwykłym e-inku daje się czytać. Nawet nie muszę powiększać czcionki. Ale dopiero włączenie oświetlenia (tu było na ok. 14/24) pozwala na naprawdę wygodne czytanie. Na żywo robi to znacznie większe wrażenie niż na zdjęciu. Wrócę jeszcze do pierwszego PW. Kupno nowego czytnika nie oznaczało, że się na niego przerzuciłem. Wciąż zabierałem ze sobą Keyboarda, gdzie miałem ułożoną ładnie całą biblioteczkę (o tym później). Aż koło kwietnia trafiłem do knajpy, gdzie było tak ciemno, że nie dało się czytać (a mam brzydki zwyczaj czytania przy jedzeniu, tudzież oczekując na jego przygotowanie). Wtedy też jechałem pociągiem przez jakiś gęsty las, a oświetlenia w przedziale nie było. Stwierdziłem – dosyć tego. Zacząłem wszędzie zabierać ze sobą właśnie Paperwhite – bo dawał mi gwarancję, że poczytam w każdych warunkach. Żegnaj Kindle Keyboard i witaj chmuro Dopiero z debiutem Paperwhite zacząłem używać chmury. Wcześniej wgrywałem po prostu książki kabelkiem. Chmura mi do niczego potrzebna nie była, zresztą jej obsługa przez „Archived Items” była dość karkołomna – nie dało się tej listy przeszukać, ani posortować po dacie – pozostawała tylko długa lista wg autorów albo tytułów. Tymczasem chmura stała się przydatna, bo przez większość roku 2013 czytałem zarówno na Keyboardzie jak i Paperwhite. Keyboard był moim czytnikiem „biurkowym” – stał sobie na biurku w okładce Tuff-Luv i czekał aż go włączę. Z kolei PW1 nosiłem ciągle ze sobą – jak opisałem to wcześniej. Korzystając z dwóch czytników chciałem mieć dostęp do tej samej książki na obu. Dlatego poustawiałem w większości księgarni automatyczną wysyłkę kupionych tytułów na Kindle, ewentualnie wysyłałem je mailowo z poziomu Calibre. Paperwhite ma znacznie lepszą obsługę chmury niż Keyboard – robiłem więc tak, że każdy nowy plik wysyłałem na Keyboarda. Dopiero gdy potrzebowałem pliku na Paperwhite, klikałem zakładkę „Cloud” i pobierałem książkę niezależnie od lokalizacji – bo PW1 kupiłem z łączem 3G. Chmura dała mi więc pełną dostępność plików. Co równie ważne – synchronizację między czytnikami miejsca w książce, podkreśleń (których dodaję bardzo dużo) i notatek (które dodaję dość rzadko). No, ale chmura ma swoje wady. Pisałem o tym obszernie w artykule Mailem czy po kablu. To jest bardzo irytujące, że Amazon potrafi „popsuć” dobrze przygotowane pliki, albo nie przyjmować mailem plików w ich własnym formacie KF8 (AZW3). To wstyd, że takie oczywiste rzeczy jak okładki sprawiają problemy. W tym jednak momencie wygoda chmury wygrywa u mnie w przypadku 90% tytułów. Po kablu wysyłam w zasadzie tylko beletrystykę – i to w dwóch przypadkach – jeśli czeka mnie lektura dłuuugiej powieści (więc zależy mi na idealnym wyglądzie), albo jeśli oryginalny plik ma jakieś wady składu. Wtedy poprawiam go w Calibre – konwertuję do formatu AZW3, dodaję podziały wyrazów, usuwam wiszące spójniki - i plik wysyłam po kablu. Czasami wystarczy też wysłać po kablu oryginalny plik z księgarni – bo część wydawców przygotowuje już pliki w nowym formacie. Dotykanie i wciskanie   Nie wiem na ile to było widać po moich recenzjach, ale nie stałem się nigdy wielkim fanem Kindle Touch. Coś w tym czytniku – może osadzony głęboko ekran – sprawiało, że czułem się trochę oddzielony od czytanych książek. No i sam dotyk, którego się trzeba było na nowo uczyć i który nie zawsze działał idealnie. Podczas testu na początku 2012 roku czepiałem się na przykład podkreślania. Ekran bywał nadwrażliwy na dotknięcia, co nie ułatwiało podkreślania np. w trzęsącym się pociągu. W przypadku Keyboarda byłem w stanie to zrobić szybciej i skuteczniej. Paperwhite – szczególnie PW2 to zdecydowanie poprawił. Wreszcie pojawiły się uchwyty pomagające przeciągnąć zaznaczony obszar. Nadal idealnie nie jest – ale z moimi grubymi palcami mam problem z tą funkcją również na telefonach i tabletach. Ekran dotykowy sprawił, że częściej korzystam ze słownika. Na Keyboard (a tym bardziej Classic) to była jednak kalkulacja – czy słowo jest na tyle trudne, że warto donawigować do niego przy pomocy klawiszy? To zawsze parę sekund zajmuje. A tak, dotykam słowa i mam definicję. Dodatkowo jest też motywacja, że przecież wszystkie sprawdzone w słowniku słowa trafiają do Vocabulary Buildera, a więc będę mógł w przyszłości je sobie powtórzyć. Od razu przyznam się jednak, że nie powtarzam – VB włączam może raz na miesiąc… Brakuje tutaj jakiegoś algorytmu powtórek czy innej funkcji, gdzie Kindle będzie mi przypominał, że niczego nie powtórzyłem od tygodnia. Może w PW3. Do zmiany stron dotykiem się przyzwyczaiłem – już bardzo rzadko zdarzają się przypadkowe zmiany. Zdarza mi się za to zapomnieć, że dotknięcie ekranu do 1/3 szerokości przenosi nas na poprzednią stronę, w takim przypadku orientacja, że się pomyliłem zajmuje kilka sekund – to jednak wada braku fizycznej postaci książki… Przyzwyczajenie się do dotykowego ekranu sprawia, że… zdarza mi się smyrać po ekranie czytniki niedotykowe, choćby Classica. Co jednak ciekawe – gdy czytnik ma i klawisze i dotyk, to korzystam z niego bardzo różnie. Na przykład na Onyxie AfterGlow niemal wyłącznie używam klawiszy. Ale już gdy testowałem Nooka i Pocketbooka Basic Touch, zdecydowanie wolałem dotykać ekranu, pewnie przez to, że klawisze były mało wygodne. Nawigacja ma znaczenie  Inną przyczyną, dla której do połowy ubiegłego roku korzystałem wciąż z Keyboarda była nawigacja. Usunięcie możliwości przechodzenia między rozdziałami było dla mnie sporą wadą. Poza tym fizyczny przycisk „Back” pozwalał np. na szybki powrót z przypisów, czy do spisu treści. W tym miejscu muszę podkreślić, że moje lektury bywają dość specyficzne. Obok powieści, gdzie leci się po prostu strona za stroną – czytam bardzo dużo książek zawodowych – informatyka, psychologia, marketing, jak też literatury faktu – reportaży, książek historycznych itd. Sporo z tych pozycji nie trafiło na moją listę przeczytanych w 2013, bo po prostu… ich nie kończę. Np. teraz mam kilka książek o Photoshopie – żadnej nigdy nie przeczytam w całości, ale skaczę po rozdziałach, które mnie interesują. O nowościach w nawigacji PW2 pisałem szczegółowo w II części testu. Najważniejszy jest dla mnie PageFlip i zakładki. Wspomnę też o zagnieżdżonym spisie treści – ta funkcja weszła jakoś chyba z pierwszym PW (oraz aktualizacją do Touch) – jeśli książka jest dobrze zrobiona to bardzo pomaga. Inna sprawa, że w sytuacji gdy będę czytał książkę z rozbudowanym spisem treści – często na samym początku lektury przechodzę do spisu wewnątrz książki i robię sobie zakładkę, żeby tam wrócić w razie potrzeby. Nadal jednak wydaje mi się, że nawigację można było zrobić lepiej:  Nie mogli przywrócić tego gestu do skoku między rozdziałami? Teraz to możliwe w PageFlip, ale oznacza to dwa dotknięcia, nie jedno. Dlaczego nie ma gestu odpowiadającego funkcji „Back”? To też obecnie załatwia się dwoma dotknięciami, ale byłoby prościej. Natomiast kompletnie nie brakuje mi klawisza „Home” – tutaj dwukrotnie puknięcie górnego lewego rogu jest intuicyjne. Na tyle, że korzystam z niego też w Onyksie – choć tam akurat nie zawsze działa, gdy jestem np. w aplikacjach. Wkurza mnie brak możliwości łatwego skakania między podkreśleniami. Wchodzę sobie do notatek – menu – go to – notes. Wybieram podkreślenie, przechodzę do wybranego miejsca w książce. Chcę wybrać następne – muszę stracić kilka sekund na ponowne odpalenie menu notatek. A można by było to tak zrobić, że mamy np. na dole okienko z notatkami/podkreśleniami i przechodzimy między nimi. Albo jakoś to zintegrować z PageFlip. Kluczowym testem dla nawigacji jest w tym momencie lektura Polityki – przeszedłem w grudniu na Politykę Cyfrową, gdzie wersja MOBI nie została przygotowana w formacie gazetkowym, a w książkowym – to prawdopodobnie zwykła konwersja z EPUB. Jak wiemy, w gazetach na Kindle, gest zmiany rozdziałów działa – w książkach pozostaje PageFlip. No i czyta się niestety mniej płynnie niż wersja z Kindle Store, bo jednak zmiana rozdziału to dwa gesty – aktywacja PageFlip (palec w górę) i kliknięcie przycisku zmiany rozdziału. W przypadku Polityki posługuję się często spisem treści – ewentualnie kartkuję cały numer po dojściu do wybranej sekcji (artykuły polityczne i felietony pomijam, po co się denerwować). Tak czy inaczej, spośród czytników, które testowałem Paperwhite ma na razie najlepszą nawigację. Szczególnie mnie dziwią marki obsługujące EPUB, które… nie obsługują zagnieżdżonych spisów treści. Wspomnę niedługo w osobnym artykule o takim przypadku. Jak się zmieścić z e-bookami? Największą wadą Paperwhite jest z mojego punktu widzenia zaledwie 1,25 GB na pliki użytkownika. To mnie zmusiło do innej organizacji moich książek. Gdy używałem Keyboarda, gdzie było 3,25 GB, miałem ambicję zmieszczenia wszystkiego, co może być mi kiedykolwiek potrzebne. A więc wszystkie kupione i ściągnięte książki, ułożone grzecznie w kolekcjach tematycznych – literatura polska, zagraniczna, finanse, marketing, programowanie, darmocha z Kindle Store, religijne itd. Liczba plików sięgała tysiąca. Ale i to nie wystarczało. Co kilka tygodni dochodziło do krytycznych sytuacji, gdy miejsce osiągało zero. W takich wypadkach Amazon wysyła troskliwego maila, bo np. książka wysłana z chmury nie ma gdzie się zapisać.  I… wtedy musiałem podłączać go do komputera i zastanawiać, co warto usunąć. Wyłączałem też indeksowanie – tu przyczyną akurat był opisywany kiedyś błąd oprogramowania Keyboarda - ale efektem ubocznym było też zaoszczędzenie kilkuset MB na indeksie. Zastanawiałem się kilka razy, czy ta ograniczona to nie jest jednak argument za tym, żeby przerzucić się na czytnik z obsługą kart SD, choćby Onyxa AfterGlow – kupuję kartę 32GB, wrzucam wszystkie foldery i miejsca wystarczy na długo. Jeden kłopot mniej. Ale myślenie o dokonaniu takiej zmiany ujawnia od razu, że… ja z tych przestrzeni nie skorzystam. Bo czy naprawdę potrzebuję natychmiastowego dostępu do każdej książki z mojego archiwum? No nie. Wszystkie kupione ostatnio tytuły są i tak w chmurze Amazonu, nawet jeśli je usunę, to nadal je widzę w zakładce „Cloud”. W razie czego mam jeszcze Dropboxa, gdzie automatycznie wrzucają się książki z Ebookpoint i Publio, oraz Skydrive (obecnie OneDrive) gdzie trzymam archiwum Calibre. Wejdę sobie przeglądarką czytnika na stronę mobilną obu usług i ściągnę potrzebny tytuł. Ale przez rok nie skorzystałem z tej możliwości ani razu – poza sytuacją, gdy sprawdzałem czy jest to w ogóle możliwe. W tym momencie mam na swoim Paperwhite 340 książek i czasopism. Sytuacja, że „nie będę miał czego czytać” jest raczej wykluczona. Owszem – może być potrzeba aby sięgnąć akurat po jakiś tytuł z archiwum, ale dostęp do archiwum, jako się rzekło, jest. Podsumowanie Jak widzicie – to nie była kolejna recenzja – raczej podzielenie się różnymi uwagami z punktu widzenia użytkownika nowego Paperwhite. Jak pewnie dla wielu z Was, czytnik jest dla mnie urządzeniem bardzo osobistym, czytam przez kilka godzin dziennie, wykorzystuję przydatne funkcje i narzekam na ograniczenia. Uwagi i wrażenia są osobiste – możecie mieć inne – ale myślę, że ten artykuł pomoże wszystkim, którzy w tym momencie szukają nowego czytnika. Czytaj dalej:  Kindle Paperwhite II już w Stanach, oto pierwsze recenzje Pierwsze filmy z Kindle Paperwhite II Nowy Paperwhite jako jedyny ma następcę ekranu Pearl – czyli E-Ink Carta Test „All-New” Kindle Paperwhite – część I – ekran i oświetlenie Test Kindle Paperwhite – podsumowanie: zalety i wady czytnika „All- New” Kindle Paperwhite już jest! Oto pierwsze uruchomienie i moje wrażenia 