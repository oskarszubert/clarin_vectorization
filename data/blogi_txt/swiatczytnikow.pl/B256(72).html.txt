Małopolska Biblioteka Cyfrowa ma w swoich zasobach wieloletnie archiwa popularnych czasopism. Tylko dlaczego sama ten fakt ukrywa? Zacznę od linków, bo te są najważniejsze. Na stronach Małopolskiej Biblioteki Cyfrowej znajdziemy m.in. następujące pisma:  Przekrój: 1945-2000 Tygodnik Powszechny: 1945-1953 Znak: 1946-1988 Dziennik Polski: 1945-1983 Język Polski: 1913-2009 Życie Literackie: 1951-1989  Poszczególne numery ściągniemy w formatach DJVU albo PDF. Archiwum Znaku jest chyba tym samym, które mają także na swoich stronach i o czym pisałem. W przypadku DJVU musimy mieć wtyczkę do przeglądarki, ale cóż to wobec frajdy, jaką daje czytanie tego samego numeru, o którym w swoim Dzienniku mógł pisać Tyrmand!  Na temat Przekroju jest ostatnio głośno, bo wygląda na to, że pismo z prawie 70-letnią tradycją właśnie dokonuje swojego żywota. Nie przysłużyły się kolejne zmiany właścicieli i redaktorów naczelnych. Pismo dobił pan Hajdarowicz, który najpierw próbował z niego zrobić lewicowy odpowiednik „Uważam Rze”, a ostatnio tygodnik dla hipsterów i klasy średniej z ambicjami. W artykułach poświęconych Przekrojowi powtarza się, jakie to było swego czasu wpływowe pismo, jak kształtowało gusta w czasach PRL, jak – niezależnie od koncesji wobec władzy – wnosiło w szare lata 50 i 60 powiew „Zachodu”, dostarczało też inteligentnej rozrywki. Fajnie, ale czytamy sobie o tym i o ile nie mamy starych numerów w piwnicy, nie poznamy tematu bliżej. Bo przecież mało kto pójdzie do biblioteki! Tymczasem archiwum 55 lat pisma jest na wyciągnięcie ręki. Przekrój zdigitalizowano w roku 2010, a udostępniono w 2011, pisał o tym m.in. krakowski serwis gazeta.pl. Informacja trafiła nawet na Wykop. Ale dzisiaj w 2013 znów mało kto o tym pamięta. Myślałby kto, że Małopolska Biblioteka Cyfrowa będzie dumna z tego nabytku, że będzie zachęcała do odwiedzin. Przecież ktoś to wskanował, poszło na to wiele godzin pracy i publicznych pieniędzy. Popatrzmy na stronę główną. Najważniejsza jest misja! Niestety. Na stronie głównej biblioteki nie znajdziemy ani jednej wzmianki o tym, że mają Przekrój! Albo jakikolwiek inny, popularny tytuł. Widzimy wiadomości – ostatnia z maja tego roku, informacje o wystawach, ostatnio dodane – przypadkowe, niszowe tytuły. Najczęściej czytane? Cyfrowe środowisko współczesnej biblioteki  [69807 odsłon]  - zapewne czytane przez bibliotekarzy.  Wejdźmy może w „Czasopisma”.  Nadal żadnej listy tytułów, a jedynie wyszukiwarka i chwalenie się liczbami – że mają w bazie 27 tysięcy publikacji. Brawo, ale co warto z tego poczytać? Mam wybierać losowo? Może kliknę „Przeglądaj”? No też nie.  Biblioteka każe mi tutaj przeglądać alfabetycznie te 27 tysięcy plików… Dopiero jeśli wybierzemy „Czasopisma – Ogólnopolskie” – jest wreszcie lista tytułów. Znów alfabetyczna, ale wreszcie nadająca się do przejrzenia.  Między Piosenką, a Rocznikiem Babiogórskim będzie Przekrój. Tylko kto do niego dotrze? I to jest bolączka większości polskich bibliotek cyfrowych. Odnoszę wrażenie, że twory te istnieją głównie dla samych bibliotekarzy, a nie czytelników. System dLibra, na którym są najczęściej oparte strony bibliotek zakłada, że przychodząc wiemy czego szukamy – i będziemy potrafili naszą potrzebę przełożyć na język wyszukiwarki. Ale przecież nie zawsze to jest prawda. Do biblioteki możemy przyjść bez konkretnego celu, albo będzie on bardzo ogólny. Właśnie do biblioteki należy polecenie nam tego, co nas może zainteresować. W dzisiejszym numerze Tygodnika Powszechnego znalazł się tekst Pauliny Wilk, „Przedawkowanie w słusznej sprawie” (link prowadzi do fragmentu). Pojawia się w nim opinia, że masowa digitalizacja niewiele daje, bo ludzie nie mają czasu aby korzystać z udostępnionych zasobów. No, nie sądzę, żebyście się teraz wszyscy rzucili przeglądać stare „Przekroje” i nabijali tam tysiące odsłon. Ale jeśli widzę, że poszczególne numery mają zaledwie po kilkanaście pobrań – to czuję, że coś jest tutaj nie w porządku. Że biblioteki robią świetną robotę z digitalizacją, ale wciąż nie nauczyły się udostępniać tych treści. Problemu nie zauważam wyłącznie ja. Są serwisy takie jak Polona, które starają się położyć nacisk właśnie na przeglądanie, próbują wciągnąć czytelnika i pokazać mu to, co mają najlepsze. Miejmy nadzieję, że Małopolska Biblioteka Cyfrowa kiedyś też się zmieni. Tym bardziej, że tworząca ją Wojewódzka Biblioteka Publiczna w Krakowie znana jest też z olśniewającej Arteteki, którą odwiedziłem w lutym. A tymczasem – miłego czytania Przekroju! Czytaj dalej:  Dwutygodnik FORUM również w MOBI/EPUB! Prenumerata cykliczna – seria artykułów Nexto i Świata Czytników Prenumeraty cykliczne w Nexto – czy się przyjmą? epodreczniki.pl już działają – na razie tylko matematyka: EPUB, PDF i online Prenumeraty cykliczne z Nexto – podsumowanie i ostatnia seria kodów Dlaczego e-wydania bywają „piątym kołem u wozu” dla wielu redakcji? 