Weszli po cichu, tak, że prawie nikt ich nie zauważył. Od paru dni w Kindle Store dostępne jest kindlowe wydanie Gazety Wyborczej.  W wersji na Kindle dostępna jest większość artykułów z wydania papierowego, choć bez dodatków lokalnych. Poza czytnikiem Kindle, gazetę można pobrać na iPada oraz telefony z Androidem z odpowiednimi aplikacjami Amazonu. Cena prenumeraty: 9 dolarów miesięcznie, co daje przy dzisiejszych kursach lekko ponad 30 złotych. Można zapisać się na 14-dniowy okres próbny, pierwszy raz zapłacimy dopiero 29 grudnia – jeśli anulujemy wcześniej, nie zapłacimy nic.  Prenumerata dostępna jest też w Amazon.co.uk (za 7 funtów, czyli trochę drożej), nie ma jej w innych europejskich oddziałach Amazona. Tak wygląda strona produktu w Kindle Store:  Pojedynczy numer można kupić za $2,49, co sprawia, że opłaca się zdecydowanie prenumerata. Cena miesięcznej subskrypcji na Kindle jest nieco niższa niż dotychczasowe e-wydanie, które kosztuje 35 złotych. Zauważyliście jednak coś niepokojącego? „Current Issue” na stronie Amazonu nosi datę 14 grudnia 2011 – a dzisiaj mamy 15 grudnia. Dlaczego nie ma wydania dzisiejszego? Nie mam pojęcia, może trwają testy, ale przyznaję, że nie chciałbym płacić 30 złotych miesięcznie za wczorajszą gazetę… Oto przegląd ostatniego wydania, które właśnie spłynęło na mojego Kindle. Tak wygląda wydanie po otwarciu – pierwszy artykuł:  Tak wygląda spis treści:  A tak jeden z artykułów – wykres jest w miarę czytelny:  Ilustracje można powiększyć w razie potrzeby, tutaj tego nie widać, ale plik ma trochę za małą rozdzielczość na ekranie.  Podobnie jak w przypadku Polityki, numer przegląda się bardzo przyjemnie – nie zauważyłem problemów z formatowaniem, jedynie wypunktowania w paru  miejscach się zagubiły – i co jest ograniczeniem formatu Kindle – tylko jedna ilustracja na artykuł. Brakuje mi trochę „Gazety Stołecznej”, no i pytanie co z dodatkami – czy w wersji na Kindle znajdzie się „Duży Format” albo „Wysokie obcasy” – bo przecież to one przynoszą sporo treści, którą chcielibyśmy wygodnie przeczytać na czytniku. Na ostateczną ocenę trzeba więc poczekać, ale sam fakt wydania GW jest przełomowy. Jest to wiadomość dnia, a może nawet miesiąca, dla wszystkich posiadaczy Kindle w naszym kraju. Nie każdemu po drodze z poglądami Gazety Wyborczej i linią ideową tego pisma, ale nikt nie zaprzeczy, że jest to wciąż najważniejszy dziennik wydawany w Polsce. Wersja Gazety Wyborczej na Kindle jest dowodem na to, że czytniki wchodzą już do „mainstreamu”. My zaś – jako czytelnicy – zaczynamy być coraz poważniej traktowani przez wydawców. Jeśli tylko w Kindle Store będą się pojawiały bieżące numery, nie mam wątpliwości, że to wydanie będzie hitem. Aktualizacja: Jak doniósł jeden z czytelników, „ja mam od kilku dni już subskrypcje i problemem jest, że nowy numer pojawia się na kindle dopiero koło 16-17 każdego dnia, a lepiej by było raczej rano.” – to jest rzeczywiście kiepskie. Wydanie czytnikowe kupuje się po to, żeby nie włączać rano komputera, ani nie iść do kiosku, tylko czytać przy śniadaniu albo w drodze do pracy. Czytaj dalej:  Gazeta Wyborcza łączy paywalla, prenumeratę na czytniki i aplikacje Gazeta Wyborcza nareszcie w Publio. Cała, z dodatkami! Prenumeraty cykliczne w Nexto – czy się przyjmą? Polska edycja Fantasy   Science Fiction wyłącznie w Kindle Store Rzeczpospolita ma wersję na Kindle! Miesięcznik „Charaktery” dostępny w formatach EPUB/MOBI 