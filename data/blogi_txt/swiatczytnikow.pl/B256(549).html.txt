Kobo Inc, kanadyjska firma produkująca od dawna znaną markę czytników wypuściła nowy topowy model – Kobo Aura ma parametry niespotykane dotąd w tych urządzeniach. Cecha wyróżniająca Kobo Aura to ekran o wielkości 6,8 cala oraz rozdzielczości 1440×1080. Daje to gęstość 265 dpi, podczas gdy np. Kindle Paperwhite albo Onyx i62HD (1024×758) mają po 212 dpi, a standardowe czytniki sześciocalowe o rozdzielczości 800×600 jedynie 167 dpi. Producent się tym nie chwali, ale Aura ma w tym momencie dokładnie taką gęstość upakowania pikseli jak iPad z ekranem Retina. Ekran ma być podświetlany, podobnie jak w modelu Kobo Glo. Czytnik będzie miał 4GB pamięci oraz procesor 1Ghz – szybszy o 20% niż w innych czytnikach, no ale pewnie konieczny do obsługi dużej rozdzielczości. Poza możliwością czytania plików EPUB, MOBI, PDF i innych, będzie oczywiście powiązany z księgarnią Kobo, która pod względem asortymentu ściga się w Stanach ze sklepami Kindle i Nooka. Charakterystyczne ma być wzornictwo – tylna powierzchnia urządzenia będzie nierówna, z podłużnym wgłębieniem pośrodku, aby ułatwić trzymanie czytnika. Kobo Aura będzie kosztować $169,99 w Stanach oraz £139.99 w UK. Są to ceny wyższe niż w przypadku obecnych liderów rynku, ale nie zaporowe. To właśnie ceny rzędu $379 za Kindle DX zabiły rynek czytników 10″. Nieliczne obecne w sprzedaży duże czytniki Onyxa czy Pocketbooka wciąż są droższe niż 1000 złotych. Co myśleć o tej innowacji? Po raz pierwszy od dawna duży gracz odważył się na czytnik większy niż tradycyjne sześć cali. Różnica w wielkości jest niewielka, ale ułatwić może czytanie książek o bogatszym formatowaniu, z ilustracjami czy tabelkami. Inna sprawa, że do komfortowego czytania PDF to nadal za mało. Pytanie też, jak zostanie wykorzystana większa rozdzielczość. Recenzując Paperwhite prawie nie zwracałem uwagi na gęściej upakowane piksele – bo na co dzień nie widziałem specjalnej różnicy w stosunku do starszych modeli. 265 i 212 dpi to spory skok, ale skoro różnica między 167 a 212 nie jest zauważalna natychmiast, to ta tym bardziej nie będzie. Z drugiej strony Kobo może otwarcie mówić, że doświadczenie czytania na e-papierze zostało jeszcze bardziej zbliżone do czytania normalnego druku. Zapowiadają też specjalny krój czcionki „Kobo Nickel” dostosowany do e-papieru. Warto poczekać na pierwsze testy, a ciekawym pytaniem jest to, czy Kobo zdoła wykreować nowy trend na rynku. Skoro rozmiary ekranów telefonów rosną (Samsung wypuścił właśnie pierwszy model z ekranem powyżej 6 cali!), to dlaczego czytniki mają być przywiązane do jednego rozmiaru? Czytaj dalej:  Kobo Aura – prawie jak tablet Rzucania czytnikiem ciąg dalszy: Nook Simple Touch i Kobo Aura Kobo Mini – test kolejnego malucha Kindle „Ice Wine”? Plotki o nowym czytniku z Amazonu! txtr Beagle – najtańszy czytnik świata? No jednak nie… Już lepiej Kobo Mini. Czytniki z oświetleniem – jak różni się kontrast ekranu? 