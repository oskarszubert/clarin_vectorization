Jutro Wigilia. Jeśli nie zdążyliśmy kupić wszystkich prezentów, albo nasi bliscy przebywają daleko, możemy zawsze wręczyć książkę w formie elektronicznej. Rok temu pisałem o tym jak włożyć e-booka pod choinkę i mój ówczesny przegląd księgarni wypadł dość marnie. W tym roku jest znacznie lepiej – odpowiednie funkcje wprowadziły kolejne sklepy – niektóre niemal w ostatniej chwili. :-) W tym roku możliwość kupna na prezent mają następujące polskie księgarnie  Ebookpoint - mój artykuł oraz link do pomocy Woblink Publio - link do pomocy CDP.pl – link do pomocy Eclicto Tylko dziś jeszcze możemy kupić na prezent pakiet BookRage z książkami Janusza A. Zajdla. Opcję prezentową ma także Polityka Cyfrowa – testowałem osobno. Księgarnie się różnią metodami kupna na prezent. Np. czasami obdarowanego i wiadomość podajemy na etapie zamówienia (Publio), ale czasami dopiero po zakupie wchodzimy na nasze konto i stamtąd wysyłamy prezent (Ebookpoint). W każdym przypadku obdarowany otrzymuje maila z informacją o prezencie i linkiem do strony, gdzie można ją pobrać. Konieczna jest zazwyczaj rejestracja w księgarni. Ponadto w kilku księgarniach można kupić bony na prezent:  Merlin ma elektroniczne bony prezentowe, które obdarowany może wydać w całym sklepie – a więc również na e-booki. Empik ma ekarty prezentowe czyli wirtualne kody na całą ofertę empik.com i smyk.com. W Virtualo można kupić kody na doładowania na dowolną sumę – to jednak wymaga kontaktu z księgarnią. Ze sprzedaży bonów prezentowych zrezygnowały niestety Złote Myśli, o których wspominałem rok temu.  Jeśli mamy znajomych za granicą, albo czytających po angielsku, ucieszy ich pewnie możliwość otrzymania jako prezentu książki Kindle. Dwa lata temu pisałem o tym jak wszystko działa na Amazonie i nic się nie zmieniło pod tym względem. Można tam skorzystać z dwóch możliwości:  kupno konkretnego e-booka, kupno karty prezentowej w wybranej wysokości, która zostanie wysłana mailem.  Ponieważ sam już dostałem kilkadziesiąt e-booków ze swojej listy życzeń, mogę potwierdzić, że działa to sprawnie i bardzo przyjemnie dostawać jest maile takie jak poniższy. :-) A co jeśli nasza księgarnia nie ma funkcji kupna na prezent? Dziś większość księgarni stosuje jako zabezpieczenia znaki wodne. Oznacza to, że taką książkę możemy po prostu kupić a następnie… wysłać mailem obdarowanej osobie. Albo wgrać na ładnego pendrive, czy też czytnik e-booków – jeśli prezentem jest także urządzenie do czytania. Przypomnę też zeszłoroczną odpowiedź RW2010, gdzie nie stosuje się znaków wodnych: U nas sprawa wygląda tak, że pliki po zakupie można zapisać na dysku swojego komputera. Jeśli zatem chcemy kupić komuś w prezencie ebooka – to najlepiej dokupić płytę CD lub napęd typu pen drive, zakupione ebooki zgrać i wręczyć razem z nośnikiem. Można także założyć konto, zasilić je jakąś kwotą i… podać dane do tego konta wybranej osobie, żeby sama sobie kupiła to, co wzbudzi jej zainteresowanie ;-) Mamy więc różne możliwości – i oby obdarowani ucieszyli się z książek, które dla nich wybraliśmy… :-) Czytaj dalej:  Ebookpoint wprowadza zakup e-booka na prezent Polityka Cyfrowa na prezent – test funkcji [aktualizacja] Chomikuj kasuje e-booki z prywatnych folderów? Uwaga na kopie zapasowe! Nie ma DRM – i gdzie są teraz Twoje książki? My, trzy procent. Niedługo trzydzieści? Autorzy protestują przeciwko… polityce zwrotów e-booków w Amazonie 