Kilka dni temu pisałem o starcie abonamentu Legimi m.in. na czytniki z Androidem. I oto przedwczoraj dotarł do mnie model Onyx C65 After Glow. Przyznam, że bałem się trochę tego testu. Rok temu recenzowałem obszernie Onyxa i62 espresso, a w domu mam też pokrewnego Onyxa A62s. Do obu czytników miałem wiele uwag krytycznych, uważałem że firma wyposażyła je w taką liczbę funkcji, że nad nimi nie panuje. I mogę odetchnąć. Jest lepiej. After Glow to czytnik prostszy, szybszy i bardziej stabilny, a dzięki Androidowi jeszcze potężniejszy. Nadal nie wszystko jest idealnie, jest parę rzeczy, do których jako użytkownikowi Kindle ciężko mi się przyzwyczaić, ale to jest do opanowania. Dodam tylko dla porządku, że tańszy model Onyx C65 Storia, który można również kupić w Legimi jest dokładnie taki sam jak After Glow, za wyjątkiem oświetlenia. Otwarcie czytnika W pudełku mamy czytnik, kabel USB (czytnik ładujemy przez micro-USB, co nie było standardem w starszych Onyxa), krótką instrukcję po polsku i angielsku, a także kartę gwarancyjną.  Obudowa w kolorze srebrnym, mniej łapie palce niż popularny ostatnio czarny plastik (taki jest w Paperwhite oraz i62) Czytnik uruchamia się 25 sekund. Można sobie zmienić w ustawieniach, że czytnik będzie się po pewnym czasie usypiał, co oznacza jednocześnie wygaszenie światełka – wybudzenie wtedy jest natychmiastowe. Co znajdziemy na czytniku? Pozytywne zaskoczenie – spory katalog Wolnych Lektur, więc nawet jeśli jeszcze nic nie wrzuciliśmy, mamy co czytać na powitanie. Zaskoczenie negatywne to brak polskiej instrukcji – jest tylko angielska w PDF. Cały dysk czytnika widoczny po podłączeniu do komputera to 2,5 GB, z czego sporą część zajmuje np. syntezator mowy Ivona (400 MB); przy większej biblioteczce trzeba będzie używać karty micro SD. Aplikacje zainstalowane na czytniku to m.in. Google Drive, SkyDrive, przeglądarka internetowa, przeglądarka zdjęć, QuickDic. Inne będzie można zainstalować przez pliki APK. Warto po kupnie czytnika od razu zaktualizować oprogramowanie. Mianowicie: łączymy się z siecią WIFI: Ustawienia – Sieć wybieramy Ustawienia – O urządzeniu – Aktualizacja systemu.  W celu ponownego połączenia się z siecią (np. gdy wyłączymy i włączymy czytnik), wystarczy dotknąć ikonki sieci w menu aktywowanym na górze ekranu. Połączenie jest niemal natychmiastowe, co ponownie wyróżnia się na plus w stosunku do poprzednich modeli. Ekran i zmiana stron After Glow ma ekran Pearl o rozdzielczości 1024×758, podobny jak w pierwszym Paperwhite czy Pocketbook Touch Lux. Większa rozdzielczość pozytywnie wpływa na wygląd czcionek. Wprawdzie nie spotkałem się na Onyksie z czcionkami przygotowanymi specjalnie pod papier elektroniczny, ale istniejące wyglądają już dobrze – a to był jeden z moich największych zarzutów, gdy testowałem Onyxa i62 Espresso. Dodatkowo każda z zainstalowanych aplikacji ma możliwość włączenia pogrubienia czcionek – co działa zarówno w plikach EPUB jak i PDF. Tak wyglądają ustawienia w domyślnej aplikacji Onyx Reader.  Nowy Onyx ma dwa przyciski zmiany stron – po lewej i po prawej. Działają bardzo lekko, bezgłośnie i można je wciskać w każdym miejscu. Wygodę mogę porównać do Kindle Classic. Wydaje mi się, że podobnie jak w tamtym modelu przy trzymaniu czytnika w ręku można wciskać przyciski przypadkowo, ale mi się to nie zdarzało. After Glow jako jedyny znany mi czytnik ma dwa tryby odświeżania. Włączamy je ikonką w górnym menu.  Pierwszy tryb działa taka jak w innych czytnikach. Częściowe odświeżanie co stronę, całościowe co kilkanaście stron (choć to jest różnie w zależności od aplikacji). Ghosting niemal niezauważalny, głównie na ilustracjach. Strony zmieniają się z niezauważalnym opóźnieniem, nie widzę tutaj różnicy w stosunku do Kindle. Tryb A2 działa jak „ekran na sterydach”. Nie ma częściowego ani pełnego odświeżania. Reakcja na zmiany stron jest natychmiastowa – czegoś takiego na czytnikach jeszcze nie widziałem, choć wiedziałem że da się ten tryb włączyć np. na Nooku po zrootowaniu. Kosztem włączenia A2 jest większy ghosting i brak wygładzania czcionek. Instrukcja zaleca go do czytania tekstu, bo ilustracje stają się rozmyte.  A tak A2 wygląda na prototypowym ekranie. Filmów dla After Glow jeszcze nie znalazłem.  Możliwości czytania, czyli od przybytku głowa boli. Tradycją Onyxa jest to, że nie ma tam jednej aplikacji do czytania. Wynika to z filozofii twórców urządzenia, którzy uznają, że każdemu pasuje coś innego i nie trzeba wprowadzać na siłę ograniczeń, jak to robią producenci innych czytników. Opisywałem to podejście dokładniej w recenzji i62. Nie do końca się z nim zgadzam, bo wymaga ono więcej od użytkownika, ale je rozumiem. Domyślną aplikacją jest Onyx Reader czyli aplikacja Adobe, czytająca EPUB i PDF, również z DRM, dosyć prosta – bo poza wielkością tekstu i marginesami niewiele tam ustawimy. Ale jeśli na książce przytrzymamy dłużej palec, wyświetlą się inne możliwości…  Zainstalowane przez producenta zostały jeszcze dwie inne aplikacje: FB Reader oraz CoolReader. Czwartą aplikacją do czytania jest Legimi. O niej za chwilę. Ale pamiętajmy, że to Android. Możemy ściągnąć też inne. Na przykład AIReader – rosyjski program, który umożliwia dostosowanie tekstu w sposób wprost nieograniczony. W ustawieniach najlepiej włączyć tryb e-ink. Aplikacja Amazon Kindle niestety działa bardzo słabo i nie nadaje się za bardzo do użytku – tytuł zachodzi na tekst, a raz otwarte menu wielkości czcionek nie daje się zamknąć. Nie musimy ściągać wyłącznie aplikacji do czytania…  Kilka aplikacji przetestował już na forum.eksiazki.org naczelny ewangelizator Onyxa w Polsce czyli Airs. Pierwszy rzut oka na Legimi Na razie popatrzę na Legimi jako program do czytania, niezależnie od abonamentu. Uruchamiamy ją z menu Aplikacje na ekranie głównym Onyxa. Sama aplikacja nie różni się wyglądem od wersji na Androida czy iOS. Na ekranie głównym widzimy ostatnio czytane książki, status naszej subskrypcji oraz tygodniowe statystyki. Otwieramy książkę i po prostu czytamy. Górę mamy zajętą przez tytuł książki, dół przez numer strony numer strony i liczbę stron do końca bieżącego rozdziału.    Dotknięcie gdziekolwiek na ekranie aktywuje dodatkowe opcje – na górze link do spisu treści, wyszukiwanie, ustawienia tekstu, a na dole postęp w książce z tytułem bieżącego rozdziału (trochę podobnie działa to na Kobo oraz Kindle PW2). Z fontów do wyboru mamy 8 krojów – domyślny dla książki i siedem pozostałych.  Pozostałe elementy jak interlinia czy domyślne wyrównanie tekstu znajdziemy w ustawieniach.  Czyta się bezproblemowo – zmieniać strony możemy zarówno przyciskami, jak i przesunięciem, albo dotknięciem ekranu. Jedynie co rozdział następuje krótka przerwa, bo aplikacja ładuje kolejny fragment. Co dalej: Onyx C65 After Glow pozytywnie mnie zaskoczył na tle poprzednich czytników Onyxa. Widać, że inżynierowie chińskiej firmy wykonali sporą pracę, a i szybszy procesor (1Ghz) też ma swoje znaczenie. W następnych częściach testu dokładnie przyjrzę się aplikacji Legimi, a także przestestuję inne funkcje czytnika oraz możliwości jakie daje zainstalowany Android. Ocenię też wbudowane oświetlenie, szczególnie w porównaniu z Kindle. Czytaj dalej:  Test czytnika Onyx AfterGlow i aplikacji Legimi – część II – „Sezamie, otwórz się!” Nowa oferta abonamentowa Legimi już ruszyła: miesiąc od 6,99 zł; czytniki od 479 zł Akunin Book – pierwszy (?) na świecie czytnik firmowany przez pisarza Test czytnika PocketBook Mini – maluch, który dużo może… Test Nook Simple Touch – część I: jako czytnik e-booków Test Nook Simple Touch – część II: jako „prawie tablet” z e-inkiem 