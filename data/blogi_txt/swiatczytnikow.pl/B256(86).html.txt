Z płatnościami 1-click miał do czynienia niemal każdy posiadacz Kindle – oferuje je bowiem sam Amazon. Co więcej, firma nawet ten sposób opatentowała! Niedawno Świat Czytników informował, że księgarnia Nexto jako pierwsza w Polsce wprowadziła zakupy jednym kliknięciem. Ponieważ tak się składa, że pracuję w firmie PayLane obsługującej płatności Nexto, Robert zaproponował mi, bym skreślił kilka słów na temat bezpieczeństwa zarówno takiego rozwiązania, jak i samych płatności kartami. Do czego też niniejszym z przyjemnością przystępuję.  Specyfika 1-click Płatności jednym kliknięciem oznaczają przyjęcie danych karty bezpośrednio na stronie sprzedawcy. Dane te muszą być też zapisywane, ponieważ po pierwszej pomyślnej transakcji mamy możliwość dokonania kolejnych zakupów właśnie pojedynczym kliknięciem. Dla klienta to bardzo wygodne, dla sklepu zapewne przełoży się na więcej sprzedaży, ale pytanie: co z bezpieczeństwem? Zaufanie do samego sklepu zdaje się nie budzić aż takich emocji jak kwestia zapisywania i przechowywania danych kart (w mniejszym stopniu także danych teleadresowych). Kto ma dane mojej karty? Wszystko zależy od konkretnej sytuacji. Jednak najczęstszy scenariusz jest następujący:  Dane wprowadzone przez klienta na stronie sklepu przesyłane są do pośrednika płatności. Jeśli spełnia on stosowne wymagania i oferuje taką usługę, może te dane zapisać. Sklep nie zapisuje więc danych naszej karty, a jedynie posługuje się stosownym identyfikatorem w chwili, gdy klient zgłosi żądanie kolejnej transakcji mającej obciążyć daną kartę. We wspominanym przypadku dane kart wpisywanych na stronach Nexto przechowuje PayLane. Sprzedawca ma prawo zapisać sobie jedynie 4 cyfry z numeru karty, by pomóc klientowi w jej identyfikacji.  Teoretycznie dane kart może przechowywać również sam sklep, ale musiałby wcześniej przejść stosowne audyty i de facto zyskać takie uprawnienia, jak firma obsługująca jego płatności. W praktyce jest to sytuacja bardzo rzadka i firmy raczej powierzają takie sprawy podmiotom specjalizującym się w temacie. Sklepy przyjmujące płatności na swojej stronie muszą tak czy inaczej przejść stosowny audyt, ale jest on nieporównywalnie prostszy w porównaniu z tymi, jakie winien przejść np. pośrednik chcący przechowywać wrażliwe dane. A co z kradzieżą danych? No dobrze, wiemy już kto trzyma informacje o naszych kartach, niech to nawet będzie zabezpieczone jak tylko się da, ale przecież wypadki się zdarzają. W wiadomościach raz na jakiś czas mówią o „ataku hackerskim”, „wycieku” czy „kradzieży” danych kart, więc siłą rzeczy jesteśmy na to w pewnym stopniu uczuleni. Otóż wymogi bezpieczeństwa nakładane na podmioty chcące parać się opieką nad danymi kart zabraniają przechowywania kodów CVV2. Kod ten (nadrukowany najczęściej na polu podpisu karty) jest jednym z zabezpieczeń mających potwierdzać, że osoba płacąca jest faktycznie fizycznym posiadaczem karty. Bywają tu oczywiście wyjątki, niektórzy wystawcy kart pozwalają w określonych okolicznościach na transakcje bez podania CVV2 – najlepszym przykładem jest sam Amazon. To oczywiście ma też swoje minusy – część osób nie może w Amazonie dokonać transakcji, bo wystawca ich karty nie zezwala na transakcje bez podania CVV2. I w praktyce nie tak łatwo znaleźć inne przykłady, gdzie sklepy nie prosiłyby o podanie tego kodu. Należy też pamiętać, że jeśli nawet właściciel nie zablokuje karty po dowiedzeniu się, że jej dane mogły być skradzione, wciąż jest chroniony na wiele sposobów. Poza wspomnianą wyżej kwestią kodów CVV2, karty, których dane wyciekły, są zwykle monitorowane (przykład na blogu Niebezpieczenik), działa też szereg dodatkowych mechanizmów. Przykładowo transakcja w Boliwii kartą Bydgoszczanina z pewnością nie pozostanie niezauważona. No i oczywiście ostateczna broń posiadacza karty, czyli chargeback. Jako uważni Czytelnicy z pewnością zapytacie teraz w jaki sposób klient może dokonać ponownej transakcji bez podawania danych, jeśli potrzeba kodu CVV2? Otóż kod ten potrzebny jest tylko przy pierwszej transakcji, kiedy dokonuje się autoryzacja karty. To swoiste potwierdzenie, że sprzedawca może ściągnąć środki z danej karty (później wystarczy odwołanie się do pierwszej transakcji, miast kodu CVV2). Czy to w ogóle legalne? Ano właśnie, w tej kwestii chyba najwyraźniej widać, że ile osób, tyle zdań. A to, że w ogóle nie można, a to, że tylko w Polsce nie wolno. Otóż nie tyle rozchodzi się tu o regulacje prawne, ile o same wytyczne samej branży. Jeśli dany podmiot nie spełnia określonych wymagań, inne instytucje zwyczajnie nie nawiążą z nim współpracy. Dotyczy to w zasadzie każdego poziomu całej drogi przetwarzania płatności. Pośrednik nie przyjmie sklepu, który nie spełni określonych wymagań (dotyczących choćby samej strony internetowej sprzedawcy, na której muszą znajdować się odpowiednie informacje), a tzw. acquiring bank (najczęściej zwany centrum rozliczeniowym/autoryzacyjnym) nie nawiąże współpracy z bramką płatniczą, która nie wylegitymuje się przebytymi audytami i nie spełni określonych warunków. Zawsze „wyższy poziom” dba o to, by ten „niższy” był wiarygodny i nie generował transakcji fraudowych i/lub chargebacków. Ponieważ mniejsze podmioty łatwo mogą stawać się niewypłacalne, odpowiedzialność przechodzi „wyżej”, a każda instytucja chce się przed tym zabezpieczyć. Tak więc można powiedzieć, że niejako branża sama dba o czystość swojego ekosystemu. Amazon i patent na 1-click? Prawdą jest, że patent na takie płatności posiada Amazon i np. Apple, który stosuje pewną formę one-click w swoich aplikacjach musi już to od Amazonu wykupywać. Jednak Amazon jest z USA, a tam, jak wiadomo, można opatentować chyba praktycznie wszystko. Niedawno nawet na wykopie pokazywano patenty na maszynę kopiącą w tyłek (?!) i na zabawę z kotem za pomocą laserowego wskaźnika. Tak więc opatentowanie sposobu dokonywania zakupów nie było chyba większym problemem. Były próby uzyskania takiego patentu również w Europie, ale na szczęście Stary Świat konsekwentnie odrzuca takie wnioski. I chyba należy mieć nadzieję, by tak pozostało… Czytaj dalej:  Amazon namawia do zapłaty w złotówkach, tylko… po jakim kursie?! Nowy Paperwhite jako jedyny ma następcę ekranu Pearl – czyli E-Ink Carta Wybór czytnika i… jeden drobny szczegół, który go dyskwalifikuje Kindle Fire HD ma wersję międzynarodową! Wysyłka od 13 czerwca. Appstore już działa w Polsce Nowe tablety Kindle Fire HD i HDX wysyłane do Polski, ceny od 700 zł Nowy KPW znowu wysyłany na bieżąco 