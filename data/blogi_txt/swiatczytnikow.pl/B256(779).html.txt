Nareszcie. Amazon właśnie wysłał mojego „all new” Kindle Paperwhite – o dzień wcześniej przed oficjalną datą premiery wersji międzynarodowej. Jak widać – czytnik zamówiłem 6 września bezpośrednio po ogłoszeniu nowego modelu, więc możliwe, że trafiłem wcześniej do kolejki. Na Facebooku kilka osób też potwierdziło że już mają status „wysłany”. Termin otrzymania zapowiedzieli na pojutrze. Trzymam za słowo. :-) Niestety, jeśli zamówicie dzisiaj (przypominam o wciąż aktualnym przewodniku) – to data wysyłki nie będzie już taka ładna.  Nowy Paperwhite dodany dzisiaj do koszyka otrzymamy mniej więcej za dwa tygodnie. Choć pamiętać trzeba, że zazwyczaj ostateczne terminy są wcześniejsze. Czytnik już widzę na swoim koncie – mogę mu nadać nazwę, określić adres mailowy, na który będę wysyłał bezprzewodowo książki i sprawdzić numer seryjny.  Na koncie pojawił się też cały zestaw instrukcji do nowego czytnika. Jeśli będzie to Twój pierwszy Kindle – zobaczysz też wszystkie oficjalne słowniki – dwa angielskie, niemiecki, francuski, włoski, portugalski, hiszpański, chiński i japoński. Pisałem o tym więcej przy okazji Kindle Classic. W momencie wysyłki dostałem od Amazonu dwa maile – jeden z potwierdzeniem i rozliczeniem kosztów, a drugi z wprowadzeniem do samego czytnika i usługi. Wygląda on następująco:  W pierwszej części zachęcają – a jakże, do kupowania, przypominają o synchronizacji książek Kindle między różnymi urządzeniami (działa to także dla naszych plików wysłanych mailowo) oraz o tym, że warto czytnik ubrać. Tym razem nie kupowałem okładki – gdyż testowana przeze mnie oryginalna okładka Amazonu pasuje do nowego modelu.  W drugiej części maila również nie ma tu zaskoczeń – jak widać, pierwsze trzy rzeczy jakie nam radzi Amazon to:  połączenie się z WIFI; sprawdzenie ustawień 1-click, co pozwala nam na kupowanie książek bezpośrednio z czytnika: zwykle używana jest ta sama karta, przy pomocy której zapłaciliśmy za czytnik; ustawienia prenumerat – jeśli np. Politykę dostawaliśmy na inny czytnik, albo np. na aplikację Kindle for Android, teraz możemy wejść na nasze konto i zmienić, żeby przychodziła już na nowego Paperwhite.  Przypomnijmy, że Amerykanie mają nowego Paperwhite już od dwóch tygodni, a mieszkańcy Niemiec i Wielkiej Brytanii – od ubiegłej środy. Przy okazji, jeśli ktoś chce zaoszczędzić na kosztach przesyłki, a mieszka w zachodniej części Polski – jakimś pomysłem może być zamówienie Paperwhite z Niemiec i odebranie np. w paczkomacie przy granicy. W tym przypadku również trzeba poczekać, bo oczekiwanie na wysyłkę trwa 3-5 dni. Sposób zamówienia z niemieckiego Amazona opisałem dokładniej przy okazji Classica za 49 euro. Pamiętajmy tylko o nie do końca jasnej kwestii gwarancji, zamawiałbym wyłącznie w przypadku, gdybym miał potencjalnie możliwość realizacji gwarancji w Niemczech. Z możliwości kupna w Niemczech skorzystał autor bloga eczytniki24, który podzielił się swoimi uwagami, m.in.: Podświetlanie lepsze niż w PW1, choć bez rewolucji. Zauważalnie szybsze działanie. Bardzo przydatny Page-Flip /i raczej tej funkcji PW1 nie dostanie ze względu na wykorzystanie szybszego procesora/ Popsuto niestety funkcję zmiany słowników na żywo znaną z PW1 od wersji 5.3.8. Podgląd przypisów działa także w polskich e-bookach.  Jeśli kurier się spisze, w środę wieczorem zapraszam na oficjalne powitanie i pierwsze wrażenia. :-) Aktualizacja z 15 października: nowego Paperwhite można już normalnie zamawiać, ale widzimy komunikat – „In stock on October 22, 2013″ – czyli będzie wysyłany dopiero za tydzień. Parę godzin później komunikat zmieniono na „October 18″ – to się zatem dość dynamicznie zmienia. Aktualizacja z 16 października: no i Amazon mnie oszukał :) bo dziś rano czytnik jest dopiero w Cincinnati, a to oznacza, że dzisiaj na pewno nie dojdzie i pierwsze wrażenia będą później. :-) Czytaj dalej:  „All-New” Kindle Paperwhite wysyłany do Polski od 15 października! Kindle Paperwhite II już w Stanach, oto pierwsze recenzje „All-New” Kindle Paperwhite 3G wysyłany już do Polski. Warto dopłacać? „All-new” Kindle Paperwhite 3G również dostępny i wysyłany od 8 listopada [Nieaktualne] Kindle Paperwhite w niemieckim Amazonie za 99 euro Jest już *nowy* Kindle Paperwhite! Bez rewolucji? 