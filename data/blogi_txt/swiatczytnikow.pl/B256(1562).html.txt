W sobotę wybrałem się na parę godzin do Krakowa na tamtejsze Targi Książki. Przyznam, że nie było niczego, co by mnie wyjątkowo zachwyciło. W punktach parę uwag:  Ogromne kolejki do dwóch wejść wskazują na to, że miłość do książek w królewskim grodzie nie maleje. Żałowałem nawet, że nie wybrałem innego dnia, bo rozmawianie z wystawcami w ścisku, tłoku i gorącu było trudne. Na stronie Interii znajdziecie zapis 45 minutowej rozmowy ze mną na czacie. Wspólnie z moderatorką wybieraliśmy te bardziej ogólne pytania i to takie, na które odpowiedź nie wymaga długiego elaboratu. :-) Dyskusję obserwowało w pewnym momencie nawet 600 osób. Na czatach czy innych ircach spędziłem sporo czasu w swoim życiu, ale występowanie jako gość było bardzo interesującym doświadczeniem. Jeśli komuś się wydawało, że nowe technologie będą widoczne na takich targach, to raczej się rozczarował. Wprawdzie kilka firm oferujących czytniki ebooków miało swoje stoiska, jednak połowę hali zwanej „Salonem Nowych Mediów” wypełniały… wydawnictwa książek dla dzieci (przez co przez salę przewalały się hordy wycieczek szkolnych), albo propozycje drukarni cyfrowych czy paru portali internetowych, które niewiele same wydają. Same czytniki nie były też jakoś oblegane – choć gdy ktoś podchodził to zadawał konkretne pytania. Same e-booki, jako forma publikacji były prawie nieobecne. Na przykład na stoisku Helionu (znajdującym się zresztą w głównej „papierowej” części targów) dominowały książki papierowe, nie widziałem aby mocno chwalili się księgarnią eBookpoint, którą przecież uruchomili w czwartek. Inna obecna w głównej częsci firma Woblink pokazywała owszem kilkanaście ebooków na paru iPadach (czytników nie mieli), ale ekipie psuli humor podchodzący co parę minut ludzie i pytający o możliwość wgrania tych ebooków na Kindle. :) Mówiąc o Kindle – rozmawiałem z przedstawicielami Wolnych Lektur, którzy są zachwyceni wprowadzeniem formatu MOBI – do ściągnięcia rzuciły się niemal natychmiast setki osób, w czym pomógł też wpis na tym blogu. :-) Zadziwił mnie Empik, mający wspólne stoisko z Virtualo. Do obejrzenia było kilkanaście różnych modeli czytników. Tyle, że… na większości było po parę książek i to nie pelnych wersji, a krótkich urywków. Jak można pokazywać ludziom czytniki, na których nie ma czego czytać? Kompletny brak wyobraźni widać było przy czytnikach 10-calowych, które z samej swojej natury dostosowane są do czytania PDF – otóż czytniki z Empiku nie miały ani jednego PDF. Zaskoczenie – tym razem pozytywne – było na stoisku firmy Artatech, która w Polsce promuje markę Onyx. O swoich wrażeniach z oglądania różnych czytników napiszę osobno. Z kolei firma Bez kartek przerzuciła się chyba na dystrybucję Kindle, bo największe zainteresowanie na ich stoisku wzbudzało Kindle 4 – wersja z reklamami, których jednak… nie można było obejrzeć, bo sprzedają je niezarejestrowane. Pomysł z gatunku niezbyt przemyślanych to pokazywanie czytników z błyszczącą folią na ekranie. Wśród wydarzeń związanych z Targami, tematyka ebookowa była praktycznie nieobecna. Firma eLib, która była inicjatorem prezentacji i panelu na WTK tutaj mówiła tylko o technologii tworzenia EPUB, a po 2 dniu Targów po prostu wyjechała… Jedno, co mogło nas zainteresować (czy raczej oburzyć) to prezentacja systemu antyplagiatowego pomagającego (papierowym) wydawcom szukać nielegalnych kopii w tym strasznym internecie.  Miałem też okazję spotkać się z kolegami z portalu eksiazki.org, na którego łamach znajdziecie szczegółowe podsumowanie każdego kolejnego dnia. W drugiej części relacji piszę o czytnikach, na które zwróciłem uwagę. Czytaj dalej: Amazon – ukryte imperium Amazon wchodzi do Polski. Nie, jeszcze nie ze sklepem Krakowska Arteteka zaczyna wypożyczać czytniki e-booków Miejska Biblioteka Publiczna w Gdyni wypożycza czytniki [+informacje z Opola] Kraków, Opole i Gdynia – jak wyglądają statystyki wypożyczeń czytników? Test czytników e-booków w magazynie CD-Action 