Wiadomo nie od dziś, że Kindle obsługuje PDF-y i możemy je czytać bez żadnej konwersji. Wiadomo jednak również, że obsługa ta jest cokolwiek niewygodna i nierzadko taka konwersja będzie całkiem pożądana. Problem w tym, że nie zawsze jest opłacalna – włożony czas i wysiłek winien być przecież współmierny do efektów. I tak jak jeden PDF innemu PDF-owi nierówny, tak i jedno narzędzie do konwersji/obróbki również drugiemu niekoniecznie… Z pewnością każdy doświadczony posiadacz i użytkownik Kindle posiada zainstalowany program calibre. Prawdziwy kombajn, który kataloguje, ściąga, wysyła, no i oczywiście konwertuje – także PDF-y. Może jednak jest doświadczonym przysposabiaczem PDF-ów i opanował po mistrzowsku obsługę PDF to ePub (wciąż można pobrać za darmo – wystarczy się zarejestrować :)). Być może używa też programu MobiPocket Creator, dzięki któremu zmontuje wręcz całe publikacje (ale i PDF-a przekonwertuje). A jeśli jest prawdziwym geekiem, to może pieczołowicie przygotowuje PDF-y do swoich potrzeb korzystając z konsolowego K2pdfopt? Być może. Wszystko to znakomite narzędzia, które mają wiele zalet i pomogą przygotować plik PDF do odczytu. Tyle tylko, że te same zalety mogą być niekiedy również wadami i skłonić do poszukiwania alternatyw. Kłopotliwy PDF Sam najczęściej czytam PDF-y służbowe – raporty, analizy, sprawozdania itp. Niekiedy są to jakieś gazetki czy magazyny. Wszystkie te formy mają dwie podstawowe wady: albo dokument ma szaloną konstrukcję, która uniemożliwia konwerterom uporządkowanie treści, albo zawiera zbyt wiele grafiki. Albo jedno i drugie. W podobnej sytuacji może być wiele osób, np. studenci posługujący się zeskanowanymi notatkami. Naturalnie w takich przypadkach zabawa z programami typu OCR, ręczne porządkowanie treści i tym podobne wysiłki mające na celu porządne złożenie finalnego pliku mobi absolutnie mijają się z celem. Tu idzie wyłącznie o możliwie sprawne przystosowanie dokumentu do komfortowej lektury na ulubionym czytniku. I to nie kombajnem, ale czymś szybkim, czego można użyć w pracy czy nawet dorywczo na laptopie kolegi. Układy gazetowe Od czasu do czasu trafia się PDF, z którym przeciętny konwerter sobie nie poradzi. Czasem ledwo czytelnik potrafi. 5 kolumn tekstu, co chwilę przerwane nagłówkiem na dwie kolumny, czasem kontynuacja jest w kolumnie obok, czasem poniżej. Po prostu fantazja. Na takie okazje wprost jak znalazł jest PdfMasher. Konwertuje pliki PDF do HTML, ePub  oraz mobi i jest dość prosty w obsłudze. Ma jednak pewną znakomitą na przytoczoną okazję funkcjonalność. Otóż przed konwersją możemy wyświetlić sobie orientacyjne strzałeczki, które pokazuję „marszrutę” programu po dokumencie. Innymi słowy widzimy, które bloki tekstu następują po sobie – według konwertera oczywiście. A co najważniejsze, jeśli zauważymy nieścisłość – możemy to poprawić! Wystarczy przejrzeć, ewentualnie poprawić i można wygenerować plik mobi. Szczególnie cenny o tyle, że zwykle te gazetki mają nieludzko drobne czcionki ;) Co strona, to obraz Niekiedy raporty są do tego stopnia okraszone grafiką, że konwersja do „bardziej tekstowego” formatu traci sens. Bywa też, że otrzymujemy po prostu skany w PDF-ie i niekoniecznie chcemy je odczytywać z komputerowego ekranu. Kiedy już okoliczności zmuszają nas do czytania PDF-ów, to bodaj najwygodniej jest to robić w poziomie. Mimo wszystko możemy jeszcze uprzyjemnić sobie odbiór i szybko dostosować dokument. Doskonale nadają się tu dwa narzędzia napisane w Javie i robiące… praktycznie to samo: PDF Scissors oraz Briss. Łatwo można z ich pomocą zaznaczać myszką kolejne fragmenty i – jak sugeruje nazwa pierwszego z programów – pociąć poszczególne strony dokumentu. Szybko pozbędziemy się marginesów, podzielimy stronę na dowolną liczbę części itp. Co prawda w efekcie dostaniemy znowu plik PDF, ale już nieco przyjemniejszy w kindle’owym odbiorze i to przy minimalnym nakładzie pracy. Istotne też, że można wszystkie strony pociąć według określonego schematu, jak również dla każdej określić inną konfigurację podziału. Pełna dowolność. Deser Do konwersji dorywczej możemy oczywiście skorzystać (zamiast calibre) z konwersji e-mailowej samego Amazona. Jeśli jednak ktoś nie ma na to ochoty lub martwi się limitem miejsca (bądź co bądź pliki PDF chyba są najbardziej tłuste ze wszystkich czytanych), ten do worka z konwerterami może zechce dorzucić jeszcze małe, przydatne narzędzie o sympatycznej nazwie Hamster. Wymaga ono co prawda instalacji, ale nie jest przytłaczającym kombajnem, który onieśmiela mnogością ustawień. Program posiada bardzo przejrzysty interfejs (w 41 językach), konwertuje co najmniej poprawnie i ma jeszcze jedną zaletę – obsługuje całe mnóstwo urządzeń (w tym m.in. Kindle, iPad, iPhone, iRiver, Sony, Nook, Kobo) i formatów (TXT, Adobe PDF, FB2, LIT, HTMLZ, PDB, LRF, PUB). Suplement techniczny:  PdfMasher działa pod Windows, Linuxem i Mac OS. PDF Scissors i Briss są napisane w Javie, więc nie powinny sprawiać problemów zarówno pod Windowsem, jak i pod Linuxem. Jeśli komuś (jak np. mi pod Ubuntu) nie działają guziki do PDF Scissors na stronie, oto bezpośredni link do pliku .jar. Hamster uznaje tylko Windows 7/Vista/XP.  Czytaj dalej:  Jak pozbyć się wiszących spójników w Calibre? Kindle, Calibre, formaty i jak uzyskać idealny plik Kindle Comic Creator – nowe narzędzie od Amazonu Jak tworzyć recepty za pomocą Calibre – krótki podręcznik Kindle jako czytnik… mangi! – Wydanie III Oprogramowanie „starego” Paperwhite 5.3.9 – poprawa stabilności w PDF 