W serwisie Ekomercyjnie trafiłem dziś na informację prasową „Polacy czytają e-ksiażki – dynamiczny rozwój rynku e-booków”. Jej częścią jest infografika przygotowana przez porównywarkę okazje.info we współpracy z Woblinkiem. Już zdanie otwierające oryginalną notkę prasową brzmi zastanawiająco: Z danych Porównywarki wynika między innymi, że spośród dostępnych rozwiązań, do lektury e-książek najczęściej wykorzystujemy czytniki E-Ink znanych producentów – Prestigio, Manta oraz Amazon. Manta i E-ink? Ale oto sama infografika (link prowadzi do wersji PDF):  Do części Woblinka nie mam specjalnych zastrzeżeń, podoba mi się też wypowiedź Roberta Chojnackiego: Dziś można już śmiało powiedzieć, że dla polskich wydawnictw publikacja e-booków jest oczywistością. Z dużym trudem można znaleźć oficyny, które nie wydały jeszcze swoich pierwszych książek elektronicznych. Mało tego, na spotkaniach branżowych mówi się o tym, że przychód ze sprzedaży e-booków, to już nie są drobne, a niektórzy wydawcy deklarują nawet, że jest to kilka procent ich obrotu. Polski czytelnik oswoił się już ze zjawiskiem czytania na dedykowanych urządzeniach i jest to dziś dla niego raczej kwestia racjonalnego wyboru, niż jakiejś pogoni za nowinkami. Składa się na ten stan rzeczy przede wszystkim wyraźnie lepsza dostępność oferty, bo wydawcy już bardzo sprawnie pozyskują prawa do książek oraz coraz przystępniejsze ceny e-booków. W katalogach e-księgarń są one jeszcze ciągle relatywnie wysokie, ale e-czytelnik już wie, że może czekać na promocje i wtedy ma szansę kupić książkę nawet 70% tańszą w porównaniu z wydaniem papierowym. Natomiast okazje.info pojechały na całego. Na podstawie statystyk sprzedaży z kategorii „czytniki ebooków” wyszły im takie rzeczy: Od początku września zanotowaliśmy niemal 40-procentowy wzrost zainteresowania kategorią czytniki e-book – mówi Natalia Ircha, specjalista ds. PR Okazje.info. – Dane z ostatnich pięciu miesięcy wykazują, że blisko połowa internautów wybierała e-readery, korzystając z filtru producenta. Użytkownicy najczęściej decydowali się na markę Prestigio oraz na czytniki polskiego producenta Manta. Na trzecim miejscu znalazł się Amazon z e-readerem Kindle, a tuż za podium, na równorzędnych miejscach – Abaxo-Onyx i Vedia. Niesamowite! Liderem wśród czytników w Polsce są Prestigio i Manta! A popularny Onyx Boox jest produktem firmy „Abaxo-Onyx”. :) Ciąg dalszy podobnych głupot zawiera infografika:  53% czytników to ekrany 7″, 22 – ekrany 10″, dopiero 15% to 6″. Wśród e-booków na czytniki wyróżniono dwie kategorie: „czytniki e-ink” – 41% oraz „czytniki Kindle Amazon” – 58%. /to jest akurat efekt niezrozumienia podziału zastosowanego na stronie Woblinka, gdzie „e-ink” to po prostu inne czytniki niż Kindle/  PR-owcy z Okazje.info mieli dobre intencje, chcieli pokazać, że nisza czytników rośnie. Ale widać tutaj kompletne niezrozumienie tego, czym jest czytnik e-booków. Czytniki z ekranem e-ink (najczęściej 6″) to zupełnie inna grupa urządzeń niż tableto-czytniki z ekranem LCD (o ekranach 7 albo 10″), o czym wie każdy czytelnik niniejszego bloga. Tymczasem w notce prasowej (oraz w samej porównywarce) te dwie grupy po prostu potraktowano jako jedną. Może robię tutaj z igły widły, ale takie notki uważam za dezinformowanie klientów, którzy kupią taki pożal-się-boże tablet i potem przeniosą swoją niechęć na całą kategorię… Czytaj dalej:  Na porządny kolorowy e-papier to my sobie jeszcze poczekamy… Test czytników e-booków w magazynie PC World E-papier wchodzi do Tesco Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Pocketbook Cover Reader – czyli zmień telefon w czytnik… Sześciometrowa tablica e-papieru w Nowym Jorku, ale… z Gdyni 