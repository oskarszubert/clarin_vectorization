Na marginesie wczorajszego testu panelu LED postanowiłem sprawdzić, jak  Paperwhite wypadnie w konfrontacji z tradycyjnym czytnikiem oświetlonym przenośną lampką.  Wynik konfrontacji widzicie powyżej. Obok siebie Kindle Paperwhite z oświetleniem ustawionym na 9 oraz Kindle Touch z testowaną u nas lampką Mighty Bright. I to będzie dla wielu z Was zaskoczenie – nie potrafię zdecydowanie powiedzieć, co jest lepsze. Lampka oświetla czytnik mniej równomiernie, daje też bardziej niebieskawy odcień. To jednak nie przeszkadza w komfortowym czytaniu. Jeszcze jedno ujęcie.  Poza Mighty Bright sprawdziłem też moją starszą lampkę-potwora z dwoma ramionami. Kupiłem ją kiedyś za ok. 15 złotych na eBayu – ładuję się ją trzema paluszkami AAA, a jej waga dorównuje czytnikowi…  Ta lampka już wypada gorzej – niebieska poświata i nierównomierność jest zdecydowanie bardziej widoczna. Na czytniku po lewej widać oczywiście słynne cienie na dole, które jak już wspominałem zauważalne są albo w zupełnej ciemności, albo gdy światło jest za mocne. I jeszcze zbliżenia. Paperwhite ze swiatełkiem na 9. Touch z lampką Mighty Bright:  Touch z lampką-potworem: Widzimy, że lampki potrafią zapewnić odpowiedni kontrast – ale trzeba naprawdę porządnej lampki, aby wygląd był zbliżony do czytnika z oświetleniem. Jak to wygląda w praktyce? Od paru miesięcy moje dwa główne czytniki to Keyboard oraz Paperwhite. Gdy jadę gdzieś na miasto, to zabieram ze sobą albo Keyboarda z lampką, albo Paperwhite. Częściej korzystam z oświetlenia w Paperwhite niż wyciągam lampkę. To drugie robię tylko wtedy gdy np. w autobusie jest za ciemno, bym mógł czytać. Gdy jednak lampkę wyjmę, to zastanawiam się, czemu nie zrobiłem tego wcześniej – tak niesamowicie poprawia się komfort czytania. Tymczasem oświetlenie w PW ustawiam za każdym razem, żeby mieć po prostu naturalny wygląd ekranu. Przyznaję też, że mam trochę opory przed wyciąganiem lampki – bo takie urządzenie zwraca na siebie uwagę współpasażerów. Inna sprawa, że nie spotkałem się z wyraźnym zdziwieniem. Może więc jestem przewrażliwiony. Tak czy inaczej – korzystanie z oświetlenia w PW przychodzi łatwiej, bo nie muszę zastanawiać się „czy jest już za ciemno”. Co jeszcze warto mieć na uwadze:  Lampka nie oświetla jedynie powierzchni czytnika, ale także jego sam czytnik i okolice. W zupełnej ciemności daje bardziej naturalne wrażenie i mniej męczy oczy, bo nie wpatrujemy się w wielki świecący prostokąt. Oświetla jednak otoczenie, co może naszemu otoczeniu przeszkadzać. Wyobraźmy sobie, że jedziemy nocnym PKS-em, gdzie kompletnie zgaszono światło. Korzystanie z Paperwhite w kompletnej ciemności będzie możliwe, wyciągniecie lampki sprawi że musimy uważać, aby nie oślepiać współpasażerów. Przy określonym kącie lampka może oświetlać czytnik za mocno, co udało się zauważyć przy tym ujęciu. Wprawdzie czytniki mają ekran matowy, ale jeśli lampka świeci na wprost, to będzie przeszkadzało.  Niewiele lampek ma regulację mocy (moje nie mają) i nie da się dostosować oświetlenia do okoliczności, tak więc doświetlanie przy pochmurnym pomieszczeniu jest trudniejsze. Powtórzę, że lampka lampce nierówna. Jak widzimy wyżej – porównanie Paperwhite z różnymi lampkami daje odmienny efekt. Nie miałem niestety okazji porównania komfortu używania Paperwhite z oryginalną okładką Amazona z lampką. Może ktoś z Was ma jednocześnie PW jak i starszy czytnik z Lighted Cover?  Podsumowanie Czytnik z dobrą lampką może oferować podobny komfort czytania co czytnik z oświetleniem. Jeśli masz np. Kindle Touch – to może nie ma sensu biec od razu po nowy model, może warto po prostu zainwestować w dobrą lampkę. Z drugiej strony – używanie czytnika z oświetleniem jest zwyczajnie wygodniejsze. Nie trzeba zabierać ze sobą lampki i pamiętać o zapasowej baterii. Paperwhite jest też bardziej uniwersalny – bo użyjemy go nie tylko gdy jest ciemno, ale także gdy jest na tyle jasno, że na e-papierze da się czytać, ale my… chcemy mieć po prostu jaśniejszy ekran. Pokazywałem to dokładnie w pierwszej części testu tego czytnika. W takiej sytuacji ustawiamy sobie po prostu żaróweczkę na tyle ile trzeba – a wyciągnięcie lampki wyglądałoby dziwnie i nie dałoby dokładnie takiego samego efektu. Czy zatem dla Kindle Paperwhite alternatywą będzie kupienie Kindle Classic (albo innego czytnika) i lampki za 20-50 złotych, bo tańsze od razu sobie odpuszczamy? To zależy od tego, jak często będziemy z takiej lampki korzystali. Im częściej przychodzi nam wyjść z domu i czytać w różnych warunkach oświetleniowych, tym bardziej uniwersalność modelu z oświetleniem będzie nam się przydawała. Czytaj dalej:  Świecący panel do czytnika? Daj sobie spokój i lepiej kup lampkę… „Tajne” polecenia w Kindle Paperwhite / Touch Oprogramowanie Kindle Paperwhite 5.3.8 – ważna poprawka działania słownika Kindle Paperwhite i Touch korzystają z polskiej Wikipedii! Czego nie robić z Kindle Paperwhite na plaży Oprogramowanie 5.3.5 dla Kindle Paperwhite – poprawki słownika 