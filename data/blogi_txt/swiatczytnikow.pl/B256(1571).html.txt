Po dwóch tygodniach intensywnego korzystania zaczynam największy w polskim internecie test „All-New” Kindle Paperwhite.  Czytnik określał też będę jako Paperwhite 2, lub po prostu PW2. W połowie października podzieliłem się pierwszymi wrażeniami. Teraz czas na dokładniejszą ocenę. Omówię nowe i stare funkcje czytnika, porównam też PW2 z poprzednimi modelami. Dzisiaj w pierwszej części testu przedstawię oświetlenie i nowy ekran – czyli dwa elementy, którymi Amazon najbardziej się chwali. Ekran bez oświetlenia Światełko to zazwyczaj główny powód zakupu Paperwhite. Dzięki niemu możemy czytać w dowolnych warunkach oświetleniowych. Ale pierwsze pytanie, jakie się nasuwa to – czy nowy ekran Carta zastosowany w PW2 jest rzeczywiście lepszy od Pearla, do którego zdążyliśmy się przyzwyczaić? Czy jest w ogóle inny? Obok siebie sfotografowałem mojego starego Kindle Keyboard i nowego Paperwhite z oświetleniem na zero:  Za pierwszym razem przeprowadziłem też na sobie eksperyment. Próbowałem czytać na przemian – akapit tu, akapit tam. No i… po paru minutach wkurzały mnie dwie rzeczy:  Szary ekran w Keyboardzie! I to nie jest efekt np. nierównego oświetlenia, choć oczywiście warunków laboratoryjnych na biurku nie mam. Po prostu tło PW jest jaśniejsze. To nie jest wielka różnica, ale przy bezpośrednim porównaniu oczywista. Odrobinę grubsze litery w Keyboardzie, czy też cieńsze w Paperwhite. Z tego nie każdy zdaje sobie sprawę. Czytniki „klawiszowe” – Keyboard od wersji 3.4 i Classic od wersji 4.1 mają pogrubione standardowe czcionki - zapewne jako alternatywa dla braku oświetlenia. Tej aktualizacji nigdy nie dostały Touch i Paperwhite.  I zbliżenie – po lewej Keyboard, po prawej Paperwhite.  Tak, również bez oświetlenia ekran PW2 jest inny. Jest jaśniejszy i ma cieplejszy odcień. Czy kolor ekranu/światła PW2 jest „za ciepły”, albo wręcz żółtawy, jak twierdzą niektórzy? W praktyce jest on po prostu bardziej neutralny. Miejmy jeszcze jedno na uwadze: e-papier bez oświetlenia wyłapuje odcień padającego światła. Inaczej mówiąc – jeśli czytasz w cieniu, albo przy oświetleniu diodowym, to ekran będzie szarawo-zimny. Jeśli oświetlisz ekran lampką biurkową z ciepłą żarówką – ekran będzie równie ciepły co kartka książki. Tutaj nic się nie zmieniło – przykład pokażę dalej. Obsługa światełka Światło włącza się automatycznie przy wybudzeniu czytnika. Jeśli korzystamy z oryginalnej okładki (lub jej klonów), otwarcie okładki powoduje także wybudzenie czytnika i włączenie światełka. Gdy otrzymamy nowy czytnik ma on domyślne ustawienie bliskie maksymalnemu.  Oświetlenie można regulować od 0 do 24, korzystając z ikony żarówki znajdującej się w menu nawigacyjnym.  W stosunku do poprzedniego modelu doszedł przycisk „Max”, który od razu ustawia maksymalną wartość oświetlenia. Ekran z oświetleniem Gdy testowałem Paperwhite I, nie miałem zbyt wielu powodów do narzekania. Sporo uwag dotyczących czytania w różnych warunkach da się zastosować również przy nowym czytniku. Podobnie jak wtedy, na chwilę przed zachodem słońca ułożyłem na parapecie kolejno: Kindle Touch, PW1 oraz PW2. Przy oświetleniu na 0/24 – ekrany wyglądają dość podobnie i żeby czytać w tych warunkach musiałbym powiększyć litery.  Dopiero przy 12/24 widać jakieś efekty na obu czytnikach – ekran staje się jaśniejszy niż Touch.  Poziom 16/24 to już czytanie bardzo komfortowe.  No a ustawienia maksymalne: 24/24 – trochę za mocno, przy czym widzimy wyraźnie różnice między PW1 i PW2.  O ile na starym Paperwhite mamy światło o trochę zbyt zimnym, niebieskawym odcieniu i nierówności na dole, w nowym odcień jest już bardziej neutralny, a jego rozłożenie bardziej równomierne. Nowy PW2 wypadł u mnie lepiej w „teście łóżkowym”. Przy starszym modelu czasami nie mogłem ustawić komfortowych ustawień oświetlenia, bo raz było za jasno (znaczy zbyt nienaturalnie), raz za ciemno – tu nie ma problemu. Natomiast doświetlanie przy codziennym używaniu wypada rewelacyjnie. Gdy jadę autobusem czy metrem, to ustawiam zwykle koło 12 – i ekran jest po prostu jaśniejszy. Tak więc można powiedzieć, że dopiero przy drugim modelu zacząłem się przekonywać do tego, co Amazon zaleca – że nawet jak jest jasno, warto trochę doświetlić ekran. Wróćmy do porównania PW2 i Keyboarda na biurku. Świeci mocna lampka, nie powinienem niczego doświetlać. A jednak ustawienie 12/24 sprawia, że ekran staje się jeszcze jaśniejszy – ale bez efektów ubocznych.  Co niestety na zdjęciu jest akurat mało widoczne. :-) W kompletnej ciemności Przy ustawieniu 0/24 diody ledwo się żarzą – ale znacznie mniej niż na PW1 (po prawej).  (Uwaga techniczna – w rzeczywistości PW1 świeci słabiej, po prostu chciałem pokazać jak mają do siebie poziomy zerowe na dwóch czytnikach, gdybym przyciemnił ekspozycję na zdjęciu, PW2 mógłby zniknąć…) Jest to tak słabo widoczne, że w pierwszych testach pojawiały się przypuszczenia, że Amazon zrezygnował z minimalnego oświetlenia. Nadal je jednak zostawił, ale w stopniu, który widoczny jest wyłącznie w zupełnej ciemności i wystarcza jedynie do tego, żeby trafić w żarówkę i ustawić większy poziom światła. Ile prądu może zużywać czytnik z wyłączonym oświetleniem? Jestem przekonany że to jest bardzo mało. Dlatego wszelkie sugestie, jakoby żarzenie się diod na 0/24 było wadą uważam za niezbyt przemyślane. Przypomnę też że w normalnych warunkach do poziomu 6-8/24 oświetlenie jest zupełnie niewidoczne. Jeśli pominiemy trochę inny odcień ekranu, to nie ma różnicy w stosunku do innych czytników. Ghosting Naturalną cechą każdego ekranu e-papierowego jest ghosting – drobiny atramentu pozostające z poprzednich stron. Poświęciłem temu osobny artykuł, w którym wyjaśniałem że widoczne czasami powidoki nie oznaczają awarii ekranu. Sposobem na ghosting jest pełne odświeżenie ekranu, które wiąże się z jego wygaszeniem na ułamek sekundy. Różne wersje Kindle inaczej odświeżają ekran. Keyboard odświeżał przy każdej zmianie strony. Classic, Touch i PW1 – co sześć stron, z możliwością przełączenia na odświeżanie co stronę. Paperwhite odświeża ekran co 13-14 stron oraz przy każdym nowym rozdziale. Czy ghosting jest zauważalny? Tak, szczególnie przy mocniejszym świetle.  Poniżej przykład ostatniej strony w rozdziale – zaraz nastąpi odświeżenie i powidoki poprzednich wierszy są widoczne – choć przyznaję, że tutaj podbiłem kontrast, bo na zdjęciu nie były aż tak rozpoznawalne.  Ghosting na 12-13 stronie przypomina ten, który był na 5 stronie PW1 – czyli tam, gdzie ten odświeżał stronę. Tak więc tutaj nic się nie zmieniło. Ghosting nie został też wyeliminowany, jak zapowiadano to wprowadzając technologię Regal. Z drugiej strony wydaje mi się, że ghosting nie pogarsza czytelności cieńszych czcionek szeryfowych (Palatino, Baskerville), jak to się zdarzało w PW1. Czy naprawdę „biały jak papier”? Amazon przekonuje nas, że ekran nowego czytnika ma przypominać papierową kartkę. Czy jest to prawda? Gdy tylko otrzymałem nowego Paperwhite, artykuł na temat pierwszych kroków zilustrowałem następującym zdjęciem:  Odpowiada ono na pytanie twierdząco – tak, w pewnych warunkach oświetleniowych, z określonym poziomem oświetlenia w czytniku nie ma zauważalnej różnicy między kartką papierową i e-papierem z czytnika. Ale wystarczy że zmienimy warunki, zrobimy zdjęcie pod innym kątem – i już widzimy, że co papier to papier. :-)  Tutaj widać wyraźnie, że do bycia „białym jak papier” ekranowi jeszcze sporo brakuje – np. w chłodnym świetle dnia wygląda on nadal chłodno. Różnice z Paperwhite I Jeśli chodzi o oświetlenie – PW2 wypada znacznie lepiej – jak już wcześniej pisałem.  Nowy Paperwhite pozwala na zwiększenie jasności bez obawy, że efekt będzie nienaturalny, czy też będzie przypominał tablet. Niemniej wydaje mi się, że ustawienia maksymalne to trochę za dużo – ja najczęściej operuję między 8 i 18. Między pojedynczymi egzemplarzami PW2 mogą również występować różnice, ale w stosunku do PW1 nie powinno być żadnych wątpliwości, który model jest lepszy. Na tym zdjęciu redaktorzy z allesebook.de sfotografowali trzy nowe Paperwhite obok jednego starego. W ciemności i przy maksymalnym świetle widać jak na dłoni wady PW1.  Sam ekran i jakość czcionek jest jednak podobna. Kolejne zdjęcie, na którym porównano oba czytniki pod mikroskopem. Trudno wskazać, który miałby być lepszy. Kontrast ekranu PW a inne czytniki Przy okazji własnego testu, redaktorzy Allesebook.de zbadali kontrast ekranu bez oświetlenia w różnych czytnikach i wyszły im następujące wyniki:  Prowadzi niespodziewanie starsza wersja czytnika Sony. Następnie PW2, nowe Sony i Pocketbook. PW2 ma tylko odrobinę poprawy w stosunku do PW1, choć jak wspomniałem – w praktyce trudno je odróżnić. A teraz kontrast ekranów z oświetleniem.  W stosunku do PW1 pod względem samego kontrastu nic się nie zmieniło, nowy Paperwhite nadal pozostawia w tyle czytniki Pocketbooka, Kobo i Tolino. Sony – jak wiadomo ekranów z oświetleniem wciąż nie ma. Podsumowanie – ekran i oświetlenie Nowy ekran Kindle Paperwhite 2 nie przynosi rewolucji. Ale jeśli dodamy nową technologię oświetlenia, różnice są zauważalne. Jeśli porównamy go z PW1 – widzimy wyraźnie, że pozbyto się nierównomierności przy maksymalnym oświetleniu i że jest ono bardziej naturalne. Choć trzeba uczciwie powiedzieć, że tutaj PW1 niewiele brakowało. Różnice są widoczne przy mocnym oświetleniu, a nie zawsze z niego korzystamy. Jeśli porównamy ze starszymi czytnikami – zwrócimy uwagę na to, że ekran jest jaśniejszy nawet bez oświetlenia – a jeśli włączamy oświetlenie – to w pewnych warunkach faktycznie przypomina papier książki. W pierwszej części testu PW1 pisałem, że dzięki oświetleniu Paperwhite pozwala na czytanie w każdej sytuacji. To się nie zmieniło. Możemy go wszędzie ze sobą zabrać i mieć pewność, że złe światło nie przeszkodzi nam w czytaniu. Od tamtego artykułu minęło 9 miesięcy, a Paperwhite zastąpił już niemal całkowicie Keyboarda jako mój główny czytnik. Znacznie większe zmiany przynosi nowa nawigacja po książkach – spis treści, funkcja Page Flip, zakładki i przypisy – poświęcę jej drugą część testu. Oczywiście zachęcam do zadawania pytań w komentarzach. Czytaj dalej:  Test „All-New” Kindle Paperwhite – część II – nawigacja po książce Nowy Paperwhite jako jedyny ma następcę ekranu Pearl – czyli E-Ink Carta Test „All-New” Kindle Paperwhite – część III – czytanie, wyszukiwanie, podkreślanie, słownik Test Kindle Paperwhite – część III: wyszukiwanie, PDF, Internet, czasopisma, kontrola rodzicielska Test „All-New” Kindle Paperwhite – część IV – PDF, czasopisma, Internet oraz podsumowanie Kindle Paperwhite II już w Stanach, oto pierwsze recenzje 