Rok temu przedstawiałem na Świecie Czytników serwis ebooks43.pl mający na celu rozprowadzanie darmowych e-booków. Mieli je uwalniać wydawcy i autorzy. Dziś zajrzymy tam ponownie i mile się zaskoczymy. W lipcu 2012 w serwisie były zaledwie 4 tytuły. Teraz – jeśli dobrze policzyłem – jest ich aż 23. To już naprawdę sporo czytania. Na co warto zwrócić uwagę:  DJ-Micha znów coś kręci - świeżutka premiera. Jest to książkowy zapis bloga Jacka Pałki, znanego z trzech poprzednich książek o jego synu, Bazylku (a „Bazylek daje sobie radę” jest również w serwisie). Teraz wchodzimy już w okres nastoletni. Lektura obowiązkowa dla wszystkich, którzy mają dzieci w gimnazjum. :-) Linia nocna. 10 snów - zbiór opowiadań Jerzego Sosnowskiego, publicysty i dziennikarza radiowej Trójki, pierwotni wydany w 2002 roku nakładem WAB. Ślepy tor i inne opowiadania - zbiór opowiadań Stefana Grabińskiego, w nieco innej konfiguracji dostępnych swego czasu w BookRage. Protokóły Mędrców Syjonu – największe w dziejach fałszerstwo i plagiat - słynna fałszywka sprzed 100 lat, przypisywana rosyjskiej ochranie w celu wywołania narodowej niechęci do Żydów. O umysłowym i moralnym niedorozwoju kobiety - kolejna ciekawostka sprzed stu lat, a jeszcze ciekawiej się robi, jak poczytamy komentarze pod książką. Alfabet Urbana - słynna książka Jerzego Urbana z 1990 roku, w której z jednej strony dał upust swoim polemicznym zdolnościom, z drugiej – w sposób ewidentny starał się wpasować w nowy układ polityczny. Wkrótce założy „Nie” i wypłynie. Mimo mojej oczywistej niechęci do tego pana, lektura ciekawa, interesujące świadectwo tamtych czasów, choć warto ją czytać z komentarzem, choćby takim jak na kontrowersje.net. Wałęsa – człowiek na smyczy? - wywiad-rzeka z Krzysztofem Wyszkowskim, działaczem opozycji w czasach PRL, współzałożycielem Wolnych Związków Zawodowych – i od wielu lat przeciwnikiem Wałęsy, o którego współpracy z SB chętnie opowiada. Stosunek seksualny nie istnieje - książka Jasia Kapeli, publicysty kojarzonego z Krytyką Polityczną. Zdaje się, że do wersji papierowej była dodawana prezerwatywa, na co w przypadku e-booka liczyć nie możemy. Twój wredny szef - a to poradnik na temat relacji z przełożonymi w pracy.  Większość książek jest w trzech formatach (PDF, EPUB, MOBI), a w plikach jako podpis znajdziemy nasz adres e-mail – warto pamiętać, że plik pobieramy tylko do własnego użytku. Przypomnę, że „ceną” za pobranie e-booka jest podanie adresu mailowego, na który będzie przesyłany newsletter serwisu BooksOn.pl, z ofertami zakupu książek papierowych. Wiadomości dostajemy dość często, zdarza się, że dwa razy dziennie. Można się jednak wypisać. Rok temu byłem trochę sceptyczny, ale serwis rozwinął się całkiem ładnie. Z czterech do dwudziestu trzech to spore osiągnięcie, nawet jeśli nie są to tytuły bestsellerowe. Twórca serwisu, Jacek Chołoniewski podkreśla, że książek obecnych w ebooks43 nie znajdziemy nigdzie indziej. I faktycznie, nie wiem czy takie książki jak Urbana ktoś by dzisiaj komercyjnie wydał. Dobra robota, mam nadzieję, że za rok będę ten serwis jeszcze bardziej chwalił. :-) Czytaj dalej: Pies Łańcuchowy – wydawnictwo literackie z książkami… za darmochę! FantastykaPolska.pl – co nowego? Opowiadania nominowane do Nagrody Zajdla (w części) za darmo Literadar wraca na czytniki po ponad rocznej przerwie „W blasku ognia” – zbiór polskich opowiadań z Uniwersum Metro 2033 do pobrania Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje 