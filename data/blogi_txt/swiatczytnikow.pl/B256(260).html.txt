Premiera wydania Gazety Wyborczej na Kindle przyniosła nam sporo pytań na temat tego wydania. Na dzień przed świętami przeprowadziłem więc krótki mailowy wywiad z Michałem Gwiazdowskim, kierownikiem serwisu wyborcza.pl.  Świat Czytników: Skąd w ogóle pomysł wydania Gazety Wyborczej w Kindle Store? Michał Gwiazdowski: Chcemy być wszędzie tam, gdzie są nasi czytelnicy. Jeśli wygodniej jest im czytać „Gazetę Wyborczą” na czytniku niż na papierze to staramy się zapewnić taką możliwość. System wydawniczy Kindle Digital Publishing nie dopuszcza publikacji w języku polskim. Jak udało się ominąć to ograniczenie? Nie dopuszcza publikacji książek i blogów. Z gazetami jest tak, że nie można w panelu konfiguracyjnym wybrać polskiego jako języka publikacji. Kiedy o to zapytaliśmy Amazon – ten, świadomy, że chodzi o polską gazetę – odpowiedział żeby zaznaczyć English, a oni się cały czas rozwijają i kiedyś polski dodadzą. To było parę miesięcy temu, na razie nie dodali. Ile czasu zajmuje przygotowanie pojedynczego numeru? Czy macie to zautomatyzowane? Oczywiście zautomatyzowaliśmy proces tak bardzo jak to możliwe, ale kontrolę nad wydaniem na Kindle sprawuje „interfejs białkowy”, czyli redaktor – tak samo jak w przypadku wydania papierowego czy wyborcza.pl Początkowo nowe numery przychodziły po południu. Teraz są już rano. Od czego to zależało? Od Amazona, coś nie „zatrybiło” po ich stronie na początku okresu testowego. Cieszy nas jednak, że już teraz „Gazeta Wyborcza” przychodzi na Kindle z samego rana – sam ją czytam w takiej wersji jeszcze leżąc w łóżku ;) – zanim zajrzę na wyborcza.pl Wiele uwag dotyczących elektronicznego wydania Wyborczej wspomina na brak dodatków. Najczęściej ludzie pytają o Duży format oraz Wysokie Obcasy, ja z kolei zauważyłem, że w poniedziałek w wydaniu Kindlowym nie było ani słowa o sporcie, bo tego dnia sport trafił do osobnego dodatku. Co zamierzacie z tym zrobić? Dodatek „Sport.pl” będzie, „walczymy” z umieszczeniem na Kindlu tabel, na pewno będzie także lokalny dodatek warszawski. Jeśli chodzi o dodawane do papierowej „Gazety” magazyny na początek dołączyliśmy do wersji kindlowej poniedziałkowy „Biznes, Ludzie, Pieniądze” i sobotni „Magazyn i Świąteczną”. Jeśli takie będzie życzenie czytelników zapewnimy także możliwość lektury „Dużego Formatu” i „Wysokich Obcasów” – otwarta pozostaje kwestia czy będzie to integralna część wydania „Gazety Wyborczej” czy osobny produkt. Kolejne dziedzictwo wydania papierowego to odesłanie do internetu. W ostatnią środę czytałem na Kindle fragment wywiadu z Anną Streżyńską i na końcu zaproszenie do wyborcza.biz. Czy takie wywiady nie powinny być na Kindle w całości? Powinny być, to nasz błąd. Wciąż się uczymy obsługi nowego nośnika. Jak oceniacie pierwsze reakcje na wydanie Gazety Wyborczej na Kindle? Jesteśmy mile zaskoczeni pozytywnym przyjęciem. Cieszą nas jednak też te krytyczne uwagi, na pewno je uwzględnimy poprawiając wersję kindlową „Gazety Wyborczej” lub przygotowując inne propozycje na ten czytnik. Polityka ujawniła że mają ponad 2000 prenumerat. Na jakie liczby liczy Gazeta? Nie traktujemy „Polityki” jak konkurenta, raczej sprzymierzeńca w rozwoju tej formy dystrybucji treści i ich wynik bardzo nas cieszy. Dla nas jest co prawda zbyt wcześnie na podanie konkretnych liczb, ale „Gazeta Wyborcza” jest najpoczytniejszym dziennikiem w kraju i chcemy żeby tak pozostało – niezależnie od tego czy nasi czytelnicy wybierają wersję papierową, czytnikową, czy szukają naszych treści w internecie.  Tyle jeśli chodzi o wywiad. Dziś wydanie na Kindle pojawiło się dopiero około godziny 11.30… Przyznaję, że odpowiedź w sprawie dodatków troszkę rozczarowuje. Bo w końcu 30 złotych miesięcznie to jest koszt, za który chciałoby się mieć to co jest w wydaniu najważniejsze i nie płacić za to dodatkowo. Sądzę, że to właśnie obecność dodatków czy ich brak może decydować o przedłużeniu prenumeraty. Na stronie produktu w Kindle Store mamy już 9 recenzji, z czego w większości jest narzekanie na brak dodatków. :-) Jeśli chodzi o „Duży format”, istnieje opublikowana na eksiazkach nieoficjalna wersja recepty na Calibre, która po dodaniu do Calibre ściąga część artykułów ze strony wyborcza.pl. Nie trafiła ona do oficjalnego wydania programu, gdyż nie zawsze działa prawidłowo i nie radzi sobie ze wszystkimi artykułami. Czytaj dalej:  Gazeta Wyborcza łączy paywalla, prenumeratę na czytniki i aplikacje Gazeta Wyborcza nareszcie w Publio. Cała, z dodatkami! Magazyn „W Punkt” w wersji na czytniki! Rzeczpospolita ma wersję na Kindle! Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku „Promocje to problem”, ale i jedyne skuteczne narzędzie – wywiad z szefem CDP.pl 