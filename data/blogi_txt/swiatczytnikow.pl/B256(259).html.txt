Kiedy ktoś staje się fanboyem? Gdy zaczyna przekonywać (siebie i innych), że jego ulubiona rzecz przydaje się do wszystkiego i powinna stać się powszechnym obiektem pożądania. Czytniki e-książek nie są gadżetami dla wszystkich. Są dla tej mniejszości społeczeństwa, która czyta – i to czyta sporo. Pominę fakt, że wyciągając w metrze Kindla można się lansować na intelektualistę, bo grupa docelowa takiego lansu, w postaci miłośniczek literatury z pierwszego roku UW jest dość ograniczona. Ale nawet jeśli chodzi o czytanie, e-readery, a wśród nich Kindle 3 nie nadają się do wszystkiego. Tutaj parę sytuacji, w których nadal mamy alternatywy. Research Jako „research” (czy też „prace badawcze”) rozumiem poszukiwanie informacji na jakiś temat. Piszemy na przykład artykuł, a na biurku mamy dziesiątki książek z różnymi zakładkami. Co wtedy robimy:  szybko porównujemy jakiś fragment (np. ujęcie tematu) w kilku książkach, szukamy informacji o czymś w kilku książkach, porównujemy fragmenty tej samej książki (np. w zbiorze artykułów na dany temat, albo w zestawie „treść+komentarz do treści”), jedna książka odwołuje się w przypisach do drugiej, wtedy skaczemy między nimi.  Co w przypadku książek elektronicznych i Kindle?  Nie możemy mieć otwartych kilku książek naraz. Przełączenie się między dwoma książkami czasami jest dość szybkie: sortujemy od ostatnio czytanych, potem dwa kliknięcia: HOME, książka. Ale nadal wolniejsze niż przełączenie się między dwoma otwartymi PDF na komputerze. Nie możemy szybko przeskoczyć między paroma miejscami w jednej książce. Można ustawiać zakładki, a potem korzystać z Menu – Your Notes and Marks, ale to też parę kliknięć.  Zwróćmy uwagę, że kupienie Kindle DX właściwie niczego tu nie załatwia, bo fajnie, że obejrzymy sobie wygodniej plik PDF, ale dwóch PDF-ów na raz nie obejrzymy. Rozwiązanie: jeśli mamy dużo książek elektronicznych i potrzebujemy je wykorzystywać – do tego wciąż najlepszy będzie netbook. Tym bardziej że od biurka zawalonego książkami na razie nie uciekniemy. Dlatego gdy zajmuję się (na swoje potrzeby) tłumaczeniem Biblii, często moje biurko wygląda właśnie tak: Istnieje kilka e-czytników, które posiadają „zakładki”, np. 10-calowy Irex 1000S, którego umiejętności czytania naukowych PDF chwalono. Tyle, że to model sprzed paru lat, kosztował dobrze powyżej 2 tysięcy zł, a firma w międzyczasie upadła… Szybka orientacja w treści książki Gdy kupuję książkę papierową (ale nie powieść), to często ją najpierw przekartkowuję, zwracając uwagę np. na tabelki, ilustracje, różne kluczowe myśli. Na Kindle będzie trudniej – odświeżanie jest z nowymi czytnikami coraz szybsze, ale w końcu palec nas rozboli. Jeśli książka ma w nawigacji rozdziały, można klawiszami kursora (joystickiem w K2) skakać lewo-prawo i przeglądać choć początki rozdziałów. Ale idealne to nie jest. Rozwiązanie: tu dla mnie całkiem nieźle sprawdza się Kindle for PC. Ustawiamy mu dwie kolumny, wtedy na ekranie monitora mieści się dużo tekstu, jesteśmy w stanie to „przekartkować”.  Tu przykład z książki „Search Patterns”, której swoją drogą nie kupiłem w Kindle Store, a w O’Reilly. Miałem wcześniej wersję papierową i pozwolili na „upgrade” za jedyne 5 dolarów. W przypadku książek z Kindle Store czasami przydaje się też funkcja „Popular Highlights” – czyli lista fragmentów, które ludzie podkreślali. O tym napiszę jeszcze osobno. Czytanie tekstów nielinearnych Czytnik najlepszy jest przy tekście linearnym – takim, jak powieść, w którym co minutę czy dwie wciskamy „Następna strona” i po prostu czytamy. Jeśli mamy skakać między różnymi częściami, nie zawsze jest to wygodne. Nawet jeśli mamy czytnik z dotykowym ekranem – to czy zawsze książki są odpowiednio olinkowane? Dlatego Kindle (mimo tego, że modele DX kupowano masowo na niektórych uczelniach w Stanach) nie sprawdzi się przy każdym rodzaju podręcznika, a już szczególnie przy takim, gdzie czytając jeden rozdział, musimy sprawdzać coś w drugim i trzecim, a potem w słowniczku, kluczu odpowiedzi czy ramce z definicjami…  Inna sprawa, że porządny podręcznik będzie miał to wszystko podlinkowane. Rozwiązanie: istnieją teksty nielinearne opracowane specjalnie dla Kindle. Korzystanie z takiej NET Bible opracowanej przez ukraińską (!) grupę OSNOVA będzie przyjemnością, bo w każdej chwili możemy przejść do obszernego komentarza. Jeśli nie – to bywa, że nadal najlepszy jest stary dobry papier z dwudziestoma zakładkami. Podsumowanie Czy chcę tu zniechęcić kogoś do Kindle lub innych e-czytników? Skądże. Warto pamiętać, że to są e-czytniki czyli urządzenia do czytania. Tymczasem podane przykłady dotyczą już bardziej „pracy z tekstem”. W tym zastosowaniu Kindle będzie miał wciąż ograniczenia i warto być ich świadomym. Z drugiej strony każdy ma inną sytuację i potrzeby. Czasami warto jest po prostu Kindelka pożyczyć od kolegi na godzinę i spróbować samemu. Nie zawsze rady innych będą tutaj przydatne. Czytaj dalej:  Jaki czytnik będzie najlepszy do przeglądania internetu? Kindle w hamaku (albo podczas białych nocy) Czego nie robić z Kindle Paperwhite na plaży Czytnik w samolocie – wreszcie będzie można czytać przez cały lot! Kupujemy czytnik Kindle babci lub dziadkowi Kindle, Calibre, formaty i jak uzyskać idealny plik 