Kilka godzin temu Amazon ogłosił premierę nowej wersji Kindle Paperwhite – czyli szóstej już generacji czytników Kindle. Aktualizacja z 4 września: dzień później okazało się, że Kindle Paperwhite w wersji międzynarodowej będzie wysyłany do nas od 15 października. Zobacz artykuł na ten temat. Spełnił się jeden ze scenariuszy – nowy Kindle pojawił się bez specjalnej konferencji i wielkich fanfar. Po prostu na stronie głównej Amazonu zobaczyliśmy zapowiedź, a nowy model można już zamówić, na razie tylko do USA.  „All-new” Kindle Paperwhite ($139 bez reklam, $119 z reklamami) – wysyłany od 30 września „All-new” Kindle Paperwhite 3G ($189) – wysyłany od 5 listopada.  Nowy Kindle jest też dostępny jako pre-order w Amazonie brytyjskim (109 GBP) oraz niemieckim (129 EUR), wysyłany od 9 października. Widać od razu, że będziemy mieli kłopoty z nazewnictwem – bo Amazon wzorem Apple do nowego modelu nie dodał nawet cyfry porządkowej – określił go tylko jako „all-new”, całkowicie nowy. Co zatem nowego? Oficjalna lista jest długa…  Tyle, że nie ma żadnej ze zmian, o których pisałem w artykule na temat plotek. Nie ma większego ekranu, koloru czy też giętkiego e-papieru. Niemniej, kilka zmian może się okazać ważnych w praktyce.  Nowa technologia wyświetlania i oświetlenia – ma zapewnić lepszy kontrast (biele bielsze, czernie czarniejsze), niestety na razie bez wyjaśnienia i przykładów. Podobno zlikwidowano też nierówności oświetlenia ekranu, znane z poprzedniego modelu. Nowa technologia dotyku – siatka gęstsza o 19% ma ułatwić trafianie we właściwe miejsce, a jednocześnie zmniejszać ryzyko przypadkowych zmian stron. Procesor szybszy o 25%, czyli pewnie 1 GHz zamiast 800 Mhz w dotychczasowych modelach. Ma to zapewnić bardziej płynne działanie i zmianę stron. Page Flip – możliwość szybkiego podglądu zawartości książki, czyli przeskoczenia przez kolejne strony czy rozdziały bez opuszczania bieżącej strony. Wróci – w innej postaci – usunięta w pierwszej edycji Paperwhite możliwość skoczenia do sąsiedniego rozdziału. Można będzie też szybko zajrzeć do wybranej części książki, np. na mapkę Westeros w „Grze o Tron”. Wygląda to obiecująco.  Smart Lookup, czyli zintegrowanie słownika, Wikipedii oraz X-Ray – dotąd wywoływane były osobno, teraz jeśli zaznaczymy słowo, zobaczymy jednocześnie 3 zakładki, choć oczywiście nie do każdego słowa będzie definicja we wszystkich trzech, co zresztą widać na przykładzie.  Ułatwiony podgląd przypisów – zamiast skakania na koniec książki, zawartość przypisu zobaczymy w okienku. Nie jestem pewien czy będzie to działało dla wszystkich książek. Vocabulary Builder - będzie można zrobić sobie powtórkę ze wszystkich słów, które sprawdzaliśmy w słowniku. Dla uczących się języków może to być bardzo ciekawa funkcja – wprawdzie dotąd dało się np. zaznaczyć słowa i wyeksportować przy pomocy My Clippings, ale to będzie z automatu.   Jak widać – mamy najpierw trzy zmiany fizyczne (ekran, dotyk, procesor) – a pozostałe dotyczą już oprogramowania. Możliwe, że część zmian zostanie załatwiona po prostu przez nowsze oprogramowanie – tak jak Kindle Touch dostał swego czasu większość funkcji Paperwhite. A „nowy bielszy ekran” jeden z forumowiczów Mobile Read skomentował – „z nowym Arielem biel jest jeszcze bielsza”… :-) Bez zmian pozostają:  Rozdzielczość ekranu: wciąż 1024×758. Wielkość pamięci: wciąż 2GB i 1,25GB na pliki użytkownika Rozmiary czytnika: do nowego modelu sprzedawana jest dotychczasowa oryginalna okładka.  Trzy funkcje ograniczone zostały na razie tylko do zapowiedzi:  Kindle Match Book – jeśli kupiliśmy kiedyś w Amazonie książkę papierową, będziemy mogli dokupić e-booka – i zapłacimy $0,99 – $2,99 lub wręcz dostaniemy go za darmo. Zwróćmy jednak uwagę, że to jest funkcja dotycząca całego ekosystemu Amazona, więc dostaną ją wszyscy klienci; choć niewykluczone, że uszczęśliwi tylko tych ze Stanów. Dzielenie się książką na GoodReads – wreszcie Amazonowi może wyjść „czytanie społecznościowe”, bo nasi znajomi będą mogli podejrzeć notatki czy podkreślenia. Kindle Free Time – funkcja znana z Kindle Fire – tworzenie na czytniku osobnych profili dla dzieci, przez co będzie można określić co mają czytać oraz śledzić ich postępy. Same dzieci będą mogły zdobywać odznaki za określone dokonania. Ciekawe, że ta sama funkcja występuje w Kobo ale nie jest ograniczona do dzieci.   Co z wersją międzynarodową? Aktualizacja z 4 września: wersja międzynarodowa już jest – patrz artykuł. Nadal można do Polski zamówić obecny model Kindle Paperwhite. Próba zamówienia nowego modelu kończy się informacją o złym adresie – jednak nie mamy przekierowania na odpowiednią stronę „for international shipment”. Oznacza to, że prawdopodobnie nowy Paperwhite nie będzie na razie dostępny poza Stanami oraz krajami z własnym Amazonem. Możliwe, że przyjdzie nam znowu poczekać parę miesięcy – przypominam, że obecny model jest u nas w sprzedaży od stycznia. Tradycyjny dylemat potencjalnego nabywcy: zamawiać obecny model czy czekać na nowy? Czy nowe funkcje warte są czekania? Mnie trochę Amazon rozczarował. Kindle Paperwhite w obecnej wersji spełniał bardzo dobrze swoją rolę. W nowym Paperwhite nie ma rewolucji. Są trzy zmiany dotyczące konstrukcji czytnika – ale nie wiemy na razie jak wpłyną na komfort codziennego czytania. Trzeba będzie poczekać na pierwsze testy. Czytaj dalej:  Kindle Paperwhite II już w Stanach, oto pierwsze recenzje „All-New” Kindle Paperwhite już jest! Oto pierwsze uruchomienie i moje wrażenia Pierwsze filmy z Kindle Paperwhite II „All-New” Kindle Paperwhite wysyłany do Polski od 15 października! Paperwhite II wysyłany od dzisiaj do Polski – mój już leci! :-) Kindle Paperwhite 3 będzie miał ekran Mobius? 