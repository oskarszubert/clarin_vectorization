Vocabulary Builder pomaga nam powtarzać słówka, których znaczenie sprawdzaliśmy w słowniku i mimo pewnych ograniczeń znacząco ułatwić naukę obcego języka. To dla wielu osób najważniejsze z narzędzi nowego Kindle Paperwhite. W końcu zdarza nam się czytać książki obcojęzyczne i dobrze byłoby połączyć przyjemne z pożytecznym. Osobiście czytałem tylko jedną powieść w całości po angielsku – był to Dance with Dragons, kupiony dwa lata temu, od razu po premierze. Wkurzało mnie to, że wciąż natrafiam na powtarzające się nieznane słowa. Jakoś tam łapałem je z kontekstu, ale nie chciało mi się ich sprawdzać, bo i tak zapomnę. A korzystałem wtedy z Kindle Keyboard, gdzie aby skorzystać ze słownika, trzeba było przy pomocy klawiszy kursora mozolnie do słowa donawigować, co trochę wytrącało z rytmu. Zatem i dla mnie nowa funkcja wydaje się bardzo interesująca, dlatego też postanowiłem poświęcić jej pierwszy artykuł na temat nowego czytnika. Jak dodać słowo do Vocabulary Buildera? Działa wszystko bardzo prosto. Sprawdzamy sobie słowo w słowniku, jak do tego się przyzwyczailiśmy – po przytrzymaniu słowa pojawia się okienko słownika i Wikipedii.  I to wszystko – tak sprawdzone słowo trafi do listy Vocabulary Buildera. Jest tylko jedno i to poważne ograniczenie. Vocabulary Builder działa wyłącznie w przypadku książek, które mamy w chmurze Amazonu - czyli albo tych, które wysłaliśmy mailowo na czytnik, albo tych które kupiliśmy w Kindle Store. Jeśli przegraliśmy książkę po kablu – słownik w niej wprawdzie działa, ale słowa nie są dodawane do VB… Jak zwróciliście uwagę w komentarzach – VB działa z większością książek wysyłanych po kablu. Muszę więc sprawdzić dlaczego u mnie nie działało.  To by mogło sugerować, że będzie jakaś forma synchronizacji powtórek między urządzeniami – tak aby można było sobie powtórki zrobić np. na telefonie, w Kindle for Android albo iOS. Na razie jednak nic mi o tym nie wiadomo. Przegląd i powtarzanie słówek Vocabulary Builder znajdziemy na głównym ekranie Paperwhite – jest on sortowany podobnie jak inne książki, dlatego jeśli nie używaliśmy go dłużej – a mamy listę ułożoną od ostatnio czytanych (Recent) – wtedy musimy przejść na dalsze strony.  Do VB wejdziemy także z poziomu książki przez menu. Przy pierwszym uruchomieniu widzimy krótkie wprowadzenie, potem też możemy je wywołać:  Ekran główny VB prezentuje się następująco:  To po prostu lista wszystkich słów, które sprawdzaliśmy w słowniku i których aktualnie się uczymy („Learning” po prawej). Jeśli dotkniemy któregoś słowa, widzimy jego definicję, a w drugiej zakładce – użycie dokładnie w tym miejscu, w którym je sprawdziliśmy. Mamy zatem zawsze dostęp do kontekstu danego słowa.   Z tego okna można też słowo bezpowrotnie usunąć, albo zaznaczyć jako „Mastered” czyli opanowane. Takie słowo nie będzie już nam serwowane w przeglądzie, a jednocześnie trafi do zakładki „Mastered” – będziemy mogli więc sprawdzić ile słów opanowaliśmy. Jak widać, mam podgląd definicji z angielsko- polskiego słownika Bumato, którego akurat ustawiłem jako domyślny. Teraz czas na sesję utrwalania słówek. Klikamy na Flashcards.  Co widzimy? Kolejne losowane słowa z listy – pokazywane w swoim kontekście. Jeśli teraz już pamiętamy, co słowo oznacza – wtedy możemy kliknąć „Mastered”, co usunie je z listy przeglądanych. Jeśli nie, lub nie jesteśmy pewni – klikamy w „See definition” i wtedy widzimy definicję z aktualnie ustawionego słownika.  Powtarzanie słówek z danej książki Jeśli mamy dodanych dużo słówek, można wybrać do przeglądania wyłącznie zawartość konkretnej książki. W tym celu na ekranie głównym VB przełączamy się do zakładki „Books”.  Wybieramy książkę i widzimy listę słów zaznaczonych tylko w niej: Klikamy „Flashcards” i oto mamy do powtórki tylko słowa, które sprawdzaliśmy w „Planecie zła” Roberta Sheckleya.   Co, gdy sprawdzimy to samo słowo dwa razy? Jeśli konkretne słowo sprawdzimy w kilku różnych książkach – wtedy przykłady jego użycia zostaną zebrane z zakładce „Usage”.  Z kolei podczas przeglądania zobaczymy jedną definicję, ale będziemy mogli przewinąć okienko do następnej.   Problem, gdy zmienisz słownik Podczas korzystania z VB napotkałem jeden błąd. Otóż definicje w tym narzędziu zaciągane są z domyślnego w tej konkretnej chwili słownika, a nie z tego, w którym sprawdzaliśmy dane słowo. Jeśli zmieniliśmy w międzyczasie domyślny słownik, a w nowym nie ma sprawdzanego słówka – słowo nie znika, możemy je dalej przeglądać, z przykładem użycia, ale po kliknięciu na definicję, zobaczymy że jej nie ma…  Jest to błąd oprogramowania, bo w takim przypadku Kindle powinien automatycznie przeszukać pozostałe słowniki i pokazać nam definicję z tego, w którym to słowo jest. Nie tylko angielski Vocabulary Builder działa dla różnych języków, dla których są słowniki. Oto słowo w książce niemieckojęzycznej, które sobie sprawdziłem przy pomocy słownika DEPL.   Niestety, słów z VB nie jesteśmy w stanie podzielić według języków – dlatego po sprawdzeniu kilku niemieckich słów, na liście widzę je wymieszane z angielskimi.  Nie będzie problemu aby zapamiętywać słowa francuskie, włoskie czy hiszpańskie – korzystając ze słowników, które możemy ściągnąć z naszego konta Amazonu. Jeśli ktoś chce – może zapamiętywać też słowa polskie – korzystając ze słownika polsko-polskiego. Jak wyłączyć Vocabulary Buildera? Domyślnie funkcja VB jest włączona. Ale jeśli nie chcemy aby nowe słowa były dodawane do VB, wystarczy wejść do Menu » Settings » Reading Options i odznaczyć pierwszą z opcji:  Wtedy funkcja zniknie z ekranu głównego. To może być przydatne, jeśli np. czytnik komuś pożyczamy – nie chcielibyśmy później uczyć się słówek, które ktoś sprawdzał w słowniku! Czy Kindle zastąpi Anki czy Supermemo? Od dawna popularne są programy ułatwiające zapamiętywanie, oparte o algorytmy czasowych powtórek. Programy te serwują nam każdego dnia zestaw powtórek, tak że każde słowo (czy szerzej: każda jednostka informacji) jest serwowane rzadziej i rzadziej, tak aby utrzymać określony współczynnik zapominania (np. 10%). Słowo zapamiętane np. w SuperMemo program nam przypomni za dwa dni, potem za cztery, dziewięć, dwadzieścia jeden, wreszcie po dwóch miesiącach. Swego czasu używałem dość intensywnie tego programu i miałem pytania, których powtórka miała się pojawić na 3 lata do przodu… Vocabulary Builder jest znacznie prostszy niż wymienione programy. Przede wszystkim nie ma planu powtórek – po prostu po kliknięciu „Flashcards” oglądamy po kolei wszystkie dodane słowa – i oglądamy je tak długo, dopóki nie zaznaczymy ich jako „Mastered”. Nie wydaje mi się także, aby był tutaj stosowany jakikolwiek algorytm. Kolejność słówek w powtórkach jest chyba losowa. Mimo tej prostoty Vocabulary Builder wygrywa wygodą – sam fakt, że nie musimy nic robić, aby słowo trafiło do powtórek sprawi, że będziemy z tej funkcji korzystali. Nawet jeśli o VB przez pewien czas zapomnimy, to po kilku tygodniach odkryjemy że dodaliśmy tam kilkadziesiąt słów. Nowego Paperwhite mam dopiero od kilku dni, więc nie miałem okazji sprawdzić długofalowego działania tej funkcji – ale już wiem, że będę z niej korzystał. A za tydzień czy dwa, gdy przygotuję odpowiednią część testu, podzielę się osobistymi wrażeniami.     Czy korzystał(a)byś z Vocabulary Buildera?  Tak, funkcja wydaje się przydatna  Nie, nie spełnia moich oczekiwań  Nie, nie potrzebuję tej funkcji Zobacz wyniki    Loading ... PS. Aby uniknąć pytań. :-) Nie, nie wiem czy Vocabulary Builder zostanie dołożony w aktualizacji dla Paperwhite I. Jest to możliwe, ale nikt nie jest w stanie powiedzieć czy i kiedy. Czytaj dalej:  Oprogramowanie 5.3.5 dla Kindle Paperwhite – poprawki słownika Paperwhite 5.3.8 – zmiana słownika w praktyce Kindle Paperwhite i Touch korzystają z polskiej Wikipedii! Oprogramowanie Kindle Paperwhite 5.3.8 – ważna poprawka działania słownika Oprogramowanie 5.4.3 dla nowego Paperwhite – poprawa działania PDF, kolekcji i słownika „Stary” Kindle Paperwhite dogania „nowego” – oprogramowanie 5.4.4 i mnóstwo zmian 