Dzisiaj mija 5 lat od wprowadzenia przez Amazon czytnika Kindle 1 generacji, którego reklamę widzicie powyżej. Pierwszy Kindle zadebiutował 19 listopada 2007 po cenie 399 dolarów – i mimo tego wyprzedał się w ciągu 5 godzin – tak wyglądała strona produktu w dniu premiery.  Do sprzedaży na bieżąco Amazon doszedł dopiero w… kwietniu 2008! Jak widać – problemy z dostawą czytnika, których doświadczamy przy kolejnych modelach, są już tradycją. Przyjęcie przez ludzi bywało jednak mało entuzjastyczne. DRM, brak obsługi PDF, większe zużycie baterii z kartą SD (tak: pierwszy Kindle miał gniazdo kart SD!). Ale i chwalono: 3G, czytelność ekranu, nawet ceny książek – które w erze bardzo drogiego urządzenia były dość tanie.  Kindle 1 miał bardzo ekscentryczny wygląd, od razu zwracało uwagę rozmieszczenie klawiszy. Był też grubszy niż nowsze modele. Klawisze zmiany stron znajdowały się z przodu urządzenia po lewej stronie oraz… na profilowanej ściance bocznej po prawej – rozwiązanie to krytykowano ze względu na możliwość mimowolnej zmiany strony.  Poniżej ekranu znajdowało się… kółeczko do szybkiego przewijania srebrzystego kursora, wyświetlanego osobno na ekranie LCD po prawej stronie ekranu…  Na stronie Amazonu możemy zobaczyć 6-minutowy film z korzystania z Kindle 1. Wśród funkcji, które nie znalazły się w kolejnych generacjach była np. „Kindle NowNow”. Chodziło tutaj o rozszerzenie pomysłu, że czytnik ma być przenośną encyklopedią. NowNow działało w ten sposób, że wpisywało się pytanie, wysyłało do Amazonu… a na czytnik przychodziła po jakimś czasie odpowiedź, przygotowana przez… ludzi, działających w projekcie Mechanical Turk. Początkowo usługa była darmowa, potem Amazon miał pobierać opłatę w wysokości 25 centów za pytanie. Ale chyba wcześniej zdążył z tego zrezygnować.  Na stronie TravelTechTalk można przeczytać zabawny wywiad z NowNow na temat jego samego. W Europie Kindle 1 jest mało znany, bo Amazon wypuścił wersję międzynarodową dopiero w przypadku Kindle 2, pod koniec roku 2009 (i od tego czasu czytnik ten był dostępny w Polsce). Dlatego na przykład połączenie 3G na K1 działa wyłącznie w Stanach. 5 lat temu Amazon podjął decyzje, które wciąż mają dzisiaj konsekwencje. Na przykład użycie formatu firmy Mobipocket, którą ostatecznie wykupili i de facto zamknęli. Dlaczego nie EPUB? Ano sam format EPUB został uznany jako standard dopiero dwa miesiące przed premierą Kindle i nie było wcale powiedziane, że zostanie tak popularny. Jak zauważa autor bloga Digital Reader, w roku 2007 królowały cztery formaty DRM: Mobipocket, eReader,  MSReader oraz Adobe PDF. Amazon wziął po prostu jednego z nich. Pamiętajmy, że od dłuższego czasu DRM (przynajmniej dla e-booków) nie jest wymogiem Amazonu, a to wydawca decyduje, czy książki będą zabezpieczone, czy nie. O tym, jak w ciągu tych pięciu lat zmienił się rynek e-booków mówi poniższa infografika z serwisu MostWanted:  Dla tych, którym się chciało przewijać – krótkie podsumowanie: Kindle 1 był dla Amazonu w zasadzie eksperymentem nastawionym na innowatorów. Podobno nawet data premiery  – chwilę przed „Black Friday”, czyli dniem tradycyjnej wyprzedaży w Stanach oznaczała obawy firmy czy aby e-booki nie staną się spektakularną wpadką. Okazało się, że pierwszy Kindle odniósł sukces, ale na prawdziwe wzrosty Amazon musiał czekać do 2011, kiedy to radykalne obniżenie ceny czytnika 3 generacji (dziś: Kindle Keyboard) uczyniło go sprzętem codziennego użytku dla milionów ludzi. Czytaj dalej:  Sony zapowiada 13-calowy czytnik. Raj dla czytających PDF? Kindle Paperwhite 3 będzie miał ekran Mobius? Dwa testy czytników i jak je czytać: Komputer Świat, PC Format Na porządny kolorowy e-papier to my sobie jeszcze poczekamy… Test czytnika PocketBook Mini – maluch, który dużo może… txtr Beagle – najtańszy czytnik świata? No jednak nie… Już lepiej Kobo Mini. 