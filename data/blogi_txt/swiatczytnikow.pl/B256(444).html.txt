Janusz Korczak, lekarz, pedagog i pisarz zginął w sierpniu 1942 roku w Treblince. Jego dzieła powinny przejść do domeny publicznej od nowego roku. Jednak właściciele praw autorskich do jego książek uważają inaczej  i chcą dalej na nich zarabiać.  O domenie publicznej wspominałem już w styczniu przy okazji Dnia Domeny Publicznej. W Polsce i w wielu innych krajach majątkowe prawa autorskie wygasają po 70 latach od śmierci twórcy. W tym roku „uwolniono” w ten sposób np. dzieła Boya-Żeleńskiego, zmarłego w 1941. Ich treść można więc swobodnie kopiować i przetwarzać. Nieco makabryczne jest świętowanie jubileuszu czyjejś śmierci – ale dzięki temu dostępne  stają się prace, których nikt przez wiele lat nie chciał wydawać. Inaczej bywa, gdy sprawa dotyczy autora znanego i wciąż popularnego. W przyszłym roku do domeny publicznej powinny przejść książki Janusza Korczaka, znanego z takich powieści dla dzieci jak: Król Maciuś Pierwszy,  Król Maciuś na wyspie bezludnej, Bankructwo małego Dżeka oraz z wielu prac pedagogicznych, np. Jak kochać dziecko. Tymczasem polskie państwo uważa inaczej. Za Wikipedią: W celu uporządkowania stanu prawnego przyjęto w Polsce zasadę, że jeżeli nie da się ustalić dokładnej daty śmierci danej osoby podczas wojny, to uznaje się ją za zmarłą w rok po zakończeniu wojny. W ten sposób postanowienie Sądu Powiatowego w Lublinie z dnia 30 listopada 1954 roku określiło datę śmierci Korczaka na 9 maja 1946 roku. Decyzja ta ma istotny wpływ na prawa autorskie do prac Korczaka oraz datę ich przejścia do domeny publicznej. Prawa do spuścizny Korczaka posiada Skarb Państwa. On właśnie przekazał je Instytutowi Książki, który wydaje książki i na nich zarabia. Faktycznie, w większości księgarni dostaniemy e-booki Korczaka w cenie 20-30 złotych. Tymczasem decyzją Sejmu RP w 2012 obchodzimy Rok Korczakowski, który został ogłoszony w… 70-lecie śmierci Starego Doktora. Mamy więc paranoję – z jednej strony wszyscy wiedzą o tym, że Niemcy zamordowali Korczaka w roku 1942 – z drugiej – państwowa instytucja zarabia na tym, że powojenny sąd ustalił inaczej. Z tego powodu Fundacja Nowoczesna Polska, która prowadzi serwis wolnelektury.pl zwróciła się do Sądu Rejonowego Lublin-Zachód o ponowne stwierdzenie daty śmierci Korczaka. Proces rozpoczął się wczoraj. Z wystąpienia Jarosława Lipszyca, które cytuję za stroną Fundacji: Nie rozumiemy, jak to możliwe, że w dziwnym akcie dwójmyślenia Instytut Książki jednocześnie obchodzi – publicznie ogłaszając to na swojej stronie internetowej – rocznicę śmierci Korczaka i jednocześnie chce tą spuścizną zarządzać tak, jakby Korczak zmarł w roku 1946. To niedorzeczne i urągające naszemu poczuciu zdrowego rozsądku. Widzimy w tym wyłącznie manipulację prawdą obliczoną na finansowy zysk instytucji z opłat z licencji. Uważamy, że jest to niezgodne z interesem publicznym. Z pewnością jest to działanie na szkodę pamięci o Starym Doktorze i na szkodę  jego wiernych czytelników. Naszym zdaniem rodzi to także daleko idące pytania o rolę i misję instytucji publicznych w zarządzaniu prawami autorskimi. To są jednak pytania, na które będzie musiał odpowiedzieć minister kultury. Instytut Książki sprzeciwia się zmianie daty śmierci Korczaka i broni się (cytuję za lubelską witryną gazeta.pl) Instytut Książki zapewnia, że nie chodzi mu o żadną „grę interesów”. Dlatego wnosi o oddalenie pozwu. Instytut od 2010 roku m.in. dofinansował ze środków własnych tłumaczenia 15 wydań książek Korczaka – wyłożył na to prawie 150 tysięcy złotych. Do tego zawarł około 30 umów wydawniczych w Polsce i za granicą. W 2012 roku z tytułu opłat licencyjnych Instytut otrzymał około 80 tysięcy złotych. – W całości przeznaczamy to na dokończenie edycji dzieł Janusza Korczaka, ich ponowne opracowanie naukowe, digitalizację i nieodpłatne udostępnienie w internecie – mówi Grzegorz Gauden. I podkreśla, że kierowana przez niego instytucja już podjęła starania, by udostępnić książki pisarza w sieci jeszcze w tym roku (ma do tego prawo, mimo że nie minął 70-letni okres ochronny). Rozprawę odroczono do października, wezwano Skarb Państwa, który jest właścicielem praw autorskich. Mój komentarz: w sprawie Korczaka skupiają się dzisiejsze problemy domeny publicznej. Instytut Książki zachowuje się jak korporacja, gotowa walczyć o utrzymanie niezgodnej z rzeczywistością interpretacji, żeby tylko zarobić te 80 tysięcy rocznie i podpisać jeszcze trochę umów wydawniczych. Według informacji na stronie Instytutu, w pierwszej połowie podpisano umowy z wydawcami z Rumunii, Białorusi, Ukrainy i Bułgarii. Czy tamtejszym wydawcom nie byłoby łatwiej, gdyby nie musieli płacić licencji za prace Korczaka, które dzięki temu mogłyby zdobyć większą popularność w tych krajach? Pytanie – czy jeśli prawa majątkowe do Korczaka wygasną, to czy Instytut nie będzie już się zajmował jego dziełami? Instytut Książki jest narodową instytucją kultury. Zostaliśmy powołani przez Ministra Kultury do promocji polskiej literatury na świecie oraz popularyzacji książek i czytelnictwa w kraju. Do promocji – a nie do zarabiania na polskiej kulturze. Coś się chyba komuś pomyliło. Za dobrą monetę można przyjąć deklarację dyrektora Instytutu o udostępnieniu książek Korczaka w biblioteczce internetowej. Ale najlepiej będzie, jeśli po prostu sąd w październiku po prostu zmieni jego datę śmierci, tak że „Król Maciuś” i inne dzieła staną się własnością publiczną. Autor zdjęcia: ד”ר אבישי טייכר (Avi11521), PD. Czytaj dalej:  Program rozwoju czytelnictwa czy „branży kulturalnej”? Dzień Domeny Publicznej 2014 + konkurs na okładkę dla Wolnych Lektur Pytania o przyszłość prawa autorskiego – odpowiedz Komisji Europejskiej Book Rage 2 już działa: Twardoch, Lewandowski, Dębski, Szewczyk + Skowroński, Gütsche, Doyle Cytat na niedzielę: Marek Krukowski o swojej kolekcji książek Ceny e-booków w Amazonie, czyli jak to zamiast Luksemburga, znaleźliśmy się w Polsce 