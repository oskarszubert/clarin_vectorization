To już jest prawie pewne. W ciągu najbliższych tygodni Amazon wejdzie do Polski. Nie mam oficjalnego potwierdzenia. Ale na podstawie plotek oraz tego, jak postępuje Amazon z innymi krajami Europy, można przewidzieć, co się będzie działo. (aktualizacja parę miesięcy później – jak widać: nie wszedł) Zaznaczam, że żadna z tych informacji nie jest oficjalna, ja osobiście z Amazonem kontaktu nie mam. Sama plotka pojawiła się w październiku. Od tego czasu nie działo się za wiele, ale w branży rośnie pewność, że pod koniec marca coś się stanie. 1. E-booków na razie nie będzie. Pytałem wydawców i dystrybutorów e-booków. Amazon chyba z niektórymi rozmawia, ale większość sama nie wie co się dzieje. Sądzę jednak że polskiego Kindle Store jeszcze nie zobaczymy. Rozmowy są za to na pewno prowadzone z największymi dystrybutorami książek papierowych – więc na pewno w „papierze” Amazon od razu będzie mocnym graczem i zagrozi np. Empikowi. 2. Będzie wielki sieciowy supermarket Błędem jest zakładanie, że Amazon ograniczy się tylko do sprzedaży książek i muzyki. Elektronika, komputery, zabawki, sprzęt AGD – z tym mogą ruszyć na początku. W efekcie Amazon nie musi wcale przypominać Empiku, może bardziej… Agito? Nie zapomnijmy też o Marketplace, czyli możliwośći sprzedaży na platformie Amazonu przez osoby prywatne i małe firmy. Amazon zdziera tutaj z małych sprzedawców jeszcze bardziej niż Allegro, ale za to daje dostęp do swoich klientów. 3. Kindle Classic może być taniej. Jeśli, podkreślam: jeśli Amazon wprowadzi w Polsce sprzedaż Kindle, to prawdopodobnie tak jak we Francji, Hiszpanii i Włoszech będzie to wyłącznie najtańszy Kindle Classic. Tam kosztuje 99 euro i podobnej, lub nieco wyższej ceny spodziewajmy się u nas. Strzelałbym np. w cenę 449 zł. W połączeniu z darmową przesyłką będzie więc o 60 złotych taniej niż obecnie. 4. Zabiorą nam Kindle Touch?! Aktualizacja z 27.03.: w Europie od 27 kwietnia też będzie Kindle Touch, dlatego ten punkt możemy już szczęśliwie przekreślić. Dopiero od 3 lutego możemy do Polski zamówić Kindle Touch w wersji międzynarodowej. Wersja międzynarodowa wysyłana jest do kilkudziesięciu krajów świata, takich jak Czechy, Białoruś, Estonia, Wietnam czy Zimbabwe.  A co zobaczy mieszkaniec Francji, Niemiec, Włoch, Hiszpanii i Wielkiej Brytanii?  Ano tak. Odesłanie do Amazonu „krajowego”. Tyle, że taki amazon.fr sprzedaje wyłącznie Kindle Classic! Paragraf 22.  Co ciekawe, Kindle Keyboard i DX mieszkańcy Francji mogą bez problemu zamówić z Amazon.com – problem dotyczy tylko Touch. Po raz kolejny Amazon zachowuje się dziwnie – wspominałem kiedyś, że my mamy darmowy internet 3G w Keyboard, ale… Niemcy już nie mają. Jeśli ktoś myśli o kupnie Touch, niech lepiej to zrobi przed końcem marca. Potem może być tak, że Touch kupią oficjalnie nasi znajomi z Białorusi, a w Polsce znowu trzeba będzie się zdawać na dziwnych pośredników. 5. Będzie na pewno darmowa dostawa. Amazon nie będzie miał centrum dystrybucyjnego w Polsce, ale w Lipsku. To prawie za miedzą. Dodatkowo w przypadku polskich dystrybutorów (np. książek) dogadają się być może tak, że książki będą wysyłane od dystrybutora w imieniu Amazonu. Granica darmowej dostawy w Europie jest zróżnicowana. W Anglii 25 funtów, w Niemczech 20 euro, w Hiszpanii i Włoszech 19 euro, we Francji 15 euro. A więc w przeliczeniu – od 60 do 125 złotych. Trudno określić jaka byłaby ta granica w Polsce, podejrzewam że około 80-100 złotych. W europejskich Amazonach wprowadzono też usługę Amazon Prime. Wprawdzie nie zwiera ona – tak jak w Stanach – abonamentu na streaming video, ale za 10-15 euro na rok dostajemy darmową przesyłkę w 2-3 dni niezależnie od ilości i wartości zamówienia. Jakie to wygodne! 6. Zabiorą nam darmową wysyłkę z Amazon UK?! Od pewnego czasu w płyty i filmy zaopatruję się wyłącznie w Amazon UK. Można natrafić na mnóstwo okazji po 3-4 funty, czyli 15-20 złotych (patrz: Music Bargains). Do tego jest darmowa wysyłka do Polski od 25 funtów, co pozwala taniej np. zamawiać okładki do Kindle. No i niestety – tej darmowej wysyłki z UK nie mają już Niemcy ani Francuzi – czyli kraje z własnymi Amazonami. Choć Hiszpanie i Włosi nadal mają taką promocję. A czy w naszym kraju płyty będą taniej? Nie wiem jak Wy, ale ja pod koniec marca czyszczę swoje konto gift card i robię ostatnie zamówienie płytowe. 7. Nie będzie przelewów, będzie współpraca z Pocztą Polską Parę osób pytało – czy jak Amazon wejdzie do Polski, to będzie możliwość zamówienia Kindle z płatnością przelewem (czy np. przy odbiorze)? Nie będzie. Tego typu płatności są typowo polską specyfiką. Gdy cały świat wprowadzał karty płatnicze, w Polsce pielęgnowano obawy klientów, że „płatność kartą jest niebezpieczna” i wprowadzono modę np. na szybkie przelewy. Czegoś takiego nie ma w innych krajach Europy i nie sądzę, aby Amazonowi chciało się dostosowywać. Polacy – powie Amazon – czas sięgnąć do portfeli i podać nam Wasze numery kart. Albo nie powie, nie przekona Polaków – i będzie miał problem. :-) Natomiast co do Poczty Polskiej – to może niektórych zaskoczyć, ale Amazon już teraz ma z nimi umowę. Parę tygodni temu jeden z naszych czytelników korzystał z wymiany gwarancyjnej jakiegoś sprzętu kupionego w Amazon UK. Dostał (podobnie jak w przypadku Kindle) link do etykiety zwrotnej, którą miał pobrać, nakleić, następnie… udać się do urzędu pocztowego i nadać. Podsumowanie To są wszystko spekulacje. Być może kogoś rozczarowałem tym postem. Wiem że wiele osób czeka na Amazon jak na zbawienie, liczą na to, że zrobi porządek na polskim rynku, ustanowi nowe standardy w cenach i jakości obsługi. Jest na co liczyć – każdy kto od wielu lat zamawia w Amazonie może opowiedzieć takie historie jak „Witamy w konsumenckim niebie” Mikołaja Zacharowa. Wyjątkowa obsługa nie dotyczy wyłącznie Kindle – sam wspominam np. dwa dość drogie albumy, które gdzieś „zaginęły” w transporcie, Amazon przeprosił, zwrócił kasę za przesyłkę, zaś albumy wysłał ponownie… Pamiętajmy jednak, że Amazon to wielka korporacja, działająca nie zawsze logicznie i nie zawsze zgodnie z interesami klientów w krajach gdzie otwiera oddziały. Patrzymy na Amazon przez pryzmat centrali w USA, ale bezpieczniej byłoby patrzeć na Hiszpanię czy Włochy, pamiętając, że jesteśmy znacznie mniejszym rynkiem. Kto chce, niech wierzy, co do niektórych prognoz sam chciałbym się pomylić. A może w ogóle nic się nie stanie? Zobaczymy za 2-3 tygodnie. Czytaj dalej: [Nieaktualne] Kindle Paperwhite w niemieckim Amazonie za 99 euro Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Paperwhite II wysyłany od dzisiaj do Polski – mój już leci! :-) Amazon namawia do zapłaty w złotówkach, tylko… po jakim kursie?! Nowe tablety Kindle Fire HD i HDX wysyłane do Polski, ceny od 700 zł Kindle Fire HD ma wersję międzynarodową! Wysyłka od 13 czerwca. Appstore już działa w Polsce 