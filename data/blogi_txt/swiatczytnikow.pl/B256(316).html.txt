Artykuł „Książki za co łaska” w dzisiejszej Wyborczej zwraca uwagę na interesujący eksperyment. Otóż akademickie wydawnictwo Universitas wystartowało z akcją „Wybierz cenę i kup e-book”, w której można kupić kilkadziesiąt publikacji naukowych w formacie PDF. Za każdą zapłacimy tyle, ile uznamy za stosowne, minimum złotówkę + VAT. Faktycznie, przy każdej książce mamy pole, gdzie należy wpisać swoją własną cenę.  Tyle, że według szefa Universitas nie do końca to działa. - Niestety, w 95 proc. przypadków ludzie kupują po najniższej cenie, czyli po złotówce – opowiada Nowakowski. – I nagle okazało się, że jest problem. Masa klientów chce do tej złotówki fakturę, a to już się nie opłaca, bo faktura przekracza koszt całej transakcji. Trzeba ją wystawić i wysłać – ten, kto taką transakcję oferuje, bierze na siebie wiele zobowiązań. Ludzie zachowują się, jakby uważali, że skoro taka oferta się pojawiła, to wyprzedajemy towar, chcemy się pozbyć badziewia, które nie schodzi. Nie jest tak, jak zakładaliśmy, że będzie to rodzaj uczciwej gry między nabywcą a sprzedającym. Problem okazał się zatem nie biznesowy, ale socjologiczny. A moim zdaniem problem nie jest socjologiczny. A może książki, które Universitas udostępnił… nie są więcej warte dla czytelników? Tam są głównie tytuły na temat teorii literatury, czasami dotyczące głównego nurtu (np. Harry i czary- mary, czyli o wartościach edukacyjnych w cyklu powieści „Harry Potter”) – ale najczęściej dość niszowe, jak Słowotwórstwo czasowników staropolskich albo Mitologizacja historii w XIX- wiecznym piśmiennictwie byłego Wielkiego Księstwa Litewskiego. To są rzeczy, które interesują głównie specjalistów. Jeśli ktoś usłyszy o akcji, ale żaden tytuł go nie zainteresuje, to wyda… może właśnie złotówkę, żeby przetestować system, a ściągnięty PDF powędruje gdzieś w kąt. Poza tym, jeśli czytam że wszystkie książki zostały w latach 2005-2008 dofinansowane przez Ministra Nauki i Szkolnictwa Wyższego to od razu myślę – aha, Ministerstwo już za powstanie tej książki zapłaciło. A skoro ministerstwo – to tak naprawdę my sami, z naszych podatków. Dlaczego miałbym więc płacić więcej niż złotówkę? Dlaczego w ogóle nie jest to dostępne za darmo? Jasne – pewnie dofinansowanie to tylko część kosztów. Ale próbuję zrozumieć myślenie wydających złotówkę. Warto zanotować też wypowiedź Roberta Chojnackiego z Woblinka: - Muszę przyznać, że kusi mnie taki eksperyment – mówi Robert Chojnacki, szef Wydawnictwa Otwartego i założyciel portalu Woblink.com. – Mam głęboką wiarę, że klienci Woblinka zachowaliby się fair. To w końcu elita – ludzie czytający i kupujący książki. Mogliby przecież ściągać pirackie pliki, a tego nie robią, tylko uczciwie wydają pieniądze. Jednak sami nie możemy zdecydować o takim ruchu, potrzebna jest zgoda wydawców. Z kolei jako wydawca dobrze wiem, że na taką sprzedaż nie pozwalają umowy z autorami. Poza tym mechanizmy rozliczeń przyjęte w tych umowach nie zawsze dałyby się wprost zastosować w przypadku takiej sprzedaży. Polski rynek e-booków jest ciągle w fazie zalążkowej. Humble Bundle to przykład z wielkiego, rozwiniętego rynku, a i tak jest to tylko eksperyment. Co założyciel Woblinka sądzi na temat „ściągaczy za złotówkę”. - Proszę mi wierzyć, polski internauta czy konsument e-treści to nie jest złodziej i kombinator – twierdzi Chojnacki. – To generalnie człowiek uczciwy, który zostawia sporo grosza w internecie. Do kombinowania zmusza go straszliwy niedobór oferty, często absurdalne ceny, archaiczne systemy płatności, idiotyczne i oderwane od rzeczywistości regulacje prawne oraz podziwu godny upór medialnych koncernów w ignorowaniu potrzeb polskiego rynku cyfrowej rozrywki. Jeszcze wrócę do artykułu, bo jednej rzeczy nie rozumiem. Po raz setny przywołuje się przykład zespołu Radiohead oraz albumu „In Rainbows”, który został udostępniony za „co łaska”. Muzycy mieli zarobić w ten sposób niesamowitą kasę. Ale skoro tak się stało, to …dlaczego już następną płytę wydali z tradycyjnie określoną ceną? Czytaj dalej:  Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią E-booki, które znikają z oferty Czy promocje po 9,90 zł zniszczą rynek e-booków? Nie ma DRM – i gdzie są teraz Twoje książki? WHSmith zamyka księgarnię przez… self-publishing Virtualo sprzedało w 2013 roku prawie pół miliona e-booków 