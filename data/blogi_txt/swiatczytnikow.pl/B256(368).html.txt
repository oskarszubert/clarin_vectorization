W grudniu wspominałem tutaj o e-bookach z Narodowego Centrum Kultury w Nexto. Poza cenami 9,49 zł na większość tytułów, było też sporo darmochy. Mam dwie dobre informacje. Po pierwsze – promocja wcale nie skończyła się w grudniu, jak zakładałem i np. pozycje z serii „Zwrotnice czasu” kupimy nadal za mniej niż dychę. Po drugie – darmochy jest jeszcze więcej i nawet wyborcza.pl zwróciła uwagę na serię e-booków z historią polskiej muzyki. O co chodzi? Cykl wydawniczy Historia Muzyki Polskiej składa się z 12 tomów omawiających kolejne epoki historii muzyki: Średniowiecze, Renesans, Barok, Klasycyzm, Romantyzm, okres między Romantyzmem a Współczesnością i Współczesność. Wszystkie książki wchodzące w skład publikacji, zostały napisane przez wybitnych muzykologów, znawców okresów, którym poświęcili swoje prace. To jedyny w swoim rodzaju cykl wydawniczy, który w naukowy sposób opisuje kompleksowo, na tle kultury europejskiej, rozwój i historię muzyki polskiej od początku naszej państwowości aż do roku 2000. Na razie dostępnych jest 6 części: Historia Muzyki Polskiej. Tom 1, cz. 1: Średniowiecze do roku 1320 Elektroniczna wersja publikacji, w której Jerzy Morawski, znawca muzyki średniowiecznej, kreśli początki życia muzycznego na ziemiach polskich. Na podstawie książki powstał szereg audycji radiowych Wojciecha Włodarczyka, emitowanych w II Programie Polskiego Radia we współpracy z Narodowym Centrum Kultury.  Historia Muzyki Polskiej. Tom I, cz. 2: Średniowiecze 1320 – 1500 Druga część tomu Średniowiecze z cyklu Historia Muzyki Polskiej – kontynuując rozważania Jerzego Morawskiego, Katarzyna Morawska przedstawia rozwój muzyki polskiej w latach 1320 – 1500. Historia Muzyki Polskiej. Tom II: Renesans 1500 – 1600 Elektroniczna wersja Renesansu Katarzyny Morawskiej, znawczyni muzyki dawnej. Autorka przedstawia w publikacji kulturę muzyczną w Polsce w XVI w. oraz twórczość wokalną i wokalno-instrumentalną tego okresu. Historia Muzyki Polskiej. Tom IV: Klasycyzm 1750-1830 Elektroniczna wersja IV tomu Historii Muzyki Polskiej. Autorka, Alina Nowak-Romanowicz, muzykolog, pracownik naukowy Uniwersytetu Jagiellońskiego, była jednym z najznakomitszych znawców muzyki polskiej okresu klasycyzmu i wczesnego romantyzmu – książka Klasycyzm 1750-1830 to dzieło jej życia i ukoronowanie badań naukowych. Historia Muzyki Polskiej. Tom V, cz. 2a: Romantyzm. Twórczość muzyczna 1850 – 1900 Elektroniczna wersja publikacji traktującej o polskiej twórczości muzycznej w okresie Romantyzmu. Autorka pracy, Irena Poniatowska, pokazuje, z jakich tradycji czerpali nasi kompozytorzy i szczegółowo omawia ich dokonania na polu opery, pieśni i kantaty. Historia Muzyki Polskiej. Tom V, cz. 2b: Romantyzm. Życie muzyczne w Warszawie 1850 – 1900 Elektroniczna wersja publikacji traktującej o życiu muzycznym Warszawy w okresie Romantyzmu. Autorka, Elżbieta Szczepańska- Lange, z pasją, w oparciu o szereg dokumentów epoki (m.in. XIX- wieczne recenzje i listy), przedstawia stolicę, która mimo napiętej sytuacji politycznej tętni muzyką – to tutaj tworzą wielcy kompozytorzy polscy, w tym autor Halki – Stanisław Moniuszko.  Na stronach NCK znajdziemy też linki do iTunes. Czekam na kolejne tomy, szczególnie poświęcone muzyce XX wieku. Co, jeśli chcemy posłuchać omawianej muzyki? Od września 2013 roku w II Programie Polskiego Radia nadawane były codzienne audycje, które na razie objęły średniowiecze – no, muzyki za dużo nie ma, bo wiele z niej pozostaje w sferach domysłów badaczy. :-) Linki do playlist na Youtube:  Audycje 1-20 Audycje 21-40  We wspomnianym wyżej artykule słusznie łączy się tę akcję z innym serwisem trzejkompozytorzy.pl uruchomionym w ramach Ninateki. To jeszcze lepszy debiut, dzięki któremu każdy może zapoznać się z polską muzyką współczesną. Z innych darmowych pozycji z NCK warto się zainteresować jeszcze dwoma tytułami. Kopalnia Wujek. W hołdzie tym, którzy odeszli za wcześnie - przygotowany przez Tomasza Nowarę zapis pacyfikacji kopalni „Wujek” podczas stanu wojennego.  Publikacja jest próbą rekonstrukcji historycznych wydarzeń, jakie rozegrały się zarówno na terenie kopalni „Wujek”, jak i w najbliższej okolicy w pierwszych dniach stanu wojennego. Wszystko widziane oczyma samych strajkujących, sił milicyjno-wojskowych, cywili, mieszkańców, rodzin, przypadkowych świadków. Praca ta dotyka także postaw i wartości (patriotyzm, solidarność, odpowiedzialność, honor, ojczyzna, wiara, szacunek, moralność, miłość) oraz pokazuje ludzkie słabości (donosicielstwo, tchórzostwo, bestialstwo). Publikacja ma pomóc czytelnikowi w zrozumieniu problemu pacyfikacji poprzez ukazanie wydarzeń na specjalnie stworzonej mapie poglądowej i planie działań sił pacyfikacyjnych.  Kultura a rozwój - podręcznik ekonomii kultury pod redakcją Jerzego Hausnera. Podręcznik Kultura a rozwój pokazuje jak wartości nie-ekonomiczne, na których oparta jest kultura, mogą służyć szeroko rozumianemu rozwojowi, a także jak pojęcie „wartości” jest kształtowane przez kulturę. Książka składa się z pięciu części. W pierwszej Autorzy wyjaśniają znaczenie podstawowych pojęć takich jak kultura, dziedzictwo i rozwój. W drugiej części systematyzują  wiedzę na temat polskiego sektora kultury. W trzeciej części pokazują jak dziedzictwo przyczynia się do rozwoju społecznego oraz podają praktyczne wskazówki jak wykorzystać ten potencjał. W czwartej części omawiają problematykę kreatywności, innowacyjności oraz nowych wzorów uczestnictwa w kulturze. W piątej i ostatniej części wszechstronnie omawiają relacje pomiędzy kulturą i wolnym rynkiem. Z tematów już niedotyczących czytników, za to jak dotyczących muzyki. Dostałem niedawno z NCK informację o ich nowej aplikacji na iPada: Przyjaciele: Zagórski/ Szaybo, która ucieszy wszystkich miłośników płyt winylowych. Niezwykły, interaktywny katalog wystawy okładek płyt winylowych dwóch wybitnych polskich grafików: Stanisława Zagórskiego i Rosława Szaybo. Dwaj przyjaciele jeszcze z czasów studiów na Akademii Sztuk Pięknych w Warszawie w latach 60. ubiegłego wieku, zrobili później błyskotliwe kariery – Stanisław w Nowym Jorku, a Rosław w Londynie. Pracom artystów towarzyszą wywiady, które przeprowadził z nimi kurator wystawy i autor filmu dokumentalnego „Przyjaciele na 33 obroty”, Grzegorz Brzozowicz. Dla zwiedzających interaktywną wystawę przygotowaliśmy również quiz, a Rosław Szaybo pokazał „na dokładkę” tekę swoich plakatów. (Aha, a w warszawskiej galerii Kordegarda można obejrzeć wystawę z okładkami płyt winylowych. Muszę się wybrać). Oby więcej takich niespodzianek i publikacji. Okładka:Historia Muzyki Polskiej. Tom 1, cz. 1: Średniowiecze do roku 1320 Historia Muzyki Polskiej. Tom 1, cz. 1: Średniowiecze do roku 1320 Czytaj dalej:  Dwie nowe pozycje IPN na czytniki: Inteligenzaktion i Uchodźcy polscy z ZSRR „Czas fantastyki” za darmo na czytniki! Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Dwie kolejne pozycje z IPN na czytniki, m.in. Warszawa podczas stanu wojennego Artykuł z Biura Analiz Sejmowych o rynku e-booków Szwecja, Norwegia, Islandia – za darmo „przewodniki nieturystyczne” z KP 