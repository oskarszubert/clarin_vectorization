Przetestowałem „panel podświetlający LED do czytania” – do czytnika nadaje się z wielkim trudem i zdecydowanie lepiej zainwestować w lampkę. O istnieniu takiego urządzenia dowiedziałem się z jednego z wpisów przy okazji konkursu na najciekawsze e-bookowe triki. Ponieważ cena na Allegro z wysyłką wyniosła jakieś 14 złotych, zaryzykowałem i kupiłem. Czy jest to sensowna alternatywa dla lampki, albo czytnika z oświetleniem? Panel to po prostu gruba plastikowa szyba, która po jednej stronie ma trzy diody zasilane trzema bateriami AAA. Po przyłożeniu do kartki ma ją oświetlać z góry i nie świecić nam w oczy. Natężenie światła można regulować pokrętłem.  Można powiedzieć, że to zamysł zbliżony do Paperwhite – choć na pierwszy rzut oka widać toporne wykonanie. No, ale czego się spodziewać za parę złotych. Gasimy światło, nakładamy panel na czytnik (tu przykładowo Onyx Boox a62s, który ma klawisze poniżej ekranu) i… marzenia się rozwiewają.  Niebieskawe i słabe światło sprawia, że w ciemności da się czytać, ale trudno mówić o jakimkolwiek komforcie. Szyba świeci jasno na obrzeżach, a diody są wyraźnie widoczne, podobnie jak wszystkie nierówności plastiku. W rzeczywistości prezentuje się to nieco lepiej niż na zdjęciu (nie ma takich odblasków), ale niewiele lepiej. Jak wyjdzie porównanie z Paperwhite ustawionym na 10? Jak widać.  Na końcu porównanie z czytnikiem oświetlonym lampką Mighty Bright (testowałem ją kilka miesięcy temu).  Lampka jest tak mocna, że był wyraźny problem z naświetleniem zdjęcia. W porównaniu do słabszych lampek (bo zanim kupiłem Mighty Bright to miałem aż 3 różne lampki) panel wypadnie mniej beznadziejnie, ale i tak gorzej. Tyle testy w ciemnościach – a jak panel będzie wyglądał, gdy trzeba jedynie doświetlić czytnik w słabszych warunkach? Postawiłem czytnik na biurku, oświetliłem go panelem przy włączonym żyrandolu.  No nie wygląda to lepiej. Nie zauważyłem żadnej poprawy komfortu czytania w porównaniu do wyłączonego panelu. Dodatkowo są odblaski i ten niebieski odcień. Nie ma co ukrywać – panel wygląda po prostu paskudnie. Podsumowanie jest krótkie – zamiast takiego urządzenia lepiej zainwestować w dobrą lampkę. PS. Konieczna jedna uwaga – tak jak lampki za 50 złotych są lepsze od tych za 10 złotych, tak samo droższy panel może okazać się lepszy od omawianego tutaj – jeśli ktoś z Was odważy się na większą inwestycję, to chętnie opublikuję zdjęcia. :-) PS2. Jak zauważył na Google+ Tomasz Król, taki panel ma jedną niezaprzeczalną zaletę – jest mniej zauważalny niż lampka: Też kupiłem dokładnie taką samą ramkę po Twoim artykule, szarpiąc się na podobną kwotę :) Owszem, wygląda paskudnie, owszem jest to kawałek plastiku przez który wszystko wygląda słabo, owszem oświetlenie jest nierównomierne i niebieskie… ale czego się spodziewać w kawałku plastiku za kilkanaście PLN z przesyłką? Szczególnie, że spełnia swoje zadanie. Kiedyś (w erze przedczytnikowej) bardzo często jeździłem autobusami nocnymi. Wszyscy śpią, autobus jedzie przez jedno wielkie zadupie bez latarni i cywilizacji, światła w środku wyłączone, zima, a Ty masz jeszcze 9h jazdy i nudzisz się jak cholera. Jeździłem tak regularnie przez 5 lat studiów i przeczytałem tak jedną książkę – na starej komórce i słabo wspominam ;) Nie wpadłem na to, żeby użyć takiej ramki. Jakbym wyskoczył z lampką do której porównujesz tę ramkę, to zaraz ktoś zwróciłby mi uwagę, że wolałby pospać niż patrzeć na to światło … i nie dziwiłbym się mu. Sam też nie chciałem ściągać uwagi kilkudziesięciu osób, a taka ramka nawet nie drażniłaby osoby siedzącej obok. Świat przez nią jest brudny i brzydki, ale … w kindle jest powiększanie czcionki i jakoś wtedy to przestaje tak przeszkadzać ;) Czytaj dalej:  Paperwhite czy starszy Kindle z lampką? Kindle Comic Creator – nowe narzędzie od Amazonu Kindle jako czytnik… mangi! – Wydanie III Wasze e-bookowe triki – rozwiązanie konkursu Lifehackera! Jaki czytnik będzie najlepszy do przeglądania internetu? Czytnik w samolocie – wreszcie będzie można czytać przez cały lot! 