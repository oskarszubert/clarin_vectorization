W poprzedniej wiadomości dotyczącej VAT na e-booki byłem pesymistą, czy cokolwiek da się zrobić, skoro Ministerstwo Finansów jak katarynka odpowiada, że się nie da. Jednak według doniesień dzisiejszej Rzeczpospolitej, sprawą zajmie się rząd na wyższym szczeblu niż dotychczas. – Myślę, że wspólnie z ministrem Piotrem Żuchowskim z Ministerstwa Kultury i panią poseł Iwoną Śledzińską-Katarasińską dojdziemy do porozumienia i zmienimy te przepisy – zapowiedział na wczorajszej debacie „Rz” Michał Boni, minister administracji i cyfryzacji. Argumentem Ministerstwa Finansów była niezgodność z dyrektywą o VAT. Jak nasz kraj może wybrnąć z tego problemu? – Można zacząć od zmiany definicji e-booka, który dziś jest definiowany jako usługa. Tym tropem poszła Francja – mówił Michał Boni. Francja obniżyła VAT powołując się na zasadę neutralności: Autorzy raportu (przygotowanego przez francuski urząd) zauważają też, że stosowanie różnych stawek VAT na podobne produkty, choć teoretycznie zgodne z dyrektywą, jest sprzeczne z zasadą neutralności tego podatku dla biznesu. Przywołano tu orzecznictwo Trybunału Sprawiedliwości Unii Europejskiej, a konkretnie orzeczenie w sprawie Rank Group z listopada 2011 r. (sygn. C-259/10). Wyrok ten nie dotyczył e-booków i książek papierowych, lecz podobnej sytuacji opodatkowania różnych maszyn, pełniących tę samą funkcję. Trybunał zauważył, że „odmienne traktowanie pod względem podatku od wartości dodanej dwóch usług identycznych lub podobnych z punktu widzenia konsumenta i zaspokajających te same potrzeby wystarczy, aby stwierdzić naruszenie” zasady neutralności. W maju spotykają się też ministrowie finansów UE, którzy mają dyskutować nad zmianami w unijnym systemie VAT. Wygląda na to w tym roku możemy się doczekać rozwiązania problemu wysokiego podatku na e-booki. Przypomnę, że preferencyjna stawka VAT oznaczać będzie jego obniżenie z 23% na 5%, co pozwoli na obniżenie cen książek elektronicznych o około 15%. Czytaj dalej:  VAT na e-booki trafia do Trybunału Konstytucyjnego Francja obniża VAT na e-booki, ale… tylko bez DRM! Prztyczek w nos Amazonu? Czytelnictwo e-booków w Polsce, czyli błąd statystyczny Ceny e-booków w Amazonie, czyli jak to zamiast Luksemburga, znaleźliśmy się w Polsce Pożegnamy promocje? Wydawcy i księgarze chcą stałych cen na nowości! Projekt ustawy o cenie stałej na książki – niby nas nie dotyczy, ale i tak możemy się obawiać 