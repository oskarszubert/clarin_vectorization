Dzisiaj trzy książki „okolicznościowe”, choć zupełnie na inne tematy. Urodziłam się dziewczynką (14,82 zł w Nexto) – bardzo trudny temat dziewczynek i kobiet, które cierpią tylko dlatego, że się nimi urodziły. Siedmiu znanych autorów odwiedziło siedem państw leżących na różnych kontynentach: Togo, Sierra Leone, Ghanę, Brazylię, Kambodżę, Ugandę i Dominikanę. W wyniku tej podróży powstała poruszająca opowieść o mieszkających tam dziewczętach i kobietach, o ich codziennym życiu i dramatycznej sytuacji w krajach, w których panuje bieda, trwa wojna, a o ludzkim losie decydują uprzedzenia, fanatyzm i źle pojęta tradycja. Nie moja córka (13,90 zł w Virtualo) – a to typowa powieść obyczajowa, która stawia pytanie „na czym polega bycie dobrą matką?” Kiedy Lily, siedemnastoletnia córka Susan Tate, oświadcza, że jest w ciąży, Susan jest oszołomiona. Jako samotna matka postrzega ciążę córki jako niewyobrażalną tragedię, która przytrafiła się im obu. Jako dyrektorka szkoły średniej zawsze była stawiana za wzór. Teraz dowiaduje się, że jest beznadziejną matką, i prawdopodobnie nie nadaje się do pracy z młodzieżą. Sztuka pokoju (13,30 zł w eBookpoint) – próba znalezienia współczesnej mądrości w słowach japońskich mędrców. Morihei Ueshiba był nie tylko twórcą japońskiej sztuki walki Aikido. Ofiarował on swym uczniom coś może nawet cenniejszego — Sztukę pokoju. To wyzwalająca i twórcza metoda dyscyplinowania ciała i umysłu. Z jej pomocą nabierzesz biegłości w sztuce radzenia sobie z agresją oraz odnajdziesz drogę sprzyjającą rozwojowi nieustraszoności, mądrości i przyjaźni. Kontakty zawodowe, osiąganie zamierzonych celów, transakcje i interesy, interakcje z osobami nam bliskimi oraz zupełnie obcymi nabiorą nowego, pełnego i harmonijnego wymiaru. Nieznajomi z parku (9 zł w RW2010) – to wznowienie powieści Joanny Łukowskiej. „Nieznajomi” to absolutny debiut prozatorski autorki, wydany pod pseudonimem Joan Bowen. Książkę opublikowało wydawnictwo Almapress w 1994 roku. W pewnych kręgach „Nieznajomi” uchodzą za powieść kultową i obowiązkową lekturę każdej romansoholiczki. Legalnie powieść była dotychczas dostępna jedynie w bibliotekach i na Allegro. Teraz to się zmieni. Prezentujemy nową XXI-wieczną wersję, odświeżoną, po korekcie, nieco przeredagowaną, acz bez przesady, by nie zniechęcić jej dawnych fanów. 