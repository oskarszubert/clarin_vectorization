Amazon po cichu włącza niektórym z nas nowy wygląd kont Kindle. Jest nowocześniej, ale niekoniecznie lepiej.  Odkąd pamiętam, konto Kindle było nudne, proste i tekstowe. Po lewej stronie widzieliśmy różne opcje nawigacyjne podzielone na Library – listę książek oraz Account – listę ustawień.  Były do tego konta rozmaite zastrzeżenia – jak choćby to, że zarządzanie plikami wysłanymi przez nas do chmury prawie nie istniało. Nawet do hurtowego usuwania musiały powstać skrypty. Teraz jest nowy wygląd. Co poprawił, a czego nie zmienił? Jak włączyć nowy wygląd? Nowe konto Kindle to na razie wersja beta, którą widzą nieliczni. Jeśli nowego wyglądu nie macie, możecie się wylogować, usunąć cookies, a następnie wejść na stronę https://www.amazon.com/mn/dcw/myx.html. Jeśli to nie pomoże, zalogować się z innej przeglądarki. Pytanie tylko czy po przeczytaniu tego artykułu będziecie chcieli to zrobić… Ja w tym momencie na Firefoksie i Chrome mam wygląd stary, a na Safari nowy – z tej przeglądarki pochodzą też zrzuty ekranowe. Zakładka „Your Devices and Content” Wchodząc na nowe konto, widzimy listę książek zakupionych w Amazonie, a znajdujących się w chmurze. Najechanie nad książkę pokazuje szczegóły oraz datę zakupu. Obok ikony „Your Cloud Library” mamy zakładki wszystkich naszych urządzeń i aplikacji Kindle. W moim przypadku poza fizycznymi Kindlami, których trochę przez ostatnie cztery lata się uzbierało, mam też Cloud Reader, ale także aplikacje zainstalowane na Nooku, Onyksie, a także moim laptopie i telefonie z Androidem. Po wybraniu zakładki konkretnego urządzenia widzimy, które z widocznych książek znajdują na czytniku. Jak widać, żadnej z ostatnich pozycji nie mam na swoim Classicu, będącym zresztą w pożyczeniu.  Mogę wybrane książki zaznaczyć i wysłać je bezpośrednio na czytnik:  Klikając listę rozwijaną po lewej możemy przełączyć się na inne widoki:  Nas będą interesowały następujące:  Books – książki zakupione w Kindle Store Dictionaries   User Guides – zgromadzone w jednym miejscu słowniki i instrukcje Subscriptions – wszystkie magazyny, które prenumerujemy Single Issues – pojedyncze numery kupionych magazynów Personal Documents – wszystkie pliki własne wysłane na chmurę – czy to samodzielnie czy to przez księgarnie inne niż Amazon Audible Audiobooks – audiobooki z Audible. Tutaj możemy jedynie wysłać je na czytniki obsługujące dźwięk, czyli np. Kindle Keyboard/Touch Your Apps – aplikacje z Amazon Appstore, z którą to listą niewiele zrobimy Pre-Orders – wszystkie książki na Kindle, które jeszcze się nie ukazały Gift Orders – wszystkie książki które kupiliśmy  jako prezent, a które jeszcze nie dotarły do adresatów. Pending Orders/Deliveries – zamówienia które nie zostały jeszcze zrealizowane i książki, które nie dotarły jeszcze na czytniki, bo np. nie włączyliśmy sieci.  Przy okazji zniknął znany ze starego konta widok „All items”, na którym mieliśmy i książki z Amazonu i własne i czasopisma. Posiadaczy mniejszej liczby książek z Kindle Store ucieszy przeniesienie słowników i instrukcji do osobnego działu, przez co nie zaśmiecają widoku książek.  Preferowani są – co nietrudno przewidzieć – ludzie, którzy kupują książki w Kindle Store. „Personal Documents” – czyli książki, które sami wgraliśmy do chmury, nie mają okładek i generalnie kryją się w cieniu.  Więcej rzeczy można zrobić bez przeładowania strony – jak ktoś skomentował, w Amazonie odkryto, że żyjemy w XXI wieku, a nie latach 90. Wreszcie można zaznaczyć kilka pozycji jednocześnie – i następnie wysłać je na wybrany czytnik:  …albo usunąć:  Przestały niestety działać wszystkie skrypty do hurtowego usuwania książek z chmury oraz czyszczenia miejsca w książce. Wynika to z innego sposobu działania nowej strony. Sądzę jednak, że ktoś napisze teraz po prostu skrypt do masowego zaznaczania wszystkich znalezionych pozycji. Co ciekawe, funkcja ”deselect all” jest. Niestety jeśli mamy na koncie więcej książek, to przeglądanie wcale nie jest łatwiejsze. Listy nie da się posortować „od końca” (co było możliwe w starszej wersji), a przewijając w dół trafimy w końcu na ikonę ładowania…  Mi się nie udało przewinąć do końca moich książek. To już stronicowanie na starych stronach konta Kindle było bardziej przyjazne… Można też przełączyć widok na tekstowy – ale przynajmniej na moim Safari (poprawka: w starej wersji) wygląda to kiepsko – ikony nachodzą na tekst – mnóstwo przestrzeni niewykorzystane – nie ma już np. daty zakupu, jaką mieliśmy w starej wersji.  Całe szczęście wyszukiwanie działa sprawnie, tak więc do książki dotrzemy, o ile pamiętamy jej tytuł lub autora.  Nie można jednak wyszukiwać jednocześnie na całym koncie – jeśli więc miałbym pozycje Aleksandra Sowy zarówno z Kindle Store, jak i wysłane mailem – to muszę je wyszukiwać osobno. Zakładka „Settings” Drugą częścią nowego konta Kindle jest zakładka z ustawieniami.  No i tu niestety widać, że konto zostało przystosowane dla tabletów i innych urządzeń dotykowych, bo myszką na monitorze obsługuje się to bardzo kiepsko. Rozwinąć możemy kolejne opcje, z których najbardziej interesuje nas pierwsze pięć:  Kindle payment settings – czyli ustawienia karty płatniczej podpiętej do konta Country settings – ustawienie kraju, w którym przebywamy Device Synchronization – włączenie synchronizacji notatek, podkreśleń i miejsca w książce między urządzeniami (domyślnie włączone) Automatic Book Update – zezwolenie na automatyczną aktualizację książek z Amazonu (domyślnie wyłączone, funkcję opisałem w osobnym artykule) Personal Document Settings – maile przypisane do każdego czytnika oraz adresy uprawnione do wysyłania na Kindle.  Samo działanie tych funkcji nie uległo chyba zmianie. Podsumowanie Jestem mocno rozczarowany. Redesign każdego serwisu ma sens wtedy, gdy prowadzi do osiągnięcia jakiegoś celu. W przypadku nowego konta Kindle zauważam jedynie chęć wizualnego odświeżenia strony i dostosowania jej do tabletów. Poprawiono parę rzeczy, a jednocześnie popsuto inne. Wymieńmy następujące problemy i braki:  Nadal brak zarządzania kolekcjami z chmury, chociaż funkcja, która została wprowadzona (niezbyt ładnie) w oprogramowaniu 5.4.2. dla Paperwhite nazywała się „Cloud Collections”. Ukrywanie dostępu do widoków, które wcześniej były dostępne od razu. Traktowanie „personal documents”, czyli książek niekupionych w Amazonie jako treści drugiej kategorii. Brak możliwości zaznaczenia wszystkich książek w widoku Utrudnione sortowanie i przeglądanie listy książek, jeśli tych książek mamy sporo. Niewykorzystanie takich możliwości jak np. zdalne usuwanie książek Kindle z urządzeń (skoro możemy je wgrać, fajnie byłoby też je usunąć, aby zrobić np. miejsce), albo drag’n'drop.  Wkurzeni są użytkownicy forum MobileRead, co ciekawe, jeden uzyskał nawet zapewnienie od Amazonu że nowy widok będzie… można wyłączyć, gdy stanie się obowiązkowy. Nie ma lepszego dowodu, że coś poszło nie tak. Podsumowując – jeśli nie macie jeszcze nowego widoku, to… nie ma czego żałować. Czytaj dalej:  Mailem czy po kablu? Porównanie dwóch metod wrzucania książek na Kindle Jak wyczyścić informację o postępie w książce Kindle? Instapaper ma nowy wygląd – i trochę nie rozumiem po co…. Przegląd wszystkich ustawień Kindle Paperwhite (oraz Touch) Amazon wreszcie udostępnia pełne archiwa gazet na koncie Kindle Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze 