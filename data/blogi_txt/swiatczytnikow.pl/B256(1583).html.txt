Przed Wami druga część największego testu Kindle Paperwhite w polskim internecie. W pierwszej części pisałem o funkcji oświetlenia. Dzisiaj skupię się na tym co będziecie robili z czytnikiem przez 90% czasu czyli na… czytaniu. :-) Opowiem o zmianie stron, nawigacji po książkach, ustawieniach tekstu, funkcji X-Ray, podkreślaniu i słowniku. Na początku jedna uwaga – sporo z tego, co znajdziecie w tej części nie powinno być zaskoczeniem dla dotychczasowych użytkowników czytników – szczególnie Kindle Touch, gdyż obsługa Paperwhite jest bardzo podobna do Touch. Jeśli są więc powtórzenia względem np. recenzji sprzed roku – są one przeznaczone dla osób, które dotąd czytnika nie miały. Główne menu  Zacznijmy od menu na samej górze, które widoczne jest niemal zawsze, chyba że akurat czytamy. Symbole zrozumiałe, ale na wszelki wypadek je wyjaśnię. Domek – powrót do ekranu głównego czyli listy wszystkich książek. Znaczek „” – to przycisk wstecz, dzięki któremu przejdziemy zawsze do poprzedniego widoku, np. możemy się cofnąć do poprzedniego rozdziału gdy wybraliśmy inny w spisie treści, albo cofnąć się do poprzedniego miejsca po kliknięciu jakiegoś linku. Żarówka – ustawia poziom oświetlenia. Koszyk – przenosi nas do Kindle Store. Lupa – aktywuje pole wyszukiwania: w książce, czytniku, Kindle Store, słowniku oraz Wikipedii. Trzy kreski po prawej – aktywuje menu.  Lista książek i poruszanie się po niej Domyślny widok po wejściu na ekran główny to sześć okładek.  Przypomnę, że jeśli na pierwszej stronie widzimy rekomendacje z Kindle Store, można je wyłączyć zgodnie z artykułem o konfiguracji Paperwhite. Okładki są widoczne przede wszystkim w książkach z Kindle Store. Jeśli chcemy widzieć okładki w naszych własnych e-bookach, to nie mam jeszcze na to gotowego sposobu, ale zazwyczaj takie książki zobaczymy gdy prześlemy je kablem z programu Calibre. Jeśli mamy więcej książek – wybieramy Menu » List View i widzimy zwykłą listę, na ekranie mieści się więcej tytułów, no i jest więcej informacji. Mamy cztery sposoby sortowania listy książek:  (domyślnie) Recent – od ostatnio czytanych i dodanych – jeśli mamy tutaj kłopoty, to sprawdźmy czy Kindle ma ustawiony poprawnie czas (Menu » Settings » Device Options » Device Time) Title – wg tytułu Author – wg nazwiska autora Collections – najpierw lista kolekcji, a potem książki niedodane do kolekcji oraz czasopisma, których do kolekcji dodać się nie da.  Listę książek można też zawęzić klikając w „My Items”  All Items – wszystko Books – tylko książki, ale pamiętajmy że Amazon przez to rozumie pozycje z Kindle Store Periodicals – tylko czasopisma, ale też wyłącznie z Kindle Store. Docs – tylko dokumenty „personal”, w praktyce wszystkie wysłane mailem i po kablu.  Aby szybko przejść do konkretnej strony lub książki, dotykamy dolnego prawego rogu.  W zależności od tego co wybierzemy (numer strony czy tytuł), poniżej aktywuje się klawiatura numeryczna, albo tekstowa. Jest to bardzo wygodne i pozwala szybko poruszać się po dużej liście książek. Czytanie e-booków Najpierw słowo o czynności, której bym nie zauważył bez kontaktu z innymi markami czytników czyli otwieraniu e-booków. Tu Kindle zawsze działał w oczywisty sposób – klikamy w książkę i się otwiera bez żadnego opóźnienia. Nie ma o czym pisać, bo to jasne jak słońce. W ciągu ostatniego roku korzystałem jednak z czytników Onyxa, Pocketbooka czy Trekstora – i tam wyglądało to inaczej! Animacja „oczekiwania” na załadowanie książki była na porządku dziennym. Jedynie Nook – czyli bezpośredni konkurent Kindle na rynku amerykańskim radzi sobie równie dobrze. Tym, którzy nie posiadają czytnika trzeba też wyjaśnić, że po włączeniu Kindle (czy też otwarciu okładki) widzimy tę stronę książki, na której skończyliśmy poprzednio czytanie. To akurat standardowe zachowanie w większości czytników, choć zdarzają się wyjątki. Czytamy, a więc zmieniamy strony. Samo załadowanie kolejnej strony następuje natychmiast – nie ma sensu mierzyć czy to 0,1 czy 0,3 sekundy – ale dotykamy ekranu i po prostu widzimy kolejną stronę. Zmieniać strony możemy na dwa sposoby. (1) Dotknięcie po lewej i po prawej – zmienia na poprzednią stronę (po lewej) i na następną (po prawej).  Jak widać na obrazku, dotknięcie w pobliżu lewej krawędzi przenosi nas na poprzednią stronę, a dotknięcie na całym pozostałym obszarze – na następną stronę. Jest to logiczne, bo książki czytamy do przodu. :-) (2) Przesunięcie w lewo i w prawo - czyli gest znany z tabletów – także zmienia strony. Na obrazku widzimy także dotknięcie ekranu na górze – wywołuje ono menu i pasek narzędziowy, którego zawartość będzie różna dla różnych treści. W książce wygląda to tak:  Poza omawianym już głównym menu mamy do dyspozycji:  Aa – ustawienia tekstu Go To – ustawienia nawigacji X-Ray – indeks książki (o nim później) Share – możliwość podzielenia się na Facebooku/Twitterze, dostępna głównie dla książek z Kindle Store.  Jest możliwe korzystanie z Paperwhite, którego trzymamy jedną ręką:  prawa ręka – dotknięcie ekranu kciukiem przesuwa na następną stronę. Z kolei przejście w tył wymaga przesunięcia kciuka od 1 cm na prawo od krawędzi, aż do samej krawędzi. lewa ręka – żeby przesunąć stronę, musimy kciukiem sięgnąć trochę dalej, do 30% szerokości ekranu, albo po prostu maznąć do siebie. To też da się zrobić jednym palcem.  W przypadku gdy mamy testowaną na blogu oryginalną okładkę, wygodniej jest jednak trzymać prawą ręką, chyba że tą lewą mamy dużą. :-) Ekran możemy oczywiście przekręcić i czytać w poziomie – służy do tego opcja Menu » Landscape Mode – poświęcę jej więcej miejsca przy omawianiu PDF. Responsywność ekranu i gesty Sam ekran reaguje poprawnie – nie zauważyłem ani nadmiernej wrażliwości, ani braku reakcji.  Jest tu pewna różnica w stosunku do Touch, który był momentami nadreaktywny – nawet najlżejsze dotknięcie potrafiło zmienić stronę. Ale tam była inna technologia – czujnik podczerwieni nad ekranem, tu zaś jest standardowa warstwa dotykowa. Sam ekran wydaje się też bardziej chropowaty niż w poprzednich modelach – pewnie to zasługa tej warstwy dotykowej. Wadą Paperwhite jest to, że podobnie jak w telefonach i tabletach – nie da się go obsługiwać np. w rękawiczkach. Działają rysiki z miękkimi końcówkami, np. AmazonBasics Multi- Tip Stylus, którego używam czasami do telefonu. Inna sprawa, że nie widzę kompletnie potrzeby kupowania takich akcesoriów – no chyba że chcemy czytać na mrozie, co w przypadku e-inka zalecane nie jest. Pozostałe gesty:  dotknięcie w górnym prawym rogu – zapisuje zakładkę w tym miejscu. dotknięcie jednocześnie lewego dolnego i górnego prawego rogu - zapisuje zrzut ekranowy. Jest to znacznie wygodniejsze niż na Touch, gdzie trzeba się było nieźle nagimastykować – choć podobnie jak w Touch nie da się zrobić zrzutów przy każdej funkcji ekranowej. „pinch to zoom” – dwoma palcami można powiększyć czcionkę w pliku tekstowym oraz cały dokument w pliku PDF.  Ustawienia tekstu Aby zmienić ustawienia tekstu w e-bookach MOBI aktywujemy menu i dotykamy przycisku „Aa”.  Mamy zatem:  8 wielkości tekstu 6 (lub 7) krojów czcionek po 3 ustawienia interlinii i marginesów  Wbrew pozorom nie jest łatwo stworzyć krój czcionki, który będzie ładnie wyglądał na ekranie e-papierowym. Test Onyx Boox i62espresso pokazał, że spośród wielu krojów, tylko kilka się nadaje. Kindle Paperwhite ma ekran HD, co według producenta pozwoliło na dołożenie 3 dodatkowych fontów, a więc jest ich teraz 6. Krótki przegląd fontów. Futura i Baskerville – dwa nowe i zdecydowanie najładniejsze kroje.  Caecilia (domyślny krój wszystkich Kindle) oraz Cacilia Condensed, również obecna w starszych wersjach Kindle.  Teraz bardziej standardowe Helvetica oraz Palatino:   Tak naprawdę, krojów może być siedem, bo wydawca tworząc książkę w formacie KF8 (o rozszerzeniu AZW3; to takie nowocześniejsze MOBI) może osadzić tam taki font, jaki mu pasuje – i po wejściu do ustawień zobaczymy go jako „publisher font”. W przypadku książki Verne’a opublikowanej przez Nexto jest to bliżej nieznana mi czcionka szeryfowa.  Istnieje też metoda na wrzucenie do Paperwhite (oraz Touch) własnych czcionek. W porównaniu do poprzednich wersji Kindle zauważyłem, że zostało zmienione ustawienia wielkości czcionki. Na Keyboard praktycznie zawsze korzystałem z ustawienia 3, bo 2 było za małe, a 4 za duże. Tutaj pierwsze pięć rozmiarów jest bardziej zbliżone – co pozwala bardziej komfortowo ustawić rozmiary. Z kolei dwa największe rozmiary są przeznaczone dla osób, które mają np. problemy ze wzrokiem. Jak można zauważyć, czytnik domyślnie justuje tekst – a przy większej czcionce wygląda to dość słabo – duże odstępy między wyrazami. Justowania w samym czytniku nie da się wyłączyć, można to zrobić na etapie konwersji w Calibre – wymuszamy wtedy bardziej czytelne wyrównanie do lewej. Nawigacja po książce Opcje nawigacji dostępne są po odpaleniu „Go to”.  Do dyspozycji mamy przejście na początek, do konkretnej lokalizacji, albo do miejsca w spisie treści. Przejście do konkretnej strony i lokacji ogranicza się do podania numeru.  Jeśli chodzi o korzystanie ze spisu treści, to w Paperwhite (oraz Touch od wersji 5.1.) jest ono nieco inne niż w poprzednich modelach. Kiedyś funkcja „Go to  Table of contents” po prostu przenosiła do strony w książce, na której znajdował się spis treści. Teraz cały spis wyświetlany jest w oknie i można go przewinąć – widzimy też w którym miejscu książki znajdujemy się w danym momencie. Z reguły jest to wygodniejsze, choć na taką zmianę narzekali ludzi korzystający z książek o dużym spisie treści. Spis treści może mieć – wreszcie - dwa poziomy, tego nie było wcześniej w książkach w formacie MOBI. Jeśli sami konwertujemy sobie książkę, np. przy pomocy Calibre – wystarczy że przypiszemy dwa poziomy spisu treści np. do nagłówków H1 i H2… Jeśli książka ma numery stron (co dotyczy e-booków z Amazonu, ale takie numery można przygotować sobie samemu gdy wysyłamy książkę po kablu z Calibre) – widzimy w spisie treści także numery.  Dużą wadą Paperwhite w porównaniu do poprzednich czytników Amazonu jest usunięcie skrótu do przechodzenia między rozdziałami. W Touch wystarczyło maznąć palcem góra/dół  - w Paperwhite działa to już wyłącznie w przypadku czasopism. Pamiętajmy jednak, że dzięki nowemu spisowi treści przejście do sąsiednich rozdziałów wymaga po prostu odpalenia spisu treści, gdzie już widzimy mamy aktualny rozdział. Nie mogę też nie wspomnieć o tym, czego mi brakuje. Szkoda że nie można kliknąć we wskaźnik procentowy w prawym dolnym rogu, aby aktywować łatwiej możliwość przejścia do określonego miejsca w książce. Podobny mechanizm działa na ekranie głównym jeśli chodzi o strony listy książek. Time To Read To funkcja, którą zauważymy od razu – w lewym dolnym rogu ekranu widzimy jedną z trzech liczb:  czas jaki nam został do ukończenia książki czas do ukończenia bieżącego rozdziału lokalizację  Dotknięcie liczby zmienia rodzaj wyświetlanej wartości – a wchodząc do Menu » Reading Progress możemy wybrać jaka liczba jest wyświetlana domyślnie. Po przeczytaniu paru książek mogę powiedzieć, że estymacja czasu do ukończenia jest dość prawidłowa. Na początku przez kilka ekranów Kindle dostosowuje się do tempa czytania, wiec podawane liczby mogą być dość zmienne – ale po jakimś czasie dostajemy już stałą prognozę, np. 30 minut, albo dwie i pół godziny. Oczywiście, jeśli szybko książkę przeglądamy, to nie pozostanie bez wpływu na podawane wartości. X-Ray Nad X-Ray nie będę się za bardzo rozwodził, bo to jest funkcja ograniczona wyłącznie do książek z Kindle Store. W skrócie – można sobie X-Ray wyobrazić jako interaktywny indeks książki. Widzimy, gdzie w książce występują określone nazwy i możemy zobaczyć ich definicje z Wikipedii. Również ograniczona do książek z Kindle Store jest funkcja „About an author” dostępna z Menu.  Słownik Jeśli przytrzymamy palec na słowie około 1-2 sekund, wyświetla nam się w dymku podpowiedź ze słownika.  To, z jakiego słownika skorzysta Kindle zależne jest od języka, jaki został ustawiony w metadanych książki. Opisywałem to dokładniej w osobnym artykule. Wybierany jest aktualnie ustawiony słownik dla danego języka (Menu » Settings » Device Options » Language and Dictionaries), a jeśli słowo nie zostanie znalezione w bieżącym słowniku – pokazywana jest definicja z kolejnego.  Domyślnie na Kindle znajdziemy dwa słowniki angielsko-angielskie Oxforda (brytyjski oraz amerykański). Jeśli kupimy dodatkowy słownik (ja używam Webstera) – albo jeśli na Kindle wrzucimy swój słownik np. angielsko-polski Bumato – pojawi się na tej liście i możemy go wybrać jako domyślny. Z naszego konta (zakładka Cloud na ekranie startowym) możemy też ściągnąć słowniki do innych języków: Duden Deutsches Universalwörterbuch – niemiecki Dicionário Priberam da Língua Portuguesa  – portugalski w wersji brazylijskiej el Diccionario de la lengua española – hiszpański Dictionnaire français de définitions – francuski lo Zingarelli Vocabolario della Lingua Italiana – włoski  Były one już dostępne w poprzedniej generacji (Classic/Touch), o czym pisałem dokładniej. Nowością w Paperwhite są słowniki… chińskie i japońskie (dwie wersje – jednojęzyczny, oraz angielsko- chiński/japoński). Wyraźny ukłon w kierunku dwóch nowych rynków. Notatki i podkreślenia  Dodawanie podkreśleń nie powinno sprawić dużych trudności nikomu kto korzystał z ekranów dotykowych. W Paperwhite nie poprawiono tego, na co narzekałem przy Touch – aby podkreślić fragment, trzeba zaznaczyć początek, potem przeciągnąć płynnie palcem do końca podkreślenia – i nie mamy, jak np. na iPadzie znaczków pozwalających dopasować początek i koniec podkreślenia. Do każdego miejsca (lub podkreślenia) dodać możemy notatkę przy pomocy klawiatury ekranowej.  Na klawiaturze pisze się bardzo dobrze, w zasadzie tak samo jak na tablecie i rzadko tylko zdarzają się pomyłki. Jeśli porównam to z mozolnym wprowadzaniem adresów na Onyksie i62… Aż dziwne, że oba czytniki mają ten sam procesor. Listę podkreśleń, notatek i zakładek (dodawanych jako się rzekło przez dotknięcie górnego prawego rogu) zobaczymy przechodząc do Menu – View Notes   Marks.  W przypadku książek z Kindle Store zobaczymy też listę „popular highlights”, czyli 10 fragmentów, które najczęściej podkreślają ludzie na świecie.  Podobnie jak na poprzednich modelach Kindle – wszystkie notatki, podkreślenia i zakładki mają swoją kopię w pliku tekstowym MyClippings.txt, który znajdziemy w katalogu „documents”. Tu przykładowo podkreślenia z omawianych już u nas ”Rozmów o rynku książki”.   Taki plik możemy skopiować na komputer i obrabiać dalej, np. przerzucając wszystkie notatki do zgrabnej tabelki. Mieliśmy już na blogu dwa artykuły na ten temat: pierwszy i drugi. Słowo na temat przenoszenia notatek do własnych książek z innych czytników Kindle. Otóż: jeśli do Paperwhite skopiujemy naszą książkę z dowolnego starszego czytnika razem ze wszystkimi dodatkowymi plikami (notatki przechowuje tutaj plik „mbp”) – Paperwhite rozpozna te notatki, przekonwertuje do swojego formatu i będą one widoczne na czytniku. Niestety – nie działa to już w drugą stronę. Paperwhite i Touch od wersji 5.3 mają nowy format podkreśleń/notatek, którego nie rozpoznają ani starsze czytniki Kindle, ani Kindle for PC. Jedyny sposób, aby synchronizować notatki i podkreślenia między różnymi czytnikami Kindle to w tym momencie – wysłać książki mailem na czytnik, wtedy synchronizacja następuje automatycznie. Ghosting Standardową cechą ekranów z e-papierem jest tzw. ghosting, czyli pozostawanie drobinek atramentu z poprzednich stron. Pisałem o tym dokładnie w osobnym artykule. Na Paperwhite nie zauważyłem sporego problemu z ghostingiem. Ekran jest odświeżany w pełni co 6 stron, ale nawet na 4-5 stronie ghosting nie przeszkadza. Na tym przykładzie musiałem trochę podkręcić kontrast, żeby w ogóle było coś widać.  Przebicia zauważamy tylko przy mocniejszym oświetleniu oraz na powierzchniach bez tekstu. Pogarszają one także trochę wygląd czcionek szeryfowych (głównie Palatino). Ale w praktyce nie zwracam na to uwagi. Parę słów podsumowania Gdy rok temu recenzowałem Kindle Touch, największym wyzwaniem było dla mnie przejście na ekran dotykowy. Teraz mogę powiedzieć, że korzystanie z Paperwhite jest po prostu naturalne. Wcale nie czuję dyskomfortu przesiadając się z Keyboarda, choć wciąż żałuję, że nie mam do dyspozycji dodatkowych klawiszy. Kindle Paperwhite to jednak czytnik kompletny, w ten sposób, że bez specjalnych problemów pozwala się zagłębić w lekturze. Reakcja urządzenia jest taka jak trzeba, nie natrafiam na sytuację, w których coś mnie wkurza czy rozprasza. O ile Touch nie wygrał u mnie z Keyboardem, to w przypadku Paperwhite – korzystam z niego coraz częściej i nowe książki z księgarni wysyłam już na niego. W trzeciej części testu skupię się na czytaniu PDF, czasopism, chmurze, internecie i paru innych funkcjach tego czytnika. Czytaj dalej:  Test „All-New” Kindle Paperwhite – część III – czytanie, wyszukiwanie, podkreślanie, słownik Test „All-New” Kindle Paperwhite – część II – nawigacja po książce Test Kindle Paperwhite – część III: wyszukiwanie, PDF, Internet, czasopisma, kontrola rodzicielska Test „All-New” Kindle Paperwhite – część I – ekran i oświetlenie Test „All-New” Kindle Paperwhite – część IV – PDF, czasopisma, Internet oraz podsumowanie Test Kindle Paperwhite – podsumowanie: zalety i wady czytnika 