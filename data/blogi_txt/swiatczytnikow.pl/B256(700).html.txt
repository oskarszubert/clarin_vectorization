Aktualizacja z 22 czerwca 2013: nowsze informacje zawiera artykuł: Dlaczego Kindle kupować w Amazonie, a nie u pośrednika? Odsyłam też do przewodnika – jak zamówić Kindle w Amazonie – co jest jedynym sposobem zalecanym przez producenta.  Dziś wchodzimy na stronę główną Allegro i widzimy… reklamę Kindle. Wyczuli koniunkturę. Ale powtórzę, co już pisałem w grudniu: Nie opłaca się kupować Kindle poza Amazonem! Ani od sprzedawców Allegro, ani w sklepach, które czasami reklamują się w Google. Oni zawsze mają drożej. A to nie jedyny problem, na jaki możemy natrafić. Gdzie jest haczyk? Sklepy i allegrowi sprzedawcy obiecują niskie ceny i łatwość przesyłki. Problem jednak polega na tym, że dla każdego takiego sprzedawcy również dostawcą jest Amazon. Oni nie mają hurtowni i dystrybutora z niższymi cenami. Tak jak każdy z nas, taki sprzedawca zamawia Kindle ze Stanów i potem próbuje sprzedać z zyskiem. Jakie płyną z tego wnioski?  W Amazonie zawsze będzie najtaniej, bo przecież sprzedawca musi nałożyć marżę.  Trzeba tu dodać, że niewielkie ilości Kindle można kupić w Stanach jako „poserwisowe” (refurbished). Część z nich może się pojawić na Allegro. Te faktycznie mogłyby być trochę tańsze, ale sprzedawca powinien wtedy poinformować, że jego egzemplarz nie jest nowy.   Jeśli mamy np. opóźnienia w zamówieniu, bo Amazon zrobił sobie przerwę świąteczną, to dotykają one w równym stopniu naszego dostawcy.  No ale dziś już opóźnień praktycznie nie ma. Swojego nowego Kindle 3G+WIFI zamówiłem w niedzielę, dostałem w czwartek… Oby tak szybko realizowane były wszystkie zamówienia z Allegro.   Jeśli to Amazon wysyła ze Stanów, załatwia kwestie formalno-celne. Jeśli będzie wysyłał kto inny, to za nic nie odpowiada…  Kwiatki cenowe Pewne oferty to chyba wyłącznie polowanie na naiwnych. Fantazja niektórych sprzedawców jest zadziwiająca. W tym oto sklepie znalazłem Kindle WIFI za jedyne 1299,00 zł, obniżone z 1799,00zł!  Nie muszę dodawać, że jeśli zamówimy z Amazona, model WIFI razem z przesyłką będziemy mieć za mniej niż 500 złotych (440-450 złotych w czerwcu 2011). A teraz obejrzyjmy przykład z Allegro:  Model 3G z Amazona to koszt 610-650 zł (580 zł w czerwcu 2011). Owszem, jeśli doliczymy VAT i cło to wyjdzie około 800-830 zł. Ale przecież przy zamówieniu jednej sztuki nie płacimy cła i VAT (16.11.2011 – już płacimy patrz: aktualizacja na dole artykułu). Po co więc jeszcze dopłacać? Sprzedawca wspomina o gratisach i gwarancji:  Gratisy - sprawdźmy czy aby „polska wtyczka” nie kosztuje w najbliższym sklepie elektronicznym 2 złote. Każdy Kindle ma kabel USB do łączenia z komputerem, przez którego go ładujemy Gwarancja - to po prostu standardowa roczna gwarancja Amazona, którą objęty jest każdy posiadacz Kindle. Sprzedawca nie oferuje ani swojej gwarancji, ani nie pośredniczy w jej gwarancji – masz Kindle zarejestrowanego na siebie, to kontaktujesz się sam z Amazonem w przypadku problemów. Widziałem też sprzedawcę, który dodaje „2700 e-booków”, tak się składa że te e-booki możemy sobie ściągnąć sami z bookini.pl, np. korzystając z Magicznego Katalogu Bookini – bezpośrednio na czytnik. Podobnie jak darmowe PDF ze Złotych Myśli, które niektórzy dokładają.  I jeszcze ku przestrodze Mail sprzed paru dni na forum eksiazki.org – użytkownik kupił Kindle na Allegro w grudniu. Może to też uspokoi tych, którzy są zniecierpliwieni, że przesyłka idzie 1 dzień dłużej niż zakładano. Moja przesyłka już idzie UWAGA: 45 dni! Zakładany czas dostawy 6-10 dni! Kupiłem na Allegro na początku grudnia. A teraz jeszcze moja przesyłka czeka na nałożenie cła. Jak to się stało? Sprzedawca wysłał bezpośrednio z USA. Państwową pocztą amerykańską (USPS). No i paczka została zatrzymana w urzędzie celnym, gdzie zostanie doliczone i cło i VAT. W przypadku zamówienia z Amazona, wszystkie formalności celne są załatwiane przez firmę kurierską. My tylko dostajemy dokument SAD z pieczątką „Kwotę długu odpisano z zabezpieczenia”. Jeśli wysyłka idzie poza Amazonem, jesteśmy niestety zdani na siebie. Co oznacza i koszty i czas i nerwy. Wniosek? Kindle zamawiajmy z Amazonu. Jeśli nie masz karty płatniczej (przypomnę: można zapłacić niemal każdą kartą systemu VISA/Mastercard, nie musi być kredytowa), wtedy skorzystaj z pomocy znajomego. Nie ma sensu przepłacać. Aktualizacja – listopad 2011 Na początku października Amazon przestał subsydiować Polaków i zaczął doliczać zaliczkę na VAT, który i tak był płacony przez kuriera. W związku z tym, na Allegro można czasami spotkać czytniki, które są tańsze niż Kindle zamówiony samodzielnie. Dlaczego tak się dzieje? Są różne sposoby na obniżenie ceny:  Handlarze sprowadzają Kindle ze Stanów z pominięciem VAT i cła. Jeśli robimy to sami (np. przywożąc rozpakowany czytnik podczas podróży turystycznej) – nie ma najczęściej problemów – jednak jeśli coś takiego kupimy, możemy mieć potem nieprzyjemności prawne, bo w istocie dokonaliśmy transakcji czarnorynkowej. Handlarze sprowadzają Kindle with Special Offers, czyli wersję z reklamami, którą w Stanach można dostać taniej. Niestety, to jest wersja tylko dla Stanów. Działać u nas będzie – nawet wersja 3G (choć poza Polską wersja amerykańska ma mniejszy zasięg niż międzynarodowa). Ale problemy mogą się zacząć przy realizacji gwarancji – zdarzało się już, że konsultanci twierdzili, że nowego Kindle nie mogą odesłać na adres poza Stanami. Wprawdzie niektórzy sprzedawcy twierdzą, że wobec tego to oni będą realizowali gwarancję, ale życzę powodzenia. Handlarze sprzedają Kindle z wysyłką ze Stanów, np. przez firmę Polamer. Oczywiście nie dbając o opłaty podatkowo- celne. I to jest loteria – trafi na cło, albo nie trafi. Ten preceder ułatwiła niedawna zmiana strony produktu na Allegro, która ukrywa lokalizację sprzedawcy. Zresztą i tak można ją podać dowolnie.  Na temat tej ostatniej metody, wart przemyślenia cytat z forum: Ściągałem czytnik (nie Kindle) polamerem i oprócz normalnego cła i opłaty za paczkę dochodzi jeszcze opłata „za wprowadzenie towaru do ich magazynu celnego” która dla wartości 150-200$ wynosi 200zł. No i obowiązkowo jeszcze 20zł płatne przy odbiorze – to za wykonanie przez nich przelewu kasy którą pobiorą za cło i vaty. Zdarza się też sposób będący ewidentnym oszustwem. W momencie realizacji gwarancji Amazon przysyła nam nowy czytnik, ale nie zawsze każe odsyłać stary – proszą jedynie o oddanie go do utylizacji odpadów elektrycznych. Jednak cwaniak potrafi – zgłasza awarię, a potem takie „uszkodzone” czytniki pojawiają się na Allegro. Kindle kupionego od takiego sprzedawcy nie można zarejestrować w Amazonie (jest zablokowany), z oczywistych względów niemożliwa też będzie realizacja gwarancji, gdy ten naprawdę się popsuje. Nie twierdzę, że wszyscy sprzedawcy z Allegro stosują opisane sztuczki i że zakup na Allegro będzie się wiązał z kłopotami. Pamiętajmy jednak, że jedynym oficjalnym sposobem kupienia Kindle w Polsce jest zamówienie wersji International z Amazonu. Aktualizacja – grudzień 2011 Przeglądam czasami różne aukcje na Allegro. Jeden z uczciwszych, jak się wydaje, sprzedawców opublikował takie wyjaśnienie:  KAŻDA PACZKA ZZA GRANICY, BEZ WZGLĘDU, CZY ZOSTANIE OCLONA CZY NIE, MUSI PRZEJŚĆ KONTROLĘ CELNĄ – ZATEM NIE MOGĘ GWARANTOWAĆ, ŻE OPŁATY CELNE NIE ZOSTANĄ NALICZONE PRZEZ POLSKICH CELNIKÓW. DECYZJA O OCLENIU LUB NIE OCLENIU KONKRETNEJ PACZKI NIE ZALEŻY ANI ODE MNIE, ANI OD POCZTY, ANI OD FIRMY POLAMER, LECZ OD PRACOWNIKÓW IZBY CELNEJ LUB AGENCJI CELNEJ POLAMER. Dostajemy bardzo wiele pytań dotyczących wielkości ew. opłat celnych. Zależą one od bardzo wielu czynników i każda paczka jest brana pod uwagę indywidualnie – zatem nie jesteśmy w stanie podać schematu, w/g którego każdy mógłby policzyć te koszta.   Niektóre czytniki są tańsze i wartość paczki znajduje się poniżej minimalnej wartości podlegającej ocleniu, inne są droższe. Opłaty celne to nie tylko cło i vat ale także opłaty wynikłe z przeprowadzenia procedury celnej i będące konsekwencją zatrzymania paczki na cle. Do opłat procedury celnej należą np. oględziny – czyli sprawdzanie zawartości paczki i porównywania jej z deklaracją celną; rozładunek; praca papierkowa; magazynowanie, itp. Dla przykladu – koszt samej procedury celnej w Agencji Celnej Polamer to 131zł.  A więc zamawiając z Allegro często nie mamy w ogóle pewności ile ostatecznie zapłacimy. Sprzedawca wspomina o cle, które na Kindle jest niewielkie (3,7%), ale pomija kwestię VAT (23%), uczciwie jednak informuje o dodatkowych kosztach procedury celnej. A polskie urzędy celne są dość nieprzewidywalne. Tyle teoria – a praktykę pokazują komentarze: Aktualizacja – styczeń 2012 Sprytnych sprzedawców nie brakuje – tutaj wątek z grupy czytnikowej na Goldenline.  Niestety na Allegro nie ma de facto możliwości sprawdzenia, czy sprzedawca rzeczywiście mieszka w Polsce i czy nawet jeśli wysyła z Polski to mu się nie skończy dostawa, a my dowiemy się, żę mamy pecha, bo nie przeczytaliśmy regulaminu cztery strony dalej… Sprzedawca pieniądze wziął, za drogę paczki nie odpowiada… Zamawiając bezpośrednio z Amazona nie mamy tego bólu głowy – wszelkie opłaty pokrywane są przez Amazon – i w momencie złożenia zamówienia wiemy ile nas wszystko łącznie kosztuje. Jak wygląda sprawa gwarancji na Allegro? W przypadku niektórych sprzedających z Polski – gwarancję dają sprzedawcy, a nie Amazon – a jak to wygląda w praktyce?  To komentarz, który dostała pewna firma z Gdańska, wysyłająca z Polski (mają magazyn, niedawno nawet promowali swoje czytniki na Gruponie). Jakie to różne od gwarancji Amazonu? Patrz artykuł: Jak uszkodziłem swojego Kindle i co było dalej. Powtarza się więc to co pisałem już wcześniej – wszystko jest w porządku, póki nie zaczną się problemy. Czytaj dalej:  Ku przestrodze: przykra sytuacja z aukcji Kindle [nieaktualne] 13 dni czekania na nowego KPW „All- New” Kindle Paperwhite 3G wysyłany już do Polski. Warto dopłacać? Nie śpię, bo czekam na Kindle #3 – nie śpij, bo kurier zadzwoni [Nieaktualne] Kindle Paperwhite w niemieckim Amazonie za 99 euro Paperwhite II wysyłany od dzisiaj do Polski – mój już leci! :-) 