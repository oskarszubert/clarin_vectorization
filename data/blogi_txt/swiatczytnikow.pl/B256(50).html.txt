Amazon ogłosił wczoraj kupno portalu społecznościowego Goodreads. Zmiana to może nie jest bardzo istotna dla nas, ale poruszyła anglojęzyczny światek czytelniczy. Czym jest Amazon – wiemy. Czym jest Goodreads? Chodzi o największy na świecie serwis społecznościowy dla czytających książki, powstały w roku 2007. W ubiegłym roku mieli 13 milionów użytkowników, którzy zostawili łącznie ponad… 20 milionów recenzji i do bazy serwisu dodali 210 milionów tytułów. Więcej na infografice. Owszem, na Amazonie też znajdziemy miliony recenzji, ale Goodreads był zawsze postrzegany jako miejsce niezależne od jakiejkolwiek wielkiej księgarni. Znana była nawet awantura ze stycznia 2012, gdy Goodreads wyłączył korzystanie z amazonowego interfejsu do pobierania informacji o książkach. Wiązano to z faktem, że sam Amazon kupił w tamtym czasie inny serwis Shelfari, który już dziś jest zintegrowany z Kindle przez funkcję X-Ray (dostępną w Touch i Paperwhite). Dla niektórych użytkowników Goodreads przejęcie przez wielkiego gracza to zdrada i demonstracyjnie usuwają swoje konta. Dla większości to jednak kwestia otwarta – bo nie wiadomo co się konkretnie zmieni. W artykule na oficjalnym blogu serwisu, jego założyciel, Otis Chandler przyznał, że jednym z priorytetów będzie „przeniesienie Goodreads na najpopularniejszy czytnik świata, czyli Kindle i ponowne odkrycie, czym może być czytanie”. Widzę w tym bardzo duży potencjał. Owszem, Amazon ma od dawna serwis społecznościowy dla użytkowników Kindle: https://kindle.amazon.com/ w którym można dzielić się notatkami, śledzić znajomych – ale jest on na tyle nędzny, że nawet nie chciało mi się go tutaj omawiać. Jeśli Kindle zostanie zintegrowany z Goodreads – to będzie rewolucja dla wszystkich czytających po angielsku. Przy okazji – transakcję o mniejszym może wydźwięku medialnym, ale być może bardzo znaczącą dla rynku mieliśmy parę miesięcy temu w Polsce. Chyba najpopularniejszy polski serwis społecznościowy dla miłośników książek czyli LubimyCzytac.pl został zakupiony przez grupę wydawniczą Znak, czyli właściciela m.in. Woblinka. Nie ma na razie widocznych efektów tego zakupu, ale nie mam wątpliwości, że za parę miesięcy się pojawią. Przyszłość rysuje się nad wyraz ciekawie. PS. Jeśli chodzi o Goodreads, mam tam również konto, co widać na obrazku otwierającym artykuł, choć nie korzystam jakoś regularnie. Jeśli korzystasz aktywniej, to zapraszam do dzielenia się Twoim punktem widzenia w komentarzach. Czytaj dalej:  Amazon wejdzie do Rosji? Jak e-czytają Rosjanie? Kindle Matchbook czyli Amazon dokłada e-booka do książki papierowej Ceny e-booków w Amazonie, czyli jak to zamiast Luksemburga, znaleźliśmy się w Polsce Rzeczpospolita ma wersję na Kindle! O tym, że żal mi pani Kai „Promocje to problem”, ale i jedyne skuteczne narzędzie – wywiad z szefem CDP.pl 