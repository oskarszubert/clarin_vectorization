Aktualizacja z 9.10.2011: Amazon zaczął doliczać VAT do pojedynczych sztuk Kindle. Strona została zaktualizowana o nowe ceny.  Wczoraj była premiera i już możemy nowego Kindle za $109 zamawiać do Polski. Czym różni się od znanych dotąd Kindle 3 i czy warto kupić akurat Kindle Classic (inna nazwa wśród blogerów to Kindle Basic)? Zbieram tu wszystkie ważne informacje na jego temat. Ja swój egzemplarz już zamówiłem i będę miał za tydzień – wtedy uzupełnię artykuł o kwestie praktyczne. Co jest lepiej niż w Kindle 3? Nowy Kindle naprawdę zmieści się w kieszeni. Choć nie radziłbym na nim siadać.  Zacznijmy więc od sprawy najważniejszej:  Mniejsze rozmiary i waga. Kindle Classic ma rozmiary 166 mm x 114 mm x 8.7 mm i waży zaledwie 170 gramów. To wyraźnie mniej niż Kindle 3 (190 mm x 123 mm x 8.5 mm i 241 g). To także mniej niż Kindle Touch, który będzie miał większą ramkę. Szybsza zmiana stron, bez „migania” przy każdej zmianie. Mają to inne nowe czytniki takie jak Nook czy Kobo. Ponieważ brak migania powoduje „ghosting” czyli pozostawianie drobinek atramentu, w wersji oprogramowania 4.01, która właśnie się ukazała, będzie można tę funkcję wyłączyć. 6 wersji językowych – na razie brak polskiej, ale to może świadczyć o coraz większej ekspansji międzynarodowej.  Co pozostało takie samo jak w Kindle 3?  Ekran Pearl: 600×800, 166dpi, 16 poziomów szarości – ekran jest taki sam i choć można by po cichu liczyć na lepszą rozdzielczość, to jest to nadal najlepszy dostępny ekran w czytnikach e-booków. Klawisze zmiany stron – strony będziemy przestawiali tak samo – korzystając z dwóch klawiszy po lewej i po prawej stronie. Są one jednak mniejsze, praktycznie pozostając na krawędzi. Przeglądarka – nadal to jest „Experimental Web Browser”, czyli przeglądarka oparta na silniku webkit, podobna do Safari w produktach Apple. Połączenie WIFI – będzie można używać maila, żeby wysyłać książki na urządzenie. Oprogramowanie – nowy Kindle dostał wprawdzie oprogramowanie w wersji 4 – ale nie wygląda na to, aby było znacznie różne, np. zmiana rozmiarów tekstu wygląda tak samo jak w Kindle 3.  Kindle Classic chyba nie będzie miał funkcji „x-ray” czyli dodatkowych informacji o książce z Kindle Store, którą dostaną Kindle Touch. Nadal jest słownik, podkreślanie, zakładki itd. Obsługiwane pliki – nadal podstawowym formatem jest MOBI, Kindle obsłguuje też PDF i TXT, a jeśli mamy inne formaty (EPUB, DOC, HTML) musimy je przekonwertować, co nie sprawia trudności.  Co jest gorzej niż w Kindle 3?  Brak klawiatury. No tak. Jeśli będziemy chcieli coś wpisać, wyświetlona zostanie klawiatura ekranowa, po której będziemy poruszali się kursorem. Będzie to znacznie mniej wygodne, ale jeśli nie piszemy notatek – wystarczy.  Słabsza bateria – ma podobno wytrzymać „tylko” miesiąc, zamiast dwóch, co widzimy w specyfikacji Kindle Keyboard. W praktyce podzieliłbym to na 2-3 i pewnie trzeba będzie ładować raz na tydzień-dwa tygodnie. Ładowanie będzie trwało 3 godziny zamiast 4,5 godziny, co może sugerować, że bateria ma o 1/3 mniejszą pojemność. Mniejsza pojemność pamięci: zamiast 4GB mamy 2GB, co oznacza tylko 1,25GB na książki. To mniej, ale i tak wystarczy na kilkaset pozycji. Brak dźwięku! Kindle Classic nie ma głośników i wyjścia słuchawkowego. Nie będzie więc funkcji Text- to-speech oraz obsługi MP3. Od 1,5 roku nie odsłuchałem ani jednego audiobooka na swoim Kindle, większość z Was pewnie też nie.  Instrukcja Ze stron Amazonu możemy pobrać instrukcję do Kindle 4 – w formatach PDF i AZW.  Jest ona znacznie krótsza niż stara – pewnie zakładają, że tamtej nikt nie czytał. Można się zapoznać m.in. z funkcjami przycisków.  Okładki Okładki do nowego Kindle działają inaczej niż w „starych” modelach. Nie ma zaczepów z boku – Kindle wkłada się w obejmę z plastiku.  Kindle Classic można zamówić z okładkami:  Zwykła okładka – $39,99 Okładka z lampką – $59,99  Kindle zostanie wysłany natychmiast, okładki zostaną wysłane dopiero po 15 listopada (wcześniej podawano datę 31 października), jednak za przesyłkę zapłacimy tylko raz. Niestety ceny okładek są dość wysokie, a w porównaniu do ceny samego urządzenia wręcz zaporowe. Wygoda kosztuje. Jednak w ciągu paru tygodni powinny się pojawić tańsze zamienniki. Okładka z lampką będzie się różniła od dostępnych obecnie dla Kindle 3 – lampka będzie nie na rogu, ale u góry urządzenia.  Ile zapłacimy z przesyłką do Polski? Kolejno: Kindle Classic WIFI: $109 + $20,98 (przesyłka) + $29,99 (zaliczka na VAT) = $159,88 Kindle Classic WIFI + okładka zwykła: $109 + $39,99 + $26,97 (przesyłka) + $40,47 (VAT) = $216,43 Kindle Classic WIFI + okładka z lampką: $109 + $59,99 + $26,97 (przesyłka) + $45,07 (VAT) = $241,03  W momencie zamówienia Amazon pobiera od nas zaliczkę na poczet opłat celnych (tzw. „import fees deposit”, która zostanie za nas opłacona w Urzędzie Celnym. Dlatego też przy wizycie kuriera niczego więcej nie zapłacimy. Dylematy i pytania Czy wyjdzie wersja Kindle Classic z 3G? Na pewno nie. Classic to z założenia najtańszy czytnik z całej serii Kindle. Czytnik z darmowym internetem 3G jest domeną najdroższych modeli z serii, które kosztują po $189. Jeśli więc potrzebujesz dostępu 3G, kupuj Kindle Keyboard 3G, albo czekaj na Kindle Touch 3G. Mam Kindle 3, warto kupić Classic? Jeśli używasz Kindle 3 WIFI, to moim zdaniem przejście na Classic nic Ci nie da – w zasadzie tylko szybsze działanie i mniejsze rozmiary. Ale jeśli nie używałeś klawiatury – a liczysz właśnie na poręczność – kupuj. Starszy model można sprzedać na Allegro, ponieważ Amazon nie wycofał Kindle 3 (a jedynie zmienił ich nazwę na Kindle Keyboard), ceny nie powinny spadać. Brać Classic czy czekać na Kindle Touch? Kindle Touch ukazał się pod koniec listopada. Na początku nie był sprzedawany poza Stanami -  na razie firma chciała zaspokoić popyt w Stanach, a dopiero potem łaskawie puścić na zewnątrz. Podobnie było rok temu z Kindle 3. Aktualizacja: od 3 lutego 2012 Kindle Touch jest już sprzedawany do Polski. Moim zdaniem, jeśli dotyk nie jest Ci potrzebny do szczęścia, a chcesz po prostu dużo czytać, nie ma potrzeby dopłacać. Wziąć Classic czy jednak wersję z klawiaturą? Jeśli nie masz dotąd żadnego Kindle, stoisz przed wyborem:  Kindle Keyboard WIFI (czyli dawny Kindle 3) za $139w Kindle Classic WIFI za $109  30 dolarów to oszczędność ponad 90 złotych. Spośród podanych wyżej ograniczeń najważniejszy jest brak klawiatury. Baterię i pojemność można zaakceptować. Jeśli więc nie zamierzasz robić wielu notatek, Kindle Classic może być dla Ciebie. Jedno jest pewne – w Polsce nie było dotąd tak taniego, nowego czytnika, z tak dobrym ekranem. Kindle Classic wytycza nowy punkt cenowy.  PS. Po wprowadzeniu VAT, Kindle Classic jest nadal najtańszym czytnikiem z ekranem Pearl. Czytaj dalej:  Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Amazon przecenia oryginalne okładki dla Kindle Touch i Keyboard „All-new” Kindle Paperwhite 3G również dostępny i wysyłany od 8 listopada [Nieaktualne] Tylko dzisiaj: Kindle Classic za 59 dolarów! [nieaktualne] Kindle Keyboard 3G wrócił do sprzedaży! Test „All-New” Kindle Paperwhite – część I – ekran i oświetlenie 