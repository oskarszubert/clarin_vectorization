Kilka dni temu prezentowałem Wam wyniki testu redaktorów serwisu Good Ereader, polegającego na kilkukrotnym rzuceniu o ziemię nowym Kindle Paperwhite. Przeżył. A co z innymi czytnikami? Na swoim kanale YouTube panowie Michael i Peter umieścili dwa nowe filmy. Najpierw Nook Simple Touch – tu wyniki mogą interesować szczególnie tych, którzy nabyli model sprowadzany z UK, na którego gwarancja jest dość iluzoryczna.  Jak widzimy na filmie, Nook się trochę rozleciał – szybko odpadł przycisk włączania. Niemniej, ekranowi krzywda się nie stała, być może przez to, że podobnie jak w Kindle jest on dość głęboko osadzony. Teraz test Kobo Aura, pierwszego czytnika, który ma ekran osadzony równo z ramką.  Wprawdzie po ostatnim teście widać, że ekran z ramką zaczynają się oddzielać od urządzenia, ale… pomimo otarć po bokach – sam ekran działa nadal prawidłowo. A przecież wielokrotne upuszczenie czytnika na beton z wysokości 1,5 metra nie zdarzy się chyba nawet smerfowi Ciamajdzie… Oczywiście pytanie, czy przedmioty powyższych testów nie padną za tydzień, bo akurat coś w środku się rozłączy. Ale bezpośrednie starcie z ziemią wytrzymały. Wniosek może stąd płynąć taki, że być może współczesne czytniki nie są aż tak delikatne, jak te produkowane kilka lat temu – i już nie trzeba się obchodzić z nimi jak z jajkiem. Nadal jednak uważam, że zakup okładki jest niezbędny, jeśli dużo z czytnikiem podróżujemy. Czytaj dalej:  Kobo Aura – prawie jak tablet Test Nook Simple Touch – część I: jako czytnik e-booków Test Nook Simple Touch – część II: jako „prawie tablet” z e-inkiem Kobo Aura – czytnik 6,8″ o rozdzielczości HD – czy ma szansę? A jednak będzie nowy Nook with GlowLight – B N zaprezentował model 2013 Pocketbook Color Lux – kolejny czytnik z kolorowym e-papierem 