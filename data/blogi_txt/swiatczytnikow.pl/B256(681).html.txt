Dostałem dzisiaj dwie wiadomości na temat księgarni z e-bookami. Jedna jak najbardziej pozytywna, druga nie bardzo… Pięć tysięcy procent wzrostu sprzedaży w Nexto Przez ponad miesiąc pisałem regularnie o akcji „Czas na e-booki, Polacy!” ogłoszonej przez księgarnię Nexto.  Były to różne popularne tytuły w Okazji Dnia, codziennie po 9,90 zł – takich autorów jak Stephen King, Cormac McCarthy, Stieg Larsson czy Harlan Coben. Księgarnia podała parę interesujących danych:  Wszystkich książek w promocji sprzedało się prawie 8000 sztuk. W stosunku do sprzedaży wcześniejszej to średni wzrost o 5 tysięcy procent. Czy to oznacza, że te wszystkie tytuły sprzedały się miesiąc wcześniej w około 160 sztuk? Tego informacja prasowa nie podaje. Książka, która cieszyła się największą popularnością, rozeszła się w prawie 600 egzemplarzach w 24 godziny. W towarzyszącym akcji konkursie, codziennie do wygrania był czytnik Onyx Boox i62 Espresso. Średnia wielkość zwycięskich zamówień to 380,70 zł, a najwyższe z nich opiewało na kwotę 696,11 zł. Co zresztą i tak wyrównało dopiero nominalną wartość tego czytnika.  Rezultaty są więc bardzo zachęcające. Nexto w informacji nawiązuje do podobnej akcji sprzed paru miesięcy gdy Virtualo z Antywebem próbowały sprzedać 1000 sztuk, co im się nie udało – ale nie robiłbym bezpośrednich porównań – bo tam był jeden serwis i jedna forma płatności. Tutaj Nexto zostało wsparte m.in. przez sporą sieć partnerów, nie jestem za pewien czy mogę publicznie podać ile egzemplarzy kupiliście Wy – ale był to znaczący odsetek. :-) Mam nadzieję, że księgarnia będzie o tym pamiętać, bo przy nowszej akcji czyli obniżki o VAT, partnerzy zostali, mówiąc delikatnie, zaskoczeni. Zamknięcie księgarni WolneEbooki.pl O starcie Wolnych Ebooków pisałem w maju tego roku. Księgarnię prowadził Rafał Kotyrba, znany też z gościnnych artykułów na Świecie Czytników. Dzisiaj klienci dostali następującego maila: Informujemy, że w dniu 26.11.2012r. o godzinie 18:00 serwis WolneEbooki.pl zostanie zamknięty a wszystkie dane dotyczące transakcji oraz użytkowników zostaną bezpowrotnie skasowane. Do 12.11.2012r. serwis będzie funkcjonował z dwoma zmianami: nie będzie możliwe doładowanie skarbonki oraz publikacja nowych pozycji. W dniu 12.11.2012r. zostanie wyłączona możliwość dokonywania zakupów. Po wyłączeniu możliwości zakupu, serwis pozostanie otwarty jeszcze dwa tygodnie, aby umożliwić Wam pobranie zakupionych książek ze swoich kont. W dniu 26.11.2012r. serwis zostanie ostatecznie zamknięty i nie będzie możliwe odzyskanie danych. Naszym celem zawsze była promocja e-czytelnictwa bez ograniczeń nakładanych przez inwazyjne zabezpieczenia antypirackie. W ciągu sześciu miesięcy naszej działalności na polskim rynku e-booków zaszło wiele zmian. Nasz kraj jest jednym z pierwszych, w którym standardem stała się sprzedaż publikacji elektronicznych bez uciążliwych zabezpieczeń DRM. Cieszymy się z tego i wiemy, że to dzięki żądaniom czytelników udało się odmienić ten rynek na lepsze. Obawiam się, że to nie pierwsza taka wiadomość. Rynek e-książki jest w Polsce coraz większy, ale oznacza to także większe nakłady na promocję i znalezienie sobie miejsca w atmosferze coraz większej konkurencji. Pod koniec maila mamy jednak wiadomość optymistyczną: Dzięki zwiększeniu zainteresowania e-bookami wśród polskich czytelników powstało wiele serwisów prowadzących sprzedaż e-publikacji. Uważamy, że czytelnicy nie potrzebują kolejnej księgarni, ale czegoś nowego, co odpowiada na ich życzenia dotyczące obniżenia cen publikacji elektronicznych. Zamknięcie Wolnych Ebooków wiąże się z rozwojem drugiego przedsięwzięcia naszej firmy, czyli Cyfrowej Kultury. CyfrowaKultura to akcja promująca  literaturę elektroniczną, której podstawą jest umożliwienie czytelnikom zakupu zestawu e-booków za kwotę przez nich wybraną. O Cyfrowej Kulturze też już pisałem – miałem wobec niej trochę uwag, zresztą idealny przykład serwisu tego typu pokazuje ostatnia akcja Humble Ebook Bundle. Swoją drogą Humble Bundle, która zakończyła się niedawno, sprzedała 84 tysiące zestawów za astronomiczną kwotę 1,2 mln dolarów!!! I niech ktoś powie, że nie można zarabiać na e-bookach… Pamiętajcie o backupach, poszukajcie studenckiego maila! Zamknięcie Wolnych Ebooków pokazuje, jak ważne jest to, żebyśmy mieli kontrolę nad naszymi książkami. Całe szczęście te, które kupiliśmy w tej księgarni nie mają DRM, możemy je sobie swobodnie ściągnąć, skopiować i trzymać w bezpiecznym miejscu. Wszystkim użytkownikom Dropboxa (a także tym, którzy go jeszcze nie mają) warto polecić akcję Dropbox Space Race. Przeznaczona jest ona dla studentów i absolwentów uczelni wyższych – jeśli podamy (i zweryfikujemy) swojego uczelnianego maila, na nasze konto trafi dodatkowa przestrzeń ważna przez dwa lata. W moim przypadku (SGH) było to 25 GB (czyli maksimum), ale wielkość uzależniona jest od popularności szkoły na Dropboksie – obecnie w rankingu prowadzą Politechniki – Wrocławska i Warszawska. Serwis rozumie adresy większości polskich wyższych uczelni. Czytaj dalej:  Nexto uruchamia kiker.pl – serwis grupowych zakupów e-booków Bartłomiej Roszkowski: musi być efekt skali, którego w tej chwili nie mamy Nexto pozbywa się ostatecznie Adobe DRM TOP15 polskich księgarni e-booków według miesięcznika Press Virtualo sprzedało w 2013 roku prawie pół miliona e-booków Projekt ustawy o cenie stałej na książki – niby nas nie dotyczy, ale i tak możemy się obawiać 