Kilka tygodni temu ciekawy wywiad z szefem księgarni Woblink, Mateuszem Tobiczykiem przeprowadził na swoim blogu bezdruku.pl Łukasz Sporyszkiewicz.  Dowiemy się paru rzeczy na temat polskiego rynku i tego, jaka jest perspektywa działalności sklepu. O wyłączności na Znak: Katalog Znaku w ofercie Woblinku to prawdziwa perła w koronie. Praktycznie wszystkie treści oferowane przez GK Znak (Wydawnictwo Otwarte i SIW Znak) i posiadające licencję na dystrybucję cyfrową, są dostępne wyłącznie u nas. Jest to oczywiście przewaga konkurencyjna. Zresztą nie jesteśmy jedyni, którzy  posiadają treści na wyłączność. Nie ukrywam, że to jest przemyślana strategia GK Znak, która się w najbliższym czasie nie zmieni. [...] Staramy się, by wszystkie książki wydawane przez Znak czy Wydawnictwo Otwarte, które posiadają licencję na dystrybucję cyfrową, znalazły się w ofercie Woblinka. Nie posiadamy medium, które moglibyśmy wykorzystać do promocji publikacji elektronicznych, jak to jest w przypadku Agory posiadającej duży dziennik – „Gazetę Wyborczą”. Z tej perspektywy synergia musi mieć inny charakter. Pracujemy nad tym, by od strony wizualnej być bardziej widocznymi w pozycjach papierowych wydawanych przez Znak i Wydawnictwo Otwarte. O próbie stworzenia społeczności: Faktycznie porzuciliśmy na razie tą część naszego serwisu i raczej nie skupiamy na niej szczególnej uwagi, co nie znaczy, że nie wrócimy do tematu w przyszłości. Serwis Woblink był tworzony troszkę w innych czasach. W sieci zaczynała się walka o internautów. Dopiero teraz rynek dojrzał i się ustabilizował. Elementy społecznościowe, to pozostałość po tamtych czasach. Szkoda przy tym, że nie padło pytanie o możliwość współpracy z portalem Lubimy Czytać, bo przecież od niedawna Znak jest także i jego właścicielem. Inna sprawa, że LC ogłosił parę dni temu uruchomienie serwisu serwis poświęconego e-bookom: lubimye- czytac.pl, przygotowanego razem z Ebookami Allegro. Nie uruchamialiby go, gdyby planowali jakieś bliższe związki z Woblinkiem. O podejściu do usługi „Czytaj bez limitu” w Legimi: Przed startem usługi Legimi rynek huczał od plotek: kto i kiedy wystartuje z tego typu usługą jako pierwszy. Padały nazwy praktycznie wszystkich dużych księgarni i wydawców ebooków w Polsce. Woblink nie jest aktualnie zainteresowany tą formą dystrybucji swoich treści. [...] Nie wykluczamy, że w przyszłości skierujemy uwagę także na model podobny do Legimi. Oczywiście przyglądamy się temu, co robią nasi szanowni konkurenci. Chodziły słuchy, że lada dzień wystartują nowe usługi oferowane przez innych wydawców. Na razie jednak trwa okres wyczekiwania Podobnie jak firma Legimi, dyrektor Woblinka uważa, że w przyszłości będą dominowały tablety: Mimo wszystko, ja opowiadam się za tabletem. Wiadomo, że ekran LCD bardziej męczy wzrok niż e-ink, ale nasza cywilizacja przyzwyczajona jest do tego typu urządzeń. Praktycznie każdy człowiek w ciągu tygodnia spotyka się z kilkoma, kilkunastoma ekranami poczynając od smartfonu, na telewizorze, komputerze, czy świecących reklamach kończąc. Ekran tabletu nie jest więc przeszkodą nie do pokonania. Lektura na iPadzie jest inna niż na Kindle: sesje czytelnicze są krótsze lecz częstsze, niejako przy okazji. Moim zdaniem, zmiana nawyków czytelniczych to tylko kwestia czasu. Oczywiście próbowałem czytać na urządzeniu z e-inkiem, jednak mój tryb życia i pracy zdecydowanie wskazuje na tablet. Ciekawe, że Mateusz Tobiczyk powtarza w tym momencie argumenty Przemka Pająka z naszej majowej debaty. Tyle, że specjalne formaty na tablety… nie chwyciły! Woblink próbował wydawać już książki z treściami multimedialnymi. Były to dwa tytuły beletrystyczne „Samsarsa” Tomasza Michniewicza z katalogu „Wydawnictwa Otwartego” oraz książka Normana Daviesa „Orzeł Biały, Czerwona Gwiazda” Znaku. Poza tym wydaliśmy w tej formie klika poradników językowych. Wszystkie tytuły się świetnie sprzedały, ale rynek nie rozwija się w tym kierunku. Na razie te projekty odłożyliśmy, ale liczymy, że do nich powrócimy. O rynku e-booków w Polsce: Patrząc na poprzedni sezon, nasza sprzedaż wzrosła o kilkaset procent. Mimo wejścia na rynek kilku silnych podmiotów, nie uległ on znaczącej konsolidacji. Wprost przeciwnie: zauważam coraz większe jego rozdrobnienie. Oczywiście jest kilku liderów, którzy zajmują lwią część rynku. Obok nich istnieją małe księgarnie lub wydawnictwa oferujące książki w formie cyfrowej. Poza tym powstają podmioty, które skupiają się jedynie na dystrybucji tytułów, samemu nie zajmując się przygotowaniem wersji elektronicznych. W szerszej perspektywie myślę, że rynek zacznie się konsolidować i pozostaną na nim trzy, cztery duże podmioty. Jednak nie jestem w stanie przewidzieć, kiedy nastąpi przełamanie. Z tym jak się zgadzam – księgarni jest już za dużo, jak na wielkość polskiego rynku. Utrzymają się tylko ci, którzy podchodzą do tematu poważnie, są gotowi inwestować i budować swoją markę. Tego nie da się robić siłą jednego pracownika po godzinach… Swoją drogą przegapiłem zamknięcie księgarni eczytam.com, prowadzonej przez znany Selkar – kiedyś rozmawialiśmy o współpracy, a niedawno wchodzę na stronę i informacja o blokadzie. Sam Selkar miał zresztą ponoć kłopoty. O cenach i nieustannych promocjach: Obecnie księgarnie z książkami elektronicznymi bardzo ze sobą konkurują. Praktycznie między graczami toczy się nieustanna wojna cenowa. Żadnemu z podmiotów nie opłaca się utrzymywanie tak niskich cen. Jednak jesteśmy do tego zmuszani: z jednej strony przez oczekiwanie rynku wywierającego ogromną presję na księgarnie, by utrzymywać niskie ceny, z drugiej strony chęć księgarni, by budować swoją pozycję rynkową przez dynamiczny wzrost sprzedaży i agresywną politykę cenową, premiuje niskie ceny. Oczywiście jest to wygodna sytuacja dla czytelników, bo zakup ebooka nie drenuje kieszeni nabywcy. Obecnego stanu sprzedawcy treści nie będą mogli utrzymywać w nieskończoność, bo nie jest tak, że produkcja i dystrybucja ebooków jest zupełnie bezkosztowa. O tym, że pracownicy firmy nie różnią się od przeciętnych ludzi. :-) Robiliśmy mini sondaż wśród pracowników oraz ich znajomych i wyszło nam, że na jedną legalnie zakupioną licencję, przypada aż dziesięć nielegalnych kopii. To mi przypomina rozmowę dawno temu z pewnym managerem w korporacji płytowej. Były to czasy Napstera, który spędzał sen z powiek ich szefom. A jednocześnie… każdy pracownik miał na komputerze zainstalowany program i ściągał na potęgę. :-) I o tym, czym polski rynek różni się od innych: Polski rynek publikacji wyróżnia się na tle bardziej rozwiniętych w tym segmencie krajów. O ile u nas klient może poszukiwać treści u wielu podmiotów, o tyle na Zachodzie rozwinięte są całe ekosystemy, do których czytelnik przynależy poprzez zakup czytnika. Tak jest w przypadku Amazon Kindle, Nooka, Kobo czy iBooks. Kupując np. Nooka, klient decyduje się niejako korzystać z jego ekosystemu i kupuje wszystkie ebooki właśnie w ich księgarni. Podobną analogię mamy z iPhone i Appstore. W takim przypadku obecność zabezpieczeń czy ich brak traci na znaczeniu. Polska jest otwartym rynkiem. Czytelnik może bez ograniczeń „skakać” między księgarniami. Dominacja u nas formatu mobi i otwartej formy sprzedaży to fenomen na skalę światową. To jest bardzo ważne stwierdzenie, z którego warto wyciągać wnioski. Gdybyśmy byli w Niemczech, mógłbym co najwyżej prowadzić nudnego bloga na temat nowych czytników, mając świadomość, że ludzie i tak muszą wybierać platformę. Nie byłoby sensu pisanie o promocjach, jak też porównywarki cen e-booków, bo promocje masz te, które przygotowała Twoja platforma. Na pewno byłoby to wygodniejsze dla twórców takich platform – ale czy dla klientów, trudno powiedzieć. Warto zapoznać się z całym wywiadem: pierwsza i druga część. Czytaj dalej:  Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Virtualo sprzedało w 2013 roku prawie pół miliona e-booków E-booki, które znikają z oferty Bartłomiej Roszkowski: musi być efekt skali, którego w tej chwili nie mamy VAT na e-booki trafia do Trybunału Konstytucyjnego Minibooki z Woblinku – wszystek pieniądz przepuścisz! :-) 