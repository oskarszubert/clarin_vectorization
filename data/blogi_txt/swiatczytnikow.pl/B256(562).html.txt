Gdy w połowie roku 2011 startowała Bookoteka, wiązałem z nią spore nadzieje. Była to pierwsza polska księgarnia z plikami na czytniki pozbawionymi DRM, a zabezpieczonymi przez znaki wodne. Cieszyłem się, zrobiłem testowy zakup, opublikowałem artykuł i… liczyłem na więcej. To jednak nie nastąpiło. Przez kolejne miesiące przybywało wprawdzie książek, ale w dość powolnym tempie. Tłumaczyłem to sobie w ten sposób, że oni przecież przecierają szlaki, dwa lata temu wydawcy nie byli jeszcze gotowi na znaki wodne. Ale wkrótce DRM-u pozbyły się Nexto i Virtualo, z czytnikami przeprosił się Woblink, zadebiutowały księgarnie Ebookpoint, Publio czy Allegro – e-bookowa machina ruszyła. Bookoteka pozostawała z boku. Jeszcze ostatkiem sił wypuścili w połowie 2012 aplikacje mobilne, które nie cieszyły się zbytnim zainteresowaniem – ta na Androida nie ma nawet 500 ściągnięć. I kilka tygodni temu zorientowałem się, że… na stronie Bookoteki nie ma już oferty. Zostało kilka darmowych audiobooków. Jeśli zaloguję się na swoje konto, to na mojej półce są jedynie „duchy” – z tytułami, bez okładek i… gdy kliknę dalej, bez plików do ściągnięcia.  A miałem m.in. „Grę o tron” złapaną w jakiejś promocji. Warto po raz kolejny przypomnieć, że warto robić kopie zapasowe. Nawet jeśli książkę kupiliśmy z racji okazyjnej ceny i nie zamierzamy chwilowo jej czytać, powinniśmy dla spokoju ducha ściągnąć ją sobie na dysk, no i gdzieś zarchiwizować. Ostatni news na stronie – czerwiec 2012, ostatni wpis na Facebooku – styczeń 2013. Na maila wysłanego na oficjalną skrzynkę nie otrzymałem odpowiedzi. Dużo wskazuje na to, że firma, która skorzystała z unijnego dofinansowania (program 8.1) w wysokości 791 tys. zł, po jego rozliczeniu, zapadła w stan hibernacji… Czytaj dalej:  Nie ma DRM – i gdzie są teraz Twoje książki? Nexto pozbywa się ostatecznie Adobe DRM Dwa lata księgarni eBookpoint + TOP20 Ebookpoint zmienia oznaczenie książek, m.in. po Waszych uwagach Zmiany w Złotych Myślach – czy pionier e-booków w Polsce przetrwa? TOP15 polskich księgarni e-booków według miesięcznika Press 