Pisałem już kiedyś o pliku My Clippings.txt, który znajdziemy w katalogu „documents” na Kindle i który zawiera kopię wszystkich naszych podkreśleń i notatek. Taki plik możemy sobie przegrać na komputer i swobodnie potem obrabiać. Zaczęły też powstawać do tego narzędzia. Pół roku temu Rafał Kotyrba przyglądał się kilku serwisom do zarządzania tym plikiem. Wśród nich był Clippings Converter, o którym teraz napiszę więcej, bo w nowej zaktualizowanej wersji to naprawdę potężne narzędzie. Zaczynamy od założenia konta – bo nasze pliki będą przechowywane na serwerze. Po rejestracji przechodzimy do zakładki „Upload” czyli dialogu dodawania pliku „My Clippings.txt”. Możemy to zrobić bezpośrednio z Kindle po podłączeniu go do komputera, możemy też zgrać wcześniej plik na komputer.  W zakładce „History” widzimy wszystkie dodane pliki – ja dodałem pliki z Keyboarda, Classica i Paperwhite.  Przechodzimy do głównej zakładki „Explorer” i zaczyna się magia – oto wszystkie nasze podkreślenia uszeregowane zostały według poszczególnych książek. Poszczególne pozycje możemy dodać do ulubionych, oznaczyć tagami, albo usunąć. Możemy znaleźć konkretną książkę.  Możemy też poszukać fragmentu z konkretnym słowem – jak widać, nie ma problemu z polskimi znakami.  Podpowiedź: da się też używać symboli wieloznacznych, wpisanie „Wałęs*” znajdzie trochę więcej. W widocznym tu fragmencie z Polityki widzimy pewien problem – bo nie wiadomo z którego to jest numeru tego pisma – ale to już ograniczenie nie Convertera, ale samego pliku, który takich informacji nie przechowuje. Podkreślenia (wszystkie albo z konkretnej książki) możemy eksportować, a możliwości jest bardzo dużo. Word, Excel, PDF a nawet Evernote!  Tak wyglądają podkreślenia wyeksportowane do Excela.  A tak wyglądają w Evernote (aby eksport się udał, będziemy musieli dać Converterowi uprawienia do dodawania notek w Evernote).  O czym jeszcze warto wiedzieć:  Serwis jest darmowy, podejrzewam że za jakieś funkcje twórcy każą sobie niedługo płacić, ale na razie nic o tym nie piszą. Serwis obsługuje pliki „My Clippings.txt” ze wszystkich czytników Kindle. W dziale FAQ znajdziemy dodatkowe podpowiedzi na temat zaawansowanego przeszukiwania. Możemy dodać ponownie ten sam plik – zostaną dodane wyłącznie nowe podkreślenia, nie będzie więc duplikatów. Listę można filtrować po czterech kategoriach: notes (notatki), annotations (podkreślenia), bookmarks (zakładki) i clippings (to całe artykuły z gazet Kindle kopiowane przy pomocy opcji Menu – Clip This Article).  Niewiele osób wie o tym, że Amazon ma podobny serwis z możliwością podglądania podkreśleń – Your Highlights – ale znajdziemy tam wyłącznie podkreślenia z książek kupionych w Kindle Store.  Zaletą rozwiązania Amazona jest możliwość natychmiastowego przejścia do książki, która otworzy się w Cloud Reader, wadą to że w zasadzie niewiele można tam zrobić. Ciekawa jest funkcja „Daily Review”, która w codziennej dawce pozwala przypomnieć sobie o czym kiedyś czytaliśmy. Clippings Converter polecam wszystkim, którzy lubią zakreślać fragmenty w swoich książkach. Kindle, jak już kiedyś pisałem nie nadaje się do poważnej, naukowej pracy z tekstem, zresztą chyba nie ma takiego czytnika. Ale jeśli nasza praca ogranicza się do podkreślania ciekawych miejsc – to narzędzie bardzo pomoże ogarnąć to co sobie kiedyś zaznaczyliśmy. Czytaj dalej:  Mailem czy po kablu? Porównanie dwóch metod wrzucania książek na Kindle Kindle Comic Creator – nowe narzędzie od Amazonu Jaki czytnik będzie najlepszy do przeglądania internetu? Jak wyczyścić informację o postępie w książce Kindle? Instapaper ma nowy wygląd – i trochę nie rozumiem po co…. Automatyczna aktualizacja książek z Kindle Store – włączać czy nie? 