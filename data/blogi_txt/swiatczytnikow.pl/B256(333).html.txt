Oj, rozpieszczani są od niedawna miłośnicy fantastyki. Najpierw poznajemy katalog darmowej fantastyki w sieci, a teraz jeden z autorów stoi na czele inicjatywy, dzięki której będziemy mieli bardzo dużo do czytania…  FantastykaPolska.pl to strona, z której całkowicie za darmo można ściągnąć opowiadania, nowele i powieści jedenastu polskich autorów:  Rafał Dębski Ela Graf Dawid Juraszek Andrzej Kozakowski Marcin Mortka Tomasz Pacyński Romuald Pawlak Robert J. Szmidt Sebastian Uznański Marek Żelkowski Wiktor Żwikiewicz  Twórcą serwisu jest Robert J. Szmidt, o którym już kiedyś pisałem przy udostępnieniu jego starszej powieści „Toy Land”. Dlaczego go stworzył? Tak wyjaśnia to na stronie głównej: Można oburzać się na postęp, można twierdzić, że e-papier nie ma duszy, że e-książka nie szeleści pod palcami, gdy przewraca się kartki, i nigdy nie zapachnie papierem jak stary dobry wolumin. Wszystko to prawda, lecz książka, jak każdy – wybaczcie to słowo – przedmiot, ulega nieustannej ewolucji. To, co było normą wczoraj, dzisiaj dla wielu jest ewenementem. To, co dzisiaj wydaje się pomysłem rodem ze science fiction, jutro stanie się rzeczywistością. I oto co proponuje: Chcę zaproponować wam przygodę z e-książką, która na świecie jest niezwykle popularna, a u nas wciąż jakoś nie może rozwinąć skrzydeł. Mam jednak nadzieję, że ta sytuacja ulegnie zmianie – i to szybciej, niż myślimy. Dlatego postanowiłem stworzyć portal, z którego każdy posiadacz czytnika, tabletu czy komputera będzie mógł ściągnąć legalne pliki z tekstami znanych autorów. Tak, to nie przejęzyczenie. Ta strona jest wyjątkowa między innymi dlatego, że znajdziecie na niej wyłącznie teksty zawodowców. Opowiadania i powieści, które ukazały się drukiem na łamach istniejących w ostatnich latach czasopism albo w książkach znanych wydawnictw. Żadnej grafomanii, wyłącznie dobrą literaturę. Utwory, które mają zachęcić czytelników do sięgnięcia po kolejne e-teksty prezentowanych autorów. Także płatne. Wszystkie utwory udostępnione zostały na licencji CC BY- NC-ND, co pozwala na ich swobodne kopiowanie, a nie pozwala na tworzenie utworów zależnych i użycie komercyjne. Wszystkie pobierzemy też w trzech formatach: EPUB, MOBI i PDF – przykładowo dla Rafała Dębskiego.  Do pobierania plików konieczna jest rejestracja, co nie powinno być dużym problemem, szczególnie przy takim bogactwie utworów. Co ciekawe, dostępny jest też plik RSS z nowymi utworami oraz linkami do plików. Nowości będą też przysyłane na podany e-mail. Szmidt ma nadzieję, że podobnie jak uruchomienie magazynu „Science Fiction” w roku 2001 – którego był redaktorem naczelnym – nowa strona ożywi polski rynek wydawniczy: Dzięki tamtej inicjatywie czytelnicy otrzymali dostęp do wielu znakomitych tekstów, które wcześniej leżakowały latami w szufladach, a polscy autorzy przestali być traktowani gorzej od swoich zagranicznych kolegów. Dzisiaj próbuję otworzyć kolejne drzwi, tym razem wirtualne, tworząc bazę ogólnodostępnych znakomitych tekstów, które powinny zachęcić do kupowania czytników, a przez to doprowadzić do rozwoju e-książki w Polsce. Ludzie polujący na „darmochę w sieci” mogą troszkę kręcić głową, że wiele z tych opowiadań było już opublikowanych. Tekstów ma jednak przybywać. Panie Robercie, gratuluję i trzymam kciuki, a wszystkich zapraszam do korzystania z serwisu FantastykaPolska.pl (na razie jest przekierowanie na inny adres). Taka inicjatywa autorów, to rzeczywiście zaproszenie w przyszłość. Czytaj dalej: FantastykaPolska.pl – co nowego? Accelerando – nagradzana powieść SF na licencji CC ebooks43.pl rok później czyli sporo darmochy – c.d. Bazylka, Urban, Wyszkowski, Kapela, Sosnowski, Grabiński Pies Łańcuchowy – wydawnictwo literackie z książkami… za darmochę! Opowiadania nominowane do Nagrody Zajdla (w części) za darmo epodreczniki.pl już działają – na razie tylko matematyka: EPUB, PDF i online 