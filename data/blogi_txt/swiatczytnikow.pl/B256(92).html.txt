Ukazało się wreszcie pierwsze katolickie wydanie Pisma Świętego w formatach czytnikowych. Jest to tłumaczenie Kazimierza Romaniuka, zwane też Biblią Warszawsko-Praską. Na Woblinku można kupić albo całą Biblię, albo sam Stary i Nowy Testament. Wielu z nas na to wydanie czekało, bo mamy do czynienia z pozycją idealną do wrzucenia na czytnik. Nawet kieszonkowe wydania Biblii z maciupeńkimi literami są spore i nie zawsze można je ze sobą zabrać. Wydanie czytnikowe sprawia, że ważne teksty znajdą się zawsze pod ręką. W listopadzie 2012 ukazało się opisywane u nas wydanie EIB - ale tam był tylko Nowy Testament i Psalmy. Sam przekład był protestancki i dość nowatorski, co mogło pewnej części czytelników nie odpowiadać. Uwagi na temat przekładu Kazimierz Romaniuk jest emerytowanym biskupem diecezji warszawsko-praskiej, a także jednym z najwybitniejszych polskich biblistów. Swój przekład Nowego Testamentu skończył już w latach 70., a w 1997 wydał pełny tekst, łącznie ze Starym Testamentem. Jest to pierwszy od czasów Wujka przekład całej Biblii dokonany przez jedną osobę. Romaniuk przetłumaczył także listy do Koryntian w najpopularniejszej w Polsce Biblii Tysiąclecia i dają one dobry przykład jego stylu. Szczególnie Stary Testament czyta się wyśmienicie – współczesny, literacki, momentami poetycki język, a jednocześnie bardzo zrozumiały – jest to przekład przez który dochodzimy do sensu tekstów odległych czasowo i kulturowo. Ceną za wysoką komunikatywność przekładu była jednak jego wierność. Romaniuk stara się parafrazować trudne fragmenty, albo umieszczać dopowiedzenia w nawiasach kwadratowych. Weźmy księgę Rut – imiona jednej z bohaterek księgi (Noemi, Mara) mają swoje znaczenie w języku hebrajskim, ale Romaniuk nie wyjaśnia tego w przypisach, co jest zwykle praktyką, ale w samym tekście. Za to w przypisach znajdziemy szersze wyjaśnienia.   Przypisów w tekście jest jednak ogólnie dość mało, za czym stoi geneza przekładu, który miał być ekumeniczny. Sam tekst jest dostępny online na stronach diecezji, albo w ramach projektu Sword, ale od dostępności tekstu do przerobienia go na czytnik droga daleka… Nawet zasoby chomikowe (gdzie da się znaleźć np. Biblię Tysiąclecia czy Jerozolimską) nic w tym zakresie nie oferują. Uwagi na temat e-booka  E-booka przetestowałem na Kindle Keyboard (screen powyżej), Kindle Paperwhite oraz Onyksie A62s evolution. Formatowanie jest staranne, wyróżnione są akapity, podrozdziały, a gdy trzeba – wersety. Wszystko wygląda prawie tak samo, jakbym czytał poręczne wydanie papierowe. Pliki (zarówno MOBI jak i EPUB) zostały przygotowane z uwzględnieniem podziału wyrazów. Literówek nie znalazłem, czasami tylko pojawia się słowo podzielone, ale… bez znaczka podziału. To jednak rzadkie. W przypadku Onyxa pierwsze otwarcie pliku zajmuje prawie pół minuty, ale następne są już szybsze. Formatowanie w aplikacji FB Reader jest trochę zubożone, natomiast w domyślnym Adobe Reader jest OK. Możliwe, że wynika to z ustawień czcionki. W książce takiej jak Biblia niezwykle ważna jest nawigacja, która powinna nam pomóc osiągnąć różne cele. Przejście do przypisów - linkiem do przypisu jest zazwyczaj numer wersetu. Gdy w przypisach jesteśmy, kliknięcie na konkretny numer powraca do tekstu. To bardzo dobre rozwiązanie, nie trzeba bowiem korzystać z funkcji „Wstecz”, która na Touch/Paperwhite wymaga aktywacji menu. Jak już ktoś zauważył – jeśli w przypisach jest odnośnik biblijny, to niestety nie jest on podlinkowany. Przejście do konkretnej księgi – chcemy zacząć czytać np. Księgę Rut, albo List św. Jakuba. Korzystamy ze spisu treści, który jednak wygląda różnie. Kindle Paperwhite/Touch – po wybraniu Go To, otwiera się lista ksiąg – żeby dojść do Nowego Testamentu trzeba trochę poprzewijać, ale nie jest to duży problem. Kindle Keyboard/Classic – tutaj spis (Menu » Go to » Table of Contents) znajduje się w treści książki – i niestety nie jest różowo, bo trafiamy na stronę z… linkami do Księgi Rodzaju oraz… poszczególnych jej rozdziałów.   Aby przejść dalej będziemy musieli wielokrotnie zmienić stronę spisu… Do ostatnich ksiąg Nowego Testamentu łatwiej będzie dojść wybierając „Menu – Go To – End” i cofając się o parę stron. Można też po prostu skorzystać z wyszukiwania wpisując nazwę księgi. Tak czy inaczej jest to spore niedopatrzenie. Onyx A62s – ten sam problem: Menu » Narzędzia » Spis treści i… dowiadujemy się, że spis treści ma 74 strony! Dzięki dotykowemu ekranowi i dolnej belce nawigacyjnej, można jednak łatwo przejść np. do połowy spisu treści i jest szansa, że nie będziemy musieli dużo szukać. Można było zrobić tak jak w wydaniu EIB, gdzie w spisie znajdują są wyłącznie księgi, ale za to na początku każdej księgi mamy linki do rozdziałów, a początek rozdziału jest linkiem do początku księgi. Chętnie bym też zobaczył Biblię przygotowaną przez ukraińskie studio Osnova, gdzie w przypadku wersji Kindle używa się słownikowych indeksów do znalezienia konkretnego wersetu. Choć akurat ta funkcja na Paperwhite i Touch chyba już nie działa… Dlatego najbezpieczniejszą metodą jest szerokie zastosowanie linków, właśnie jak w EIB. Przejście między rozdziałami - Załóżmy że chcemy znaleźć Hymn o miłości w 1. Liście do Koryntian, ale nie pamiętamy o który rozdział chodzi. Kindle Keyboard/Classic/Touch – skrót do przejścia między rozdziałami przenosi właśnie między rozdziałami danej księgi, chyba że jesteśmy w pierwszym rozdziale, wtedy poruszamy się między księgarmi. Jest to bardzo wygodne. Kindle Touch/Paperwhite – otwarcie spisu treści wewnątrz księgi pokazuje nam poszczególne rozdziały, łatwo więc przeskoczyć dalej. Onyx – nie ma specjalnego skrótu, a wywołanie spisu treści przenosi nas na sam jego początek (tak jak na Keyboard). Wydanie e-bookowe wzbogacone jest o ponad 100 ilustracji Gustawa Doré. Czarno-białe klasyczne rysunki pochodzące z XIX wieku wyglądają bardzo przyzwoicie na czytniku i nadają specyficzny klimat.  Są też mapki znane z wydania papierowego – podobnie czytelne jak w wydaniach kieszonkowych.  Podsumowanie Nowy Testament Romaniuka był u mnie w domu odkąd pamiętam, korzystałem też często z synopsy, którą autor wydał w latach 80. Chętnie do niego wrócę na czytniku. Tym bardziej że nie jest to przekład do studiowania, a właśnie do zagłębienia się w lekturze. Wspomniany wyżej problem ze spisem treści może utrudnić korzystanie na starszych Kindle, jeśli chcemy przechodzić wielokrotnie pomiędzy księgami – ale jeśli chcemy wybrać po prostu księgę i ją spokojnie czytać, nie dyskwalifikuje to w żadnym wypadku tego wydania. Obsługa na Paperwhite/Touch jest znacznie prostsza. Przypominam, że do 13 maja wydanie jest w promocji na Woblinku, cała Biblia za 21,90 zł, albo osobny Stary i Nowy Testament po 12,90 zł. Czytaj dalej:  Kindlowy modlitewnik do pobrania Miesięcznik „Charaktery” dostępny w formatach EPUB/MOBI Teraz Biologia – darmowe podręczniki do gimnazjum w EPUB/MOBI Jak podzielić wyrazy w e-bookach KF8 lub EPUB? Katalog firm zajmujących się konwersją e-booków + kilka porad Dwutygodnik FORUM również w MOBI/EPUB! 