Powoli dojrzewam do pomysłu działu analogicznego do Darmochy z Kindle Store, czyli informowania o codziennych promocjach (acz nie darmowych), które wymyśliły różne księgarnie. Raczej nie będzie to codziennie – ale pierwsza próbka.  Księga przychodów i rozchodów – wszystko co musisz wiedzieć o rozliczaniu działalności gospodarczej (22,39 PLN) – dzisiejsza książka dnia w eBookpoint przeznaczona jest dla wszystkich, którzy prowadzą własne małe firmy. Nawet jeśli (tak jest w moim przypadku) wszystko rozlicza nam biuro księgowe, to warto wiedzieć jak to wszystko działa, bo… sami księgowi nie nadążają za zmianami w prawie i może przeczytamy o czymś, co nam się przyda. Pozycja jest naprawdę szczegółowa, uwzględnia różne sytuacje, w których możemy się znaleźć prowadząc firmę. Jedno tylko mi się nie podobało – nie podano wyraźnie bardzo ważnej rzeczy, że tzw. mały podatnik (przychody poniżej 1,2 mln euro) może rozliczać się z PIT i VAT w cyklu kwartalnym, a nie miesięcznym. Jest to ogromne ułatwienie, które istnieje od paru lat, a wielu moich znajomych o tym nie wie. Biura rachunkowe ich o tym nie informują, bo przecież mieliby mniej pracy – mniej kasy za obsługę. Książka stanowiła wielkie wyzwanie w konwersji do EPUB/MOBI i to się prawie udało. Tabelki są dość czytelne. Wzory różnych pism (np. „czynnego żalu” do Urzędu Skarbowego, albo protokołów czy oświadczeń) pokazano jako ilustracje, ale jeśli będziemy potrzebowali je skopiować do własnego pisma – w wersji PDF są dostępne jako tekst. Myślę, że to dobre rozwiązanie, bo formatowanie takiego pisma też jest ważne. (Disclaimer: dostałem z wydawnictwa egzemplarz recenzencki. Ale chyba i tak bym kupił, bo moja literatura z dziedziny prawno-księgowej pochodzi z roku 2004, gdy zakładałem firmę. Warto odświeżyć wiedzę).  Dzisiejszą książką dnia w Virtualo są „Ukrwienia” Janusza L. Wiśniewskiego. Nie znam, nie czytałem, ale zwrócić trzeba uwagę, że pozycja jest krótsza niż typowa powieść. Wczoraj na facebooku Virtualo pochwaliło się, że mają już w formacie MOBI twórczość Henninga Mankella, a w promocji za 19,90 puścili bestsellerowego „Niespokojnego człowieka”.  Amazon w Kindle Daily Deal przedstawia nam dzisiaj Resurrection ($0,99)  – przygodową powieść science-fiction, która od dawna się bardzo dobrze sprzedawała w Amazonie.  Okładka i opis według jednego z komentujących przypominają schemat „Daniken spotyka Star Gate”, ale książka jest ponoć lepsza niż okładka wskazuje. 