Dostałem od Czytelnika donos, że w majowym numerze CD-Action pojawił się wielki test czytników e-booków. Wyskoczyłem więc do pobliskiego spożywczaka, zaopatrując się też w puszkę Kasztelana celem ewentualnego znieczulenia. Wyszło jednak całkiem nieźle. Wobec testów w pismach komputerowych jestem dość sceptyczny. Chodzi o to, że format testu czyli porównanie funkcji, nadanie im wag, wreszcie przyznanie punktów zaciemnia najważniejszą rzecz, czyli osobiste doświadczenie z urządzeniem. W przypadku czytników wszystko sprowadza się do tego – czy mamy radość z czytania, czy nie. Redaktor CD-Action, podpisujący się jako Smuggler w sposób ewidentny doświadczenie z czytnikami ma. Artykuł wprowadzający do testu jest jedną wielką apoteozą e-papieru. Podkreślam – jeśli już czytać e-booki to TYLKO na urządzeniach z technologią e-papieru. Tablety czy ekrany monitorów też dają radę, ale są (w przypadku książek, bo czasopisma i komiksy to już nieco inna bajka) tylko namiastką czytnika. Jedyne z czym się nie zgodziłem to wyróżnienie ghostingu, jako jednej z największych wad papieru elektronicznego. Owszem, jest to wada – ale przypominam sobie o niej zwykle gdy jakiś czytnik testuję i muszę… poszukać wad. :-) Większą wadą dla zwykłego człowieka jest wciąż niższy kontrast niż w książkach papierowych i uzależnienie od zewnętrznego oświetlenia.  Na następnych dwóch stronach sam test. Podam krótko jego wyniki:  Kindle Paperwhite (ocena: 9) – „Nie byłem do tego [oświetlenia] przekonany – w ciemności dużo zdrowiej dla oczu jest czytać przy lampce. Okazuje się jednak, że to świetny pomysł… podczas lektury w dzień (szczególnie pochmurny) czy w miejscach, gdzie światła nie ma za wiele (np. w tramwaju o poranku). Patent ten doskonale poprawia bowiem kontrast obrazu, dając wrażenie obcowania z papierem kredowym”. Kindle Classic (ocena: 8+) – „To najlepszy wybór dla tych, którzy chcą po prostu pochłaniać książki i mają w poważaniu rozmaite wodotryski”. Pocketbook Basic 613 (ocena: 7) – „Jako posiadacz Kindle Classic zazdroszczę użytkownikom Pocketbooka swobodnego zakładania katalogów i podkatalogów oraz opcji rozszerzenia pamięci o 32GB kartą micro SD”. Onyx Boox A62s (ocena: 7) – „Liczba dostępnych opcji formatowania tekstu budzi uznanie. Cieszy możliwość robienia odręcznych notatek i rysunków przy pomocy dołączonego rysika”. Kindle Touch (ocena: 6+) – „Ekran jest aż nazbyt czuły i czasem reaguje nawet na samo zbliżenie palca, o co podczas trzymania czytnika w dłoniach przecież nietrudno”. Sony PRS-300 (ocena: 4) – „Jest mocno przestarzały i formalnie niedostępny w Polsce (…) nawet taki czytnik z e-papierem jest dużo lepszym wyborem niż udające e-readery tablety LCD”. Prestigio Nobile PER3474B (ocena: 2)  - „krótka piłka, to nie jest czytnik e-booków, tylko obsługiwany przyciskami 7-calowy tablet z kolorowym wyświetlaczem (…) Krótko mówiąc – nie dajcie się nabrać na marketingowe sztuczki”.  Uwagi i wychwycone błędy:  Autor twierdzi że w wersji Paperwhite 3G w Polsce nie działa darmowy dostęp do Wikipedii. Oczywiście działa zarówno Wikipedia polska i angielska, o czym pisałem przy omówieniu modelu 3G. Niepotrzebnie wg mnie w teście znalazł się Kindle Touch, bo przecież ten model jest już wycofany ze sprzedaży. Trochę szkoda też że przyjrzano się tylko podstawowemu czytnikowi Onyxa, są przecież także i62 espresso z ekranem Pearl albo i62HD Angel Glow z oświetleniem. A62S nie ma WIFI, choć na polski rynek trafiło 100 sztuk, które potajemnie to łącze mają, m.in. mój egzemplarz (o czym tutaj pisałem). Wzięcie do testu czytnika starożytnego Sony PRS-300 jest dla mnie zupełnym nieporozumieniem i argument, że nawet taki używany z Allegro będzie lepszy niż LCD mnie nie przekonuje. Przecież na rynku jest jeszcze parę innych marek – warto by np. wziąć jakiś czytnik budżetowy z ekranem nie pochodzącym z firmy E-ink, jak np. Oyo, Trekstora czy Vedię.  Na kolejnych dwóch stronach mamy m.in. test e-księgarni. I tutaj są rzeczy dziwne:  Virtualo Nexto eKiosk Wolne Lektury CDP  A gdzie inni liderzy polskiego rynku, jak Woblink i Publio? Co na trzecim miejscu robi e-kiosk, skoro sam autor twierdzi że „czytanie zakupionych w tym serwisie tytułów wymaga niestety użycia specjalnego programu”. Po to na poprzednich 4 stronach przekonywał do e-papieru, żeby teraz zachwalać aplikację na komputery i tablety? Przy wszystkich tych moich zastrzeżeniach, test w CD-Action daje sporo wiedzy na temat czytników i nie miesza w głowie jak wiele innych. Inna sprawa, że nie widzę za bardzo sensu wydawania 15,99 zł na pismo skierowane do maniaków gier, wyłącznie dla tego jednego testu. Ale jeśli interesuje nas tematyka (a razem z pismem znajdziemy też kilka darmowych tytułów – Alone in the Dark, Shank i Gra o Tron: Genesis), to można się numerem zainteresować. Czytaj dalej:  Test czytników e-booków w magazynie PC World Dwa testy czytników i jak je czytać: Komputer Świat, PC Format Test Nook Simple Touch – część I: jako czytnik e-booków Test czytnika Onyx AfterGlow i aplikacji Legimi – część II – „Sezamie, otwórz się!” Test Nook Simple Touch – część II: jako „prawie tablet” z e-inkiem Test czytnika PocketBook Mini – maluch, który dużo może… 