Kilka dni temu w Kindle Store pojawiła się polska edycja pisma Fantasy   Science Fiction - pierwszy numer jest już do nabycia. Co ważne, Amazon jest w tym momencie jedynym jego dystrybutorem. Weterani Świata Czytników pamiętają artykuł o dwumiesięczniku Fantasy   Science Fiction, które to pismo w wersji anglojęzycznej ma dwie wersje:  Free Exclusive Digest – darmowa z jednym opowiadaniem, recenzjami i felietonami. Extended Edition – pełna – $12 na rok za sześć numerów czyli $2 za numer. Była już jedna próba wydawania polskiej wersji F SF. Ukazywała się ona od 2010 jako kwartalnik nakładem wydawnictwa Powergraph – ale wyszło tylko 6 numerów. Teraz mamy kolejne podejście – tym razem wyłącznie w formie elektronicznej. Odważna decyzja! W notce prasowej czytamy: Fantasy   Science Fiction Edycja Polska to polskojęzyczna wersja jednego z najbardziej znanych i lubianych na świecie czasopism poświęconych literaturze fantastycznonaukowej i fantasy. Pismo istnieje w USA od 1949 roku. W ciągu sześciu dekad stało się jednym z najchętniej czytanych, najambitniejszych, a przy tym najbardziej utytułowanych publikacji poświęconych fantastyce. A co w pierwszym numerze? Opowiadania takich sław literatury fantastycznej jak Jeffrey Ford, wybitny pisarz amerykański, wielokrotny laureat World Fantasy Award czy Lavie Tidhar, którego nagrodzona World Fantasy Award powieść Osama ukazała się tego lata w Polsce. Miłośnicy literatury i to nie tylko fantastycznej z przyjemnością przeczytają także teksty autorstwa: Bruce’a Sterlinga, Jędrzeja Burszty, Lewisa Shinera, Jack Williamsona i Charlesa Coleman Finlay’a. Na stronie pisma znajdziemy pełny spis treści. Bardzo mnie cieszy debiut kolejnego pisma w wersji czytnikowej. Mam jednak dwie dość istotne uwagi: Pismo kosztuje $7,01 – a kupujemy je jako pojedyncze numery – nie skorzystano więc z dostępnej w Amazonie opcji prenumeraty. Sprawia to, że nie dowiemy się o wydaniu następnego numeru, no a format pisma to typowy e-book, a nie gazeta, brakuje więc specjalnej nawigacji między sekcjami i rozdziałami, jak w anglojęzycznym oryginale. Zgaduję, że chodzi tutaj o nieprzywiązywanie się do konkretnego cyklu wydawniczego, a pewnie i to że Amazon nie dopuszcza od pewnego czasu polskich pism też ma swoje znaczenie. Dlaczego tylko Kindle Store? Gazetę można było wstawić np. do Nexto czy Publio, które oferują polską prasę – zresztą w postaci e-booka spokojnie mogłaby być sprzedawana w każdej polskiej księgarni. Jak wiemy, Amazon dolicza w Europie dodatkowe obciążenia do cen e-booków w Kindle Store (VAT i whispernet), przez co do twórców z ostatecznej ceny trafia niewielka część. Wydaje mi się, że w polskiej księgarni gazeta mogłaby kosztować mniej niż te 22 złote. Gdy czytam FAQ na stronie pisma: Objętość pisma pozostaje bez zmian. Gdyby polska edycja F SF nadal ukazywała się na papierze w pierwotnym formacie, miałaby większą objętość niż nasze najobszerniejsze numery, to jest między 200 a 250 stron. Cenę pisma skalkulowaliśmy na równowartość około 15 złotych (może ona wahać się w zależności od kursu funta szterlinga). … to odnoszę wrażenie, że wydawcy nie zwrócili uwagi, w jaki sposób amazon.com kalkuluje ceny e-booków w Polsce, bo $7,01 to nie jest 15 złotych, zaś wyceniana w funtach edycja z Amazon UK (faktycznie tańsza) dostępna jest tylko w UK… Uwaga: w przewodniku zakupu na stronie pisma czytamy, że jeśli nie mamy zarejestrowanego pod konto w Amazonie czytnika Kindle, to e-booki dla aplikacji np. Kindle for iOS da się kupić w Amazon UK. Brzmi to dla mnie dość dziwnie, nie jestem w stanie tego teraz zweryfikować. Byłoby to ciekawe obejście umożliwiające kupowanie e-booki w UK, które potem po zdjęciu DRM można wrzucać na nasze czytniki… Pamiętać też trzeba o użytkownikach innych czytników niż Kindle – jeśli będą mogli ściągnąć bezpośrednio EPUB, będzie to prostsze niż wyciąganie wersji MOBI z aplikacji Amazonu. Format PDF też by się przydał – jeśli ktoś ma ochotę poczytać na monitorze czy tablecie, a nie chce ściągać specjalnych aplikacji, czemu go tego pozbawiać? Nie wątpię, że miłośnicy fantastyki wypróbują nowe pismo – ale mam obawy, czy posiadaczy Kindle, chcących wydać po 7 dolarów będzie tyle, aby sprzedała się dostateczna liczba egzemplarzy. Inna sprawa, że ten pierwszy numer trzeba potraktować jako eksperyment, możliwe, że kolejne będą miały bogatszą drogę dystrybucji. Czytaj dalej: The Science Fiction Megapack – mnóstwo czytania za dolara z Wildside Press Dwutygodnik FORUM również w MOBI/EPUB! Ruszył BookRage 3 – tym razem polskie fantasy: Piskorski, Guzek, Brzezińska, Kres Wydawnictwo SQN w Kindle Store „Czas fantastyki” za darmo na czytniki! Prenumeraty cykliczne z Nexto – podsumowanie i ostatnia seria kodów 