W tym roku nie było wielkiej konferencji produktowej Amazonu, ale we wrześniu 2013 poza nowym Paperwhite ogłosił nową linię tabletów Kindle Fire HD i HDX. Te drugie mają konkurować z iPadami – są od nich zarówno lepsze technologicznie, jak i tańsze.  Co jest istotne dla nas? Po raz pierwszy od razu po premierze nowe tablety Amazonu można zamówić na całym świecie, w tym także w Polsce. Wczoraj firma ogłosiła to oficjalnie. Wszystkie nowe tablety oparte zostały na Androidzie i mają własny system operacyjny Fire OS 3.0 „Mojito”. Są też zintegrowane z chmurą – wszystko co kupiliśmy w Amazonie można przerzucić szybko do chmury i zaoszczędzić miejsce. Tablety Fire HD będą wysyłane już za kilka dni, a Fire HDX po 26 listopada 2013. Kindle Fire HD  Kindle Fire HD to odświeżona wersja standardowego tabletu Amazonu o ekranie 7″, rozdzielczości 1280 x 800 i nowym procesorze 1,5 Ghz. Dla nas ważne są nowe, niższe ceny:  Wersja 8GB: $154, z opłatami: $227 czyli ok. 700 zł. Wersja 16GB: $184, z opłatami: $264 czyli ok. 805 zł.  Do wszystkich nowych Fire dodawana jest – za darmo – ładowarka Kindle PowerFast Charger for Accelerated Charging for the EU - która normalnie kosztuje $19,99. Amazon informuje nas o tym na stronie produktu:  „Za darmo” oznacza jednak tylko rabat, ale zwiększa koszty przesyłki i dodatkowe opłaty celne. Tak wygląda rozliczenie najtańszej wersji z adapterem:  Tak bez adaptera: Tak więc zamówienie adaptera kosztuje nas dodatkowo około 12 dolarów. Można z tego zrezygnować, bo tablety da się – podobnie jak czytniki – ładować przy pomocy kabla USB z komputera. Kindle Fire HDX  Kindle Fire HDX – to już inna bajka. Niby ten sam ekran 7″ – ale bajeczna rozdzielczość 1920 x 1200. Do tego najszybszy procesor w dziedzinie tabletów siedmiocalowych – czterordzeniowe 2,2 GHz. Tutaj ceny są już wyższe:  Wersja 16 GB: $244 - z opłatami $337 – czyli ok. 1030 zł Wersja 32 GB: $248 - z opłatami $387 – czyli ok. 1180 zł Wersja 64 GB: $324 - z opłatami $436 – czyli ok. 1330 zł  Ceny wydają się wysokie, póki nie przypomnimy sobie, że najtańszy iPad Mini ze znacznie słabszym ekranem kosztuje 1449 zł… Wszystkie koszty podaję już z ładowarką – jeśli jej nie potrzebujecie, trzeba usunąć po prostu z koszyka, gdy sama się tam doda razem z urządzeniem. Kindle Fire HDX 8.9  Kindle Fire HDX 8.9 - prawdziwy król – tablet z najwyższej półki i rękawica rzucona Apple. Ekran 8,9″ o rozdzielczości 2560 x 1600. To gęstość 339 dpi, podczas gdy iPad z Retiną ma „zaledwie” 264 dpi. Zaskakująco niska jest waga – zaledwie 374 g – to prawie dwa razy mniej niż iPad. Ceny są już z wyższej półki:  Wersja 16 GB: $394- z opłatami $522 – czyli ok. 1590 zł Wersja 32 GB: $444 – z opłatami $583 – czyli ok. 1780 zł Wersja 64 GB: $494 – z opłatami $645 – czyli ok. 1970 zł No, ale teraz to zestawmy z iPadem Retina – wersja 16GB kosztuje w sklepie Apple 2199 zł, wersja 64GB – 2999 zł. U resellerów są nieco niższe, ale różnica jest ewidentna. Spośród dużych tabletów Amazona, nadal sprzedawany jest Kindle Fire HD 8,9″ - starszy model z ekranem 1920×1200, ważący jednak więcej bo 567 g:   Wersja 16 GB: $284 – z opłatami $375 Wersja 32 GB: $314 – z opłatami $412  Zastosowania Kindle Fire w Polsce Po kliknięciu „View country specific information” na stronie produktu, widzimy następujące okienko.  A więc mamy to samo co przy czytnikach: Amazon nalicza nam VAT w koszyku, nie płacimy żadnych dodatkowych opłat; możliwość kupowania książek w Kindle Store – a szerzej: dostęp do całego ekosystemu Amazonu czyli np. obsługa wysyłki mailowej na tablet; roczną gwarancję.  Tablety mają domyślnie zablokowany dostęp do Google Play, co dla nas może mieć spore znaczenie. Można jednak instalować własne pliki APK. Od kilku miesięcy dostępny dla nas jest także Amazon Appstore for Android – sklep z aplikacjami i grami na Androida, dostosowany szczególnie do Fire. Znajdziemy tam większość popularnych aplikacji ze świata – Facebook, Evernote, Skype, Angry Birds itd. Gorzej z polskimi, bo nasi developerzy chyba nie odkryli jeszcze tego sklepu. Są tabletowe wersje aplikacji Gazety Wyborczej czy Pulsu Biznesu – ale wielu brakuje. Nie mamy tego co dostali Amerykanie i co powoli Amazon wprowadza do europejskich sklepów – czyli dostępu do filmów oraz programu Amazon Prime, w ramach którego można np. wypożyczać książki. Za to podobno Fire HD(X) ma mieć IVONĘ, czytającą również po polsku, ale tego nie mogę potwierdzić. Podsumowanie Gdy w maju tego roku anonsowałem międzynarodową premierę Kindle Fire oraz sklepu Androida, uprzedzałem, że na pewno Świat Czytników nie stanie się Światem Tabletów. :-) Tablet to inna kategoria urządzeń i stanowi raczej uzupełnienie dla czytnika, niż go zastępuje. W tym momencie Amazon prezentuje chyba najbardziej zaawansowane technicznie tablety świata – jakby uprzedzając odpowiedni ruch ze strony Apple – a jednocześnie oferuje te urządzenia znacznie taniej od iPada. Czy w Polsce jest to sensowna propozycja? Kindle Fire HD za 700-800 zł konkurować może skutecznie z propozycjami Samsunga czy Nexusem jako proste narzędzie do gier oraz internetu. Przeszkadzać może brak wejścia na kartę SD. Natomiast Kindle Fire HDX (mały i duży) to już i większy wydatek i oczekiwania. Patrząc na symbol „HDX” można złośliwie powiedzieć, że oto doczekaliśmy się następcy Kindle DX. Fakt, do czytania PDF rozdzielczość jaką mamy w HDX będzie aż nadto. Ja bym jednak wolał e-papier… :-) Czytaj dalej: Kindle Fire HD ma wersję międzynarodową! Wysyłka od 13 czerwca. Appstore już działa w Polsce Tablety Kindle Fire do $40 taniej i… fałszywy alarm (?) jeśli chodzi o Classica Wietrzenia magazynów ciąg dalszy czyli… powrót Kindle DX Jaki będzie kolejny Kindle? HD, DX3, Color, Flex, Mini? Oto wszystkie zebrane domysły „All-New” Kindle Paperwhite wysyłany do Polski od 15 października! Czy Kindle to taki „iPhone” wśród czytników? 