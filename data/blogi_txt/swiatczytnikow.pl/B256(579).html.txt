Dwa tygodnie temu relacjonowałem wizytę w Artetece – agendzie Wojewódzkiej Biblioteki Publicznej w Krakowie. Od poniedziałku, 18 marca będzie można u nich wypożyczyć czytniki e-booków! Jak wynika z notki prasowej, wypożyczyć będzie można 30 sztuk czytników, m.in. Kindle, Onyx Boox oraz Pocketbook. Kolejne 30 udostępnione zostanie na miejscu. W pamięci urządzeń znajdą się publikacje z domeny publicznej – np. z Wolnych Lektur, ale na życzenie będzie można też wgrać anglojęzyczne e-booki o sztuce, na które Arteteka ma licencje. Jakie będą warunki wypożyczenia? E-czytniki będą mogły wypożyczyć w Artetece osoby pełnoletnie na okres dwóch tygodni. Bibliotekarz oprócz karty czytelnika będzie mógł poprosić o okazanie dokumentu tożsamości. Jeśli jednak w wypożyczalni zjawi się osoba, która miała kłopoty z terminowym oddawaniem książek, bibliotekarz będzie mógł wyznaczyć kaucję. Artetekę znajdziemy w Krakowie:  ulica Rajska 12; wejście od ulicy Szujskiego czynna od poniedziałku do piątku w godzinach 12-19  O temacie wypożyczania czytników pisałem kiedyś na łamach tego bloga, z konkluzją, że komercyjnie temat nie ma za bardzo sensu. Czytnik nie jest takim urządzeniem jak np. sprzęt fotograficzny czy laptop, który można wypożyczyć na jeden projekt. A raczej mało będzie osób skłonnych do zapłacenia w celu obejrzenia epapieru… Ale bezpłatna wypożyczalnia pozwoli szerzej rozpropagować czytniki i e-booki. Kto nie jest przekonany, będzie mógł zawsze spędzić godzinę w Artetece, albo nawet zabrać urządzenie do domu. Sądzę, że szybko sobie wtedy sprawi własny czytnik. :-) PS. Jeśli ktoś z Was się tam wybierze, zapraszam do opisania wrażeń. Czytaj dalej:  Miejska Biblioteka Publiczna w Gdyni wypożycza czytniki [+informacje z Opola] Kraków, Opole i Gdynia – jak wyglądają statystyki wypożyczeń czytników? Test czytników e-booków w magazynie CD- Action Sony zapowiada 13-calowy czytnik. Raj dla czytających PDF? Test Nook Simple Touch – część I: jako czytnik e-booków Pocketbook Cover Reader – czyli zmień telefon w czytnik… 