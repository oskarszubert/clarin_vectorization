Pisałem na początku grudnia o starcie oferty Legimi na czytniki, a przed świętami przetestowałem jak aplikacja Legimi działa na czytnikach AfterGlow. Nie ukrywałem swojego zadowolenia, zresztą nawet teraz na wyjazd sylwestrowy zabrałem ze sobą obok mojego Paperwhite, także Onyxa… Pierwszy – jeszcze nieczytnikowy – rok działania abonamentu Legimi podsumował Vadim Makarenko w artykule Książki czytane na żądanie na wyborcza.biz. Czego się dowiemy? Poznamy oczywiście historię usługi, o czym było już wspomniane na naszym blogu. W artykule pada sporo liczb: Legimi wypłaca wydawcom 70 proc. okładkowej ceny e-booka (30 proc. zatrzymuje dla siebie). Warunkiem transakcji jest jednak nie pobranie książki na urządzenie, ale przeczytanie ponad 10 proc. Mikołaj Małaczyński prognozuje, że w tym roku jego firma wypłaci wydawnictwom pół miliona złotych. Daje to 0,012 proc. rynku książki w Polsce wg danych „Biblioteki Analiz”. Przychody Legimi w tym roku mają wynieść 850 tys. zł, a strata netto – około 100 tys. zł. W firmie pracuje 15 osób. Wielkości te pokazują, że polski rynek e-booków jest wciąż w fazie „start-upowej”. Oczywiście – istnieją księgarnie z większymi obrotami niż Legimi. Ale wiele firm ma przychody na poziomie „warzywniaka na rogu”. Nie piszę tego, żeby deprecjonować wielkość czy wysiłek ludzi z Legimi czy innych księgarni. Ale chcę też zwrócić Waszą uwagę na to, że wiele z tych firm, od których często oczekujecie natychmiastowej reakcji czy szybkiego naprawiania jakichś błędów – to tak naprawdę niewielkie przedsięwzięcia. Wróćmy do artykułu: - Nie widać, żeby Legimi jakkolwiek wpłynęło na sprzedaż e-booków. Kindle jest najbardziej popularnym czytnikiem w Polsce, a na nim Legimi na razie nie jest dostępne – zaznacza Szczepanik [szef wydawnictwa SQN — rd]. Z pierwszego w Polsce serwisu z książkami na żądanie korzysta 5 tys. osób. To niewiele, ale Iwona Kielak z wydawnictwa Wielka Litera zwraca uwagę na to, że Legimi od niedawna jest dostępne na urządzeniach z systemem operacyjnym Android. – Moim zdaniem jest za wcześnie, żebyśmy mogli oceniać wpływ serwisu na sprzedaż e-booków – dodaje. Zdaniem szefa Legimi cyfrowe książki na żądanie nie zdobędą w Polsce więcej niż 20 proc. rynku. – Bo mnóstwo ludzi czyta nie więcej niż jedną książkę rocznie – wyjaśnia Małaczyński. Trzy czwarte klientów Legimi jest w wieku 30-39 lat (50 proc.) albo 40-50 lat (25 proc.). Trzy uwagi:  Bardzo dziwne jest dla mnie, że w artykule nie pojawiła się wzmianka o czytnikach, bo jednak w perspektywie oferta Legimi na czytniki może być decydująca o sukcesie tego projektu. Pięć tysięcy użytkowników (no, zależy jak się to liczy, czy tylko abonamenty czy także okresy próbne) to wcale nie jest tak mało – pamiętajmy, że pakiet Zajdla w Bookrage kupiło też niecałe 5 tysięcy, co uznaliśmy za spory sukces. Struktura wiekowa klientów Legimi pokazuje, że to propozycja dla ludzi troszkę starszych i pewnie też lepiej sytuowanych.  Jak ludzie czytają? Przeciętny klient serwisu spędza nad wypożyczoną e-książką ok. 15 minut dziennie (siedem i pół godziny miesięcznie). Twierdzą, że płacenie abonamentu stymuluje ich do czytania. Dla większości z nich książki na żądanie to przede wszystkim oszczędność czasu. Kolejną zaletą jest dla nich możliwość odkrywania nowych autorów, bo sięgnięcie po książkę nie wiąże się z dodatkowym wydatkiem. [...] Książka wymaga więcej czasu i skupienia niż płyta z muzyką. Dlatego spośród pobranych do tej pory przez klientów Legimi ponad 67,65 tys. e-książek przeczytanych zostało tylko 20 proc. Średnio na jednego abonenta przypadają trzy tytuły rocznie (tylko 15 proc. użytkowników przeczytało w ciągu roku 5-10 książek) i właśnie dzięki temu Legimi może zarabiać na swojej usłudze. Rekordzista pochłonął już 400 tytułów za ponad 10 tys. zł i do niego firma dopłaca. Tylko 20% książek pobranych czytamy. I średnio 3 tytuły rocznie. Większość z nas przecenia swoje możliwości i pobieramy więcej niż możemy przeczytać. Choć są i tacy, którzy wykorzystują usługę do granic możliwości. Model biznesowy Legimi działa tylko wtedy, gdy… czytamy mniej niż nam się wydaje, że będziemy czytali i gdy nie wykorzystujemy w całości naszego abonamentu. Podobnie postępują filmy telekomunikacyjne. To jednak nie zmienia faktu, że o tym, jak wykorzystamy ten abonament decydujemy my sami. Czytaj dalej: 4000 tytułów w abonamencie Legimi + konkurs: jesteś za czy przeciw? „Czytaj bez limitu” na czytniki? Nowa aplikacja Legimi już w grudniu! Czytaj bez limitu na Androidzie – Legimi wchodzi na nową platformę Test czytnika Onyx AfterGlow i aplikacji Legimi – część II – „Sezamie, otwórz się!” Nowa oferta abonamentowa Legimi już ruszyła: miesiąc od 6,99 zł; czytniki od 479 zł E-booki w abonamencie czy na sztuki? Wasze odpowiedzi w konkursie Legimi 