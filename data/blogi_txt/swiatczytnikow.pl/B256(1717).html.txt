Dostałem wczoraj z Helionu informację o nietypowej publikacji. Zen Steve’a Jobsa to chyba pierwszy komiks, który możemy kupić w eBookpoint. Co ciekawe, poza PDF przygotowano też EPUB i MOBI. Być może dlatego, że komiks jest trzykolorowy – więc na czytniku powinien wyglądać przyzwoicie. Czy wygląda? Zobaczymy. O czym jest komiks? Fabuła nietypowa, bo nie jest o tym jak Jobs projektował iCuda, tylko o jego przyjaźni z kapłanem zen, Kobunem Chino Otogawą. Zagłębiając się w kolejne strony książki, czytelnik podróżuje w czasie między latami 70. ubiegłego wieku i rokiem 2011, jednak główny wątek opowieści jest związany z okresem po wyrzuceniu Jobsa z Apple’a w roku 1985. Przyszły wizjoner biznesu pobierał wtedy intensywne nauki u Otogawy. Wspólnie spędzony czas wywarł istotny wpływ na późniejsze znaczne zmiany w Apple’u związane ze sposobem projektowania urządzeń i strategią biznesową. Jeszcze film na temat komiksu, którego autorem jest Caleb Malby, redaktor magazynu Forbes.  Nie oceniam na razie fabuły, jutro mnie czeka dłuższa podróż pociągiem, więc sobie przejrzę. Jak prezentuje się na czytniku? Wersje MOBI oraz PDF przejrzałem na Kindle Keyboard i Kindle Touch. Na obu prezentują się niemal identycznie, więc zrzuty tylko z Keyboard. Tak wygląda PDF w układzie poziomym.  Czytać się da, choć przeszkadza mi bardzo przypominanie co stronę, że to jest kopia specjalnie dla mnie… Można to przypomnienie zawsze wyciąć przy pomocy jednego z opisywanych już narzędzi jak Briss albo PDF Scissors. Po przekręceniu czyta się już całkiem komfortowo.  Tyle PDF. A co z MOBI? W pionie wygląda bardzo podobnie do PDF. Podobnie, bo widzimy obrazek, ale … po każdej stronie mamy pustą kartkę ze znanym nam napisem…To już wyraźna wada tej metody zabezpieczenia. Oczywiście tekst można sobie usunąć przy konwersji w Calibre, ale szkoda że to tak działa. (Jak donosi w komentarzach Grzegorz Schwarz z Helionu – zostało to już naprawione). Z kolei po przekręceniu widzimy nadal cały obrazek, tyle że mniejszy, bo jedna strona komiksu jest w konwersji do MOBI jednym obrazem – a ten w formacie MOBI jest niepodzielny.  Można to było zrobić inaczej – dzieląc stronę komiksu na poszczególne obrazki, według sekcji z tekstami – choć to utrudnia układ samej strony. Można też było MOBI przygotować już w standardzie KF8, choć pewnie na razie tylko Amazon wie, jak się robi komiksy w KF8. :-) Tak czy inaczej w przypadku akurat tego komiksu – format PDF czyta się wygodniej. Ciekaw jestem co sądzicie o takich wydawnictwach jak Zen Steve’a Jobsa? Warto czytać komiksy w tej formie? Czytaj dalej:  Zniżki dla stałych klientów w eBookpoint.pl Wszystkie książki o HTML o 50% taniej. Promocja eBookpoint i Świata Czytników Ebookpoint wprowadza zakup e-booka na prezent Photoshop i Lightroom w eBookpoint – moje rekomendacje Ebookpoint zmienia oznaczenie książek, m.in. po Waszych uwagach Dwa lata księgarni eBookpoint + TOP20 