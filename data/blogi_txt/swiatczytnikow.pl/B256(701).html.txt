Znacie Polska Bibliotekę Internetową? Jest to strona istniejąca od 2002 roku i obecnie prowadzona przez Bibliotekę Narodową, na zlecenie Ministerstwa Kultury i Dziedzictwa Narodowego. Czym zajmuje się ta instytucja? Zasadniczym celem powołania PBI jest wyrównanie szans dostępu do różnorodnych publikacji wydanych dotychczas w języku polskim osobom pochodzącym z małych miast, wsi, czy innych regionów oddalonych od ośrodków akademickich i kulturalnych, gdzie komputer z łączem do Internetu może być jedyną szansą kontaktu ze zdobyczami literatury i kultury. A jak go realizuje? Zrzut ekranu ze strony głównej mówi wszystko – ostatnia aktualizacja z roku 2008, gdy PBI przeszła z jednego ministerstwa do drugiego. Zasoby – tysiące publikacji – robią wrażenie, najczęściej są to jednak albo skany różnej jakości, albo czysty tekst, który przeglądamy przy pomocy niewygodnej przeglądarki. Nie ma mowy o pobraniu tego w jakimkolwiek formacie. Dziś Najwyższa Izba Kontroli ogłosiła raport z badania instytucji administracji publicznej,  w którym przyjrzano się także PBI. NIK krytycznie ocenia także realizację przez MSWiA projektu Polskiej Biblioteki Internetowej (PBI). Miała ona zapewnić internetowy dostęp do klasyki literatury polskiej i światowej, dokumentów archiwalnych, czasopism i periodyków. Choć na ten projekt wydano łącznie 10 mln zł, to stan zasobów oraz funkcjonalność PBI znacząco odbiega od standardów oferowanych przez inne biblioteki cyfrowe. Kontrolerzy NIK wymieniają szereg mankamentów tej witryny. Brakuje udogodnień dla osób niewidzących, tylko niewielki procent publikacji jest w wysokiej rozdzielczości, jedynie część zgromadzonych plików (w formatach rtf i txt) dostępna jest dla popularnych programów czytających, nie wspominając o tym, że nie można wyszukiwać utworów według słów kluczowych lub fraz. Ponadto  technologia zastosowana przy budowie PBI uniemożliwia jej dalszy rozwój. W raporcie (do pobrania w PDF) jest więcej szczegółów: Wyniki analizy zasobów i oprogramowania PBI przeprowadzonej przez Bibliotekę Narodową (BN) po przejęciu projektu, wykazały następujące błędy: zeskanowanie publikacji książkowych do plików o formacie „.jpg” w tzw. rozdzielczości ekranowej, nienadających się do długotrwałej archiwizacji; niewystarczającą jakość obrazów cyfrowych; niedostateczne lub niezgodne ze standardami metadane (bibliograficzne opisy publikacji); błędy powstałe w procesie optycznego rozpoznawania tekstu (OCR); braki w skanach, problemy z zakresu prawa autorskiego.   Co więcej – Biblioteka Narodowa rozwija obecnie inny projekt biblioteki internetowej – CBN Polona, tak więc można powiedzieć, że projekty konkurują same ze sobą. To zresztą problem polskich bibliotek cyfrowych – gdyż taki projekt prowadzi np. większość bibliotek wojewódzkich. Dobrze, że istnieje Federacja Bibliotek Cyfrowych, która umożliwia przeszukiwanie zasobów – choć to rozwiązanie też nie jest idealne. Mimo swoich wad, zasoby PBI były często wykorzystywane i jest szansa, że się z nimi zetknęliście. Jeśli pobieracie klasykę literatury w formacie EPUB/MOBI z Virtualo czy Nexto (polecam porównywarkę) – to wiele plików zostało przygotowanych właśnie na podstawie skanów PBI. Inną drogę wybrały Wolne Lektury – tam treść książek jest przygotowywana od podstaw. Po raz kolejny nasze państwo zabiera się za projekt, którego nie może właściwie wykonać. W tym przypadku próbowało do tego wynająć firmy zewnętrzne w ramach partnerstwa publiczno- prywatnego. Nie wyszło. Skoro celem PBI jest udostępnienie różnych publikacji – to czy nie można tego uprościć? Może warto ograniczyć zadania takiego projektu do opracowania tekstów? Niech za pieniądze podatników zrobią porządne skany i OCR. Publikacją, dystrybucją i promocją mogą już się zająć prywatne firmy czy organizacje pozarządowe. Radzą sobie z tym znacznie lepiej. Czytaj dalej:  Archiwum „Przekroju” online – tylko dlaczego biblioteka je ukrywa? Historia polskiej muzyki w kolejnych tomach za darmo i na czytniki Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Ile kosztuje digitalizacja książki? Wyjaśnienia z Wolnych Lektur Opowiadania nominowane do Nagrody Zajdla (w części) za darmo Wolne Lektury zbierają na Damę Kameliową 