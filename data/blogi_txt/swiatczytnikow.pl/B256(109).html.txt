Znany i lubiany program Calibre służy przede wszystkim do zarządzania e-bookami oraz do konwersji i ściągania „gazetek” z internetu. Dzisiaj twórca ogłosił premierę nowej pełnej wersji 0.9.0. Program aktualizowany jest przez Kovida Goayala raz w tygodniu, zwykle w piątek. Zwykle nie ma sensu pobierać go co piątek (sam autor to odradza; dlatego nie dodał opcji automatycznej aktualizacji), ale na pewno warto przy zmianie numeru wersji. Zobaczmy co tam jest nowego:  Pełna obsługa urządzeń z Androidem. Jeśli książkę chcemy wysłać na tablet i telefon, to czasami przy podłączeniu do komputera nie są widoczne jako dyski. Calibre (dla Windows/Linuxa) używa protokołu MTP, który pozwala to obejść. Bezprzewodowa wysyłka na urządzenia z Androidem. Trzeba w tym celu na telefonie zainstalować sobie (płatny) program Calibre Companion. Oczywiście równie dobrze można wykorzystywać Kindle for Android i wysyłać na adres mailowy powiązany z tą aplikacją. Zmiany w aplikacji Calibre do przeglądania książek. Obsługuje już wzory matematyczne i pokazuje kolejne strony. Poprawiono także działanie spisu treści. Calibre Portable – czyli przenośna wersja Calibre, którą możemy sobie zainstalować np. na kluczu USB. Pełna obsługa KF8 czyli nowego formatu Amazonu, następcy MOBI, obsługiwanego już przez wszystkie będące w sprzedaży czytniki Kindle. Jest on widoczny w opcjach konwersji jako AZW3. Przygotowanie obsługi tego formatu nastąpiło bez zgody Amazonu, więc jeśli wyślemy te pliki mailem – czasami mogą zostać odrzucone jako nieprawidłowe… Lepsze generowanie PDF – np. spis treści książki przerabiany jest na zakładki w pliku. Wśród zmian w obsłudze biblioteki książek – przydatna dla niektórych funkcja automatycznego dodawania wszystkich książek z danego katalogu (do ustawienia w preferencjach). Przykładowo do Calibre mogą być dodane wszystkie książki które ściągniemy z księgarni. Zmiany w wyglądzie – jest trochę mniej starożytny.  Pełna lista zmian na stronie Calibre, a jej opis na blogu Calibre. Ze zmian niewymienionych przez autora, a ważnych dla użytkowników Kindle – od pewnego czasu jeśli wysyłamy książki na czytnik przez USB, automatycznie kopiowana jest też informacja o liczbie stron. Jest to najczęściej efekt estymacji, więc się rozmija z papierową książką.  Ale wielu ludziom przyjemniej się czyta, gdy wiemy że jesteśmy na 140 stronie. Co jest też istotne dla polskich czytelników – liczba „recept”, dzięki którym możemy ściągać zawartość różnych serwisów i wysyłać ją na Kindle wynosi już 95 dla polskich serwisów. Dla anglojęzycznych jest już kilkaset. Pamiętajmy przy okazji, że wprawdzie Calibre jest programem bezpłatnym, dostępnym na wolnej licencji, ale jego twórca przyjmuje wpłaty przy pomocy Paypala (link „Support Calibre”) na stronie pobierania. Może przy okazji nowej wersji warto mu za jego trud podziękować. Czytaj dalej:  Calibre 1.0. – pierwsza wersja programu po 7 latach! Jest też konkurencja: BookONO Jak pozbyć się wiszących spójników w Calibre? Kindle, Calibre, formaty i jak uzyskać idealny plik Pierwsza wersja Kindle Paperwhite już niedostępna, ale ma poprawkę 5.3.8.1 Jak tworzyć recepty za pomocą Calibre – krótki podręcznik W samolotach LOT-u można już przez cały czas korzystać z czytników! 