Idzie wiosna, czas ponownie zacząć się ruszać – dlatego książki o bieganiu kupicie w Ebookpoint po 12,90 zł – tylko z kodem „SWIATCZYTNIKOW”. Bieganie to coraz popularniejszy masowy sport – a i ja jemu uległem już prawie 4 lata temu; różne swoje przygody opisuję czasami na blogu prywatnym. Startuję kilka razy w roku w zawodach na 5-10 km, przybiegając zwykle blisko końca. Równocześnie obserwuję rosnące zainteresowanie bieganiem. W takich imprezach jak Bieg Powstania Warszawskiego czy Biegnij Warszawo kiedyś startowały setki, potem tysiące, ostatnio już nawet ponad 10 tysięcy. Jest też coraz więcej książek o bieganiu, dwa miesięczniki, kilkanaście portali – powiedziałbym nawet, że nadmiar, jak na tak proste zajęcie. Chociaż jeśli to nasze bieganie wykracza poza rekreacyjny trucht – i chcielibyśmy np. wziąć udział w zawodach, czy poprawiać swoje czasy, warto coś o nim wiedzieć i warto coś o nim poczytać. Zapoznałem się z większością tych książek, poniżej znajdziecie krótkie opisy i rekomendacje. Poza jedną, wszystkie są w trzech formatach: MOBI, EPUB i PDF. Promocja Ebookpoint trwa do 23 lutego i nie obejmuje jedynie pozycji „Biec albo umrzeć”, która jest jednak trochę z innej bajki. Pięć książek Jeffa Gallowaya Jeff Galloway to wybitny amerykański biegacz, później trener, a teraz popularyzator biegania. Najbardziej znany z „metody Gallowaya”, czyli przeplatania długich biegów fragmentami marszu. Dzięki niej wiele osób przebiegło maraton w znacznie lepszej kondycji i czasie niż przy biegu ciągłym. Jego książki są też pełne wielu innych pomysłów. Bieganie metodą Gallowaya. Ciesz się dobrym zdrowiem i doskonałą formą! - podstawowa książka Gallowaya dla biegających krótkie dystanse (do półmaratonu włącznie). To taki przewodnik po całym bieganiu, poruszający niemal każdy temat. Sporo o przygotowaniach, ćwiczeniach, przebiegu startów, odżywianiu, kontuzjach, podpowiedzi dla bardziej zaawansowanych zawodników. W książce znajdziemy szczegółowe plany treningowe do 5, 10 km i do półmaratonu – dostosowane do różnych celów czasowych. Zaczynają się od „aby przebiec”, potem bardzo długi czas (np. 10 km w 90 minut, no to się marszem da zrobić), do naprawdę wyśrubowanych, jak 10 km w 34 minuty. Co istotne – plany Gallowaya są dość proste, w porównaniu np. do tego co widzimy w książkach Skarżyńskiego i Danielsa. Zresztą prostota to podstawa książki – np. zamiast kilkudziesięciu różnych ćwiczeń mamy najważniejsze cztery – i jedno z nich na mięśnie czworogłowe pomogło mi na ból kolan. Maraton. Trening metodą Gallowaya - w zasadzie kopia poprzedniej książki – to samo, ale ukierunkowane pod ludzi przygotowujących się do maratonu. Mniej rad dla kompletnie początkujących, a więcej o odżywianiu. Mamy też plany treningowe – trzy dla początkujących, w tym taki, gdzie trening maratoński ma być służyć de facto do „wypalania tłuszczu” – i osiem pod konkretne wyniki: od 4:40 do 2:39. Podobnie jak wyżej – widzę, że są one prostsze niż np. u Skarżyńskiego, gdzie każdy tydzień bywa kompletnie inny od poprzedniego. No, ale skoro działa, to po co komplikować. :-) Półmaraton. Zdrowy trening i doskonałe wyniki metodą Gallowaya (tylko PDF) – to książka napisana specjalnie dla półmaratończyków. W przeciwieństwie do dwóch poprzednich pozycji nie jest to przewodnik po całym bieganiu – a raczej skupienie na treningu i przygotowaniach. Jedynie „Półmaraton” wydaje mi się tutaj książką nadmiarową, choć niekoniecznie zbędną – po prostu można ją kupić zamiast „Biegania metodą Gallowaya”, choć pamiętajmy, że nie ma tutaj formatów czytnikowych. Trening mentalny biegacza. Jak utrzymać motywację - to specjalna pozycja na temat motywacji w bieganiu, przeznaczona raczej dla zaawansowanych zawodników, którzy już niejedne zawody mają za sobą. Poczytamy choćby o tym, jak wykrzesać z siebie siły na ostatnich kilometrach, bo wtedy często liczy się bardziej siła woli, gdy ciało już nie nadąża. Sztuczki myślowe Gallowaya mogą czasami być śmieszne – wyobraźmy sobie że jesteśmy przywiązani gumą do poprzedniego zawodnika – ale to wszystko przygotował człowiek, który biega przez całe życie. To książka najkrótsza ze wszystkich, a byłaby jeszcze krótsza, gdyby nie tematy treningów i ćwiczeń znane z innych pozycji Gallowaya. Ze względu na tematykę, warto to chyba kupić nawet jeśli treningu uczyliśmy się od innych autorów. Bieganie i odchudzanie dla kobiet. Zdrowa i piękna każdego dnia - tutaj Jeff zaprosił swoją żonę i napisali książkę specjalnie dla kobiet. O tym, jak bieganie ma się do odchudzania (nie zawsze się ma), jak się ubrać, jak radzić sobie z takimi sytuacjami jak wstrzymanie miesiączki oraz czy i jak biegać w ciąży. Na ten ostatni temat jest też rozdział w pierwszej książce z serii. Inne tytuły Metoda Pose. Bieganie techniką dr. Romanova - autor, rosyjski trener pracujący w Stanach stawia tezę, że większość z nas biega źle technicznie i że jeśli wykształcimy właściwą pozycję biegową, wtedy bieganie stanie się dla nas lżejsze i naturalne. Nie będziemy już „tupotali” – po tym można rozpoznać początkujących. Ma ono też pomóc uniknąć kontuzji. Jest to jedyna książka w tym zestawie poświęcona niemal wyłącznie technice – dziesiątki ćwiczeń, niektóre do wykonania w parach. Dzięki nim utrwalimy właściwą postawę i ustrzeżemy się błędów. Zresztą nawet na temat samych błędów mamy koło 50 stron. Maraton dla bystrzaków - autorka tej książki specjalizowała się w krótszych dystansach i pisała ją… przygotowując się do swojego pierwszego maratonu, którego nawiasem mówiąc przebiegła w świetnym jak na 40-latkę, czasie 2:48. Stąd zarzuty o niektóre dziwne teorie, jak np. to, że nie należy jeść śniadania – to doskonały sposób na omdlenie na trasie. Bardzo szczegółowy jest jednak opis ćwiczeń – rozciąganie praktycznie każdej grupy mięśni istotnej dla biegania, a także rozdziały o technice i odżywianiu. Jeśli zdarzy się kiedyś, że będę biegał szybciej, na pewno do tej pozycji wrócę, aby po prostu pouczyć się porządnych ćwiczeń. Jest też bardzo dużo informacji na temat kontuzji, widać że to wszystko pisze czynny sportowiec. Jak każda pozycja z serii „For Dummies” – ta zawiera też sporo przyjemnych przerywników, jak ilustracje satyryczne co rozdział, liczne anegdoty, sposoby na uczynienie z biegu zabawy, albo listę najsłynniejszych maratonów świata. Polscy redaktorzy uzupełnili książkę o trochę informacji na temat biegania w Polsce. Ostatni maraton - to jedyna książka nie tyle o bieganiu, co o biegaczu, Piotrze Kuryle, który postanowił obiec cały świat w intencji walki o pokój. Bez specjalnego wsparcia sponsorskiego, bez wielkiego zespołu, bez znajomości języków. Relacja bardzo prostymi słowami, a w historie, które padają czasami trudno uwierzyć. Z książki bije szczerość i prostolinijność. Kuryło startował wcześniej w ultramaratonach, w słynnym Spartathlonie (246 km z Aten do Sparty) przegrał tylko ze Scottem Jurkiem, ale w przeciwieństwie do Jurka on do Grecji… wcześniej dobiegł i pozostaje wciąż właściwie amatorem. Co mogę komu polecić Wydając 12,90 zł mamy wybór – albo kupić kolejne kolorowe czasopismo z podstawowymi radami i mnóstwem reklam, albo konkretną książkę, która nam posłuży przez lata. Tylko co warto polecić:  Biegaczom początkującym: Bieganie metodą Gallowaya to oczywisty strzał. Sam mam to w papierze i przeczytałem ze trzy razy. Spośród książek nieobecnych dotąd w e-booku warto przeczytać też „Biegiem przez życie” Jerzego Skarżyńskiego, ten to jest gawędziarz… Przygotowującym się do maratonu: Maraton dla bystrzaków oraz Maraton. Trening metodą Gallowaya - te dwa tytuły się ładnie uzupełnią. Biegaczom zaawansowanym: Metoda Pose. Bieganie techniką dr. Romanova - jeśli chcą popracować nad techniką, Trening mentalny biegacza - jeśli chcą popracować nad motywacją i sposobem przebiegnięcia biegu. Również wspomniane książki o maratonie mogą się przydać, szczególnie bystrzacy – mnóstwo ćwiczeń. Szukającym inspiracji i radości w bieganiu: Maraton dla bystrzaków - będzie tam sporo ciekawostek i podpowiedzi jak sobie umilić tę aktywność. Specjalnie dla kobiet, szczególnie tych, którym rozmaite „kobiece” problemy przeszkadzają w bieganiu: Bieganie i odchudzanie dla kobiet. Chętnym do przeczytania mocnej biegowej historii: Ostatni maraton.  Przypominam, że książki kupicie po 12,90 zł tylko z kodem „SWIATCZYTNIKOW”. Czytaj dalej:  Photoshop i Lightroom w eBookpoint – moje rekomendacje Książki o języku Python o 40% taniej – promocja i nasze rekomendacje Wszystkie książki o HTML o 50% taniej. Promocja eBookpoint i Świata Czytników GIMP w Ebookpoint – moje rekomendacje Ranking „Magazynu Literackiego KSIĄŻKI” #200 – maj 2013 Ranking „Magazynu Literackiego KSIĄŻKI” #201 – czerwiec 2013 