Kolejna porcja nowości ze świata czytników i e-booków, posiadaczy Kindle zainteresuje na pewno pierwsza z nich. Kindle for PC obsługuje kolekcje!  Ze stron Amazona można już pobrać wersję 1.6 programu Kindle for PC. Najważniejsza zmiana to nowa strona główna – Library i obsługa kolekcji. Możemy zaimportować kolekcje z naszego czytnika i wszystkie książki na komputerze będą podzielone, tak jak je podzieliliśmy na czytniku Możemy też kolekcje utworzyć na komputerze i korzystając z opcji Menu»Archived Items»Add Other Device Collections skopiować je na czytnik. O tej funkcji napiszę więcej, gdy uda mi się ją potestować, niestety wygląda na to, że nie będzie pełnej synchronizacji, a jedynie możliwość ręcznego importu. Kindle 3G with Special Offers już za $139 Amazon po raz kolejny obniżył cenę Kindle – tym razem Kindle 3G with Special Offers, czyli specjalna wersja z reklamami oraz dodatkowymi rabatami kosztuje w Stanach tylko $139, czyli tyle samo co wersja WIFI bez reklam. W artykule z Techcrunch przeczytamy, że za obniżkę o $25 sponsoruje operator telekomunikacyjny AT T. Niestety ta wersja dostępna jest wyłącznie w Stanach i nie możemy za bardzo liczyć, że ta promocja wyjdzie do Europy. Po prostu amerykańscy reklamodawcy płacą – ale tylko za reklamy na tamtejszym rynku. Jeśli jednak ktoś będzie w USA, może sobie tę wersję kupić, sieć 3G powinna działać też w Polsce. Przestrzegam jednak przed sprowadzaniem wysyłkowym – każdy kanał poza kupnem bezpośrednio w Amazonie skończy się dopłatami w urzędzie celnym. Plotek o tabletach ciąg dalszy O tabletach Amazona opartych na Androidzie krążą coraz to nowe plotki. Możliwe że sama firma wypuszcza różne balony próbne, aby zbadać reakcję rynku. Jedno się powtarza – że tabletu możemy się spodziewać gdzieś w okolicach października. Ostatnie doniesienia z Wall Street Journal dodają jednak coś więcej – bo informacje na temat możliwych zmian w samym Kindle. Amazon miałby wypuścić jeszcze w tym kwartale dwie nowe wersje Kindle, w tym jedną z dotykowym ekranem, zapewne jako odpowiedź na konkurencję ze strony Nooka. Ile jest w tym prawdy, trudno ocenić, ja osobiście mam nadzieję na nowego Kindle DX, a co do „trójki” nie spodziewałbym się rewolucji. Iriver Story HD  – czytnik Google?  (zdjęcie: CNET) Nadchodzi pogromca Kindle! – media ogłosiły Irivera Story HD pierwszym z czytników e-booków, który ma współpracować z księgarnią Google Books. Wywołało to pewne zainteresowanie, także w Polsce, bo Irivera (w przeciwieństwie do Nooka czy Kobo) można kupić np. w Empiku. Jednak po raz kolejny polskie portale technologiczne się nie spisały. Żaden z nich przepisując tę informację nie raczył zauważyć, że:  wersja sprzedawana w Polsce za 700 zł… nie posiada WIFI, więc na czym miałaby polegać współpraca z księgarnią? a sam Google eBookstore jak dotąd nie działa w Polsce… Po wejściu na stronę zobaczymy komunikat:  Do dyspozycji mamy więc tylko anglojęzyczne e-booki w domenie publicznej, które już i tak są dostępne np. przez Internet Archive (pisałem o tym w artykule o darmowych książkach po angielsku). Iriver Story HD jest o tyle ciekawym czytnikiem, że jako pierwszy czytnik 6-calowy na świecie ma większą rozdzielczość (768×1024 zamiast 600×800). Może więc być ciekawą propozycją dla czytających PDF i… mających dobry wzrok, bo te piksele są już bardzo małe. Osobiście do regularnego czytania PDF polecałbym jednak czytnik 10-calowy, a na 6-calowych nawet przy 800×600 trudno zauważyć pojedyncze piksele. Ludzie korzystający z Irivera z forum eksiazki.org zwracali uwagę na ciemniejszy ekran niż w Kindle, trudną obsługę, ale też dobrą ostrość. Recenzje w Empiku to narzekanie na brak polskich czcionek, choć to raczej problem formatu EPUB, który wymaga ich osadzenia przy konwersji. Światowe Targi eBooków  Mówiąc o książkach w domenie publicznej – wystartował serwis World eBook Fair, który zbiera 6,5 miliona darmowych książek do ściągnięcia. Głównie są to publikacje naukowe i książki dostępne za darmo gdzie indziej. Ale tak czy inaczej, warto się przeklikać. Czytaj dalej:  Nowy Nexus 7 prosto z Amazonu? Kolejne poszerzenie zakresu wysyłki do Polski [Prima Aprilis] Google Nose – wreszcie szansa na pachnące e-booki! Amazon wchodzi do Polski. Nie, jeszcze nie ze sklepem Test czytników e-booków w magazynie PC World Test Nook Simple Touch – część II: jako „prawie tablet” z e-inkiem Amazon wchodzi do Polski… ale nie ze sklepem 