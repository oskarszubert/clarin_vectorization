Autor zdjęcia: kodomout, CC BY 2.0. To stara wersja poradnika. Polecam zapoznać się z nowym: http://swiatczytnikow.pl/kindle- jako-czytnik-mangi-wydanie-iii/ Większość z czytelników Świata Czytników używa Kindle zgodnie z jego głównym przeznaczeniem – czyta na nim książki. Chciałbym dzisiaj w tym gościnnym artykule przybliżyć temat nieco innego zastosowania naszych czytników. Zastosowania, którym Amazon specjalnie się nie chwali – Kindle jako czytnik mangi. Duża cześć użytkowników nie zdaje sobie sprawy, że większość modeli Kindle posiada funkcje otwierania plików graficznych. Oficjalnie jest ona eksperymentalna, zdecydowanie daleko jej do ideału oraz co tam dużo mówić ekran E-Ink o rozdzielczości 800×600 nie sprawdza się specjalnie w prezentowaniu dużych kolorowych fotografii. Ale jako że większość mangi jest wydawana w odcieniach szarości możemy w łatwy sposób dostosować ją do Kindlowego wyświetlacza. Nie wymaga to żadnej ingerencji w oryginalne oprogramowanie czytnika. Dodatkowo mimo swoich braków Image Viewer będzie pamiętał, na której stronie skończyliśmy. Potrzebujemy jedynie czterech rzeczy:  Czytnika Kindle, z wyjątkiem modelu Touch (Oprogramowanie inne niż 5.x). Z niewiadomych mi przyczyn Amazon postanowił wyrzucić z tej linii produktów przeglądarkę grafiki. Jak zauważył chris przeglądarka obrazków dalej istnieje w oprogramowaniu 5.x ale jej funkcjonalność jest bardzo okrojona co uniemożliwia moim zdaniem wygodną lekturę. Skanów mangi. Dowolnego rozmiaru i koloru. W formacie: JPG, GIF, PNG, CBZ lub CBR. Odpowiednego konwertera. Odrobiny czasu :-)  Konwersja Obecnie na rynku jest kilka aplikacji, które poprawnie dostosowują pliki graficzne do możliwości Kindle. Moim osobistym wyborem jest: Mangle. Jest on prosty w obsłudze i wykonuje on wszystkie wymagane czynności: Skaluje obrazki, usuwa białą ramkę wokół nich, konwertuje je do palety kolorów wyglądającej lepiej na wyświetlaczu E-Ink oraz tworzy całą wymaganą strukturę plików.  Po Internecie krąży kilka wydań tej aplikacji. Tutaj możecie ściągnąć moje prywatne wydanie dla Windowsa (Nie moje, ale działające wydanie na Linuksa znajdziemy tutaj.), do którego wprowadziłem kilka subtelnych zmian, które ułatwiają pracę nad tego typu konwersjami. Obsługa programu jest banalna. Po uruchomieniu aplikacji przy pomocy opcji Book - Add - File lub Book - Add - Directory dodajemy wszystkie strony naszego tomiku. Jeżeli nasze skany są odpowiednio ponumerowane (Osobiście wczytuje cały katalog uporządkowany w następujący sposób:  Numer rozdziału\Numer strony.jpg) program bez problemu ułoży je w odpowiedniej kolejności. Po chwili w głównym oknie pojawi się spis zaimportowanych plików. Polecam zweryfikować czy wczytały się one w odpowiedniej kolejności. Możemy oczywiście w razie jakiś błędów ręcznie zmieniać kolejność stron przy pomocy opcji Shift. Gdy nasza lista jest już gotowa uruchamiamy opcje Book - Export. Jeżeli używamy mojego wydania Mangle większość opcji w oknie jest już ustawione poprawnie. Pozostają nam dwie rzeczy do zrobienia:  Uzupełniamy pole Title – tej nazwy będzie używał nasz czytnik by wyświetlić pozycje na spisie książek. Używamy w nim jedynie łacińskiego alfabetu! Wybieramy nasz czytnik z listy wyboru Device. Jest to niezmiernie ważne gdyż zależnie od urządzenia docelowego jest używana nieco inna paleta kolorów.  Mała dodatkowa uwaga: Domyślne ustawienia są dobrane dla paneli czytanych od prawej do lewej. Jeżeli konwertujemy coś, co będzie czytane inaczej odznaczamy opcję Reverse split order. Gdy program zapyta nas gdzie zapisać wynik naszej pracy polecam wybrać katalog na dysku twardym. Nie zapisujemy danych bezpośrednio na Kindle! Zmniejsza to szybkość pracy konwertera. Zależnie od ilości plików i szybkości procesora proces konwersji może trwać kilka, kilkanaście minut. Pragnę w tym miejscu zaznaczyć, że testowałem cały proces z tomami ponad 10 000 plików – zarówno Mangle jak i Kindle obsługują tak duże paczki. Po zakończonej konwersji w lokalizacji docelowej powinniśmy zauważyć pojawienie się katalogu, którego nazwą jest wybrany przez nas tytuł. W środku powinny znajdować się dwa pliki. Tak udało nam się dobrnąć do końca procesu konwersji. Przed rozpoczęciem delektowania się owocem naszej pracy musimy wgrać go na nasz czytnik w specyficzny sposób. Po podłączeniu Kindle do komputera zakładamy na nim katalog pictures (Zwracam szczególną uwagę na fakt, że nazwa katalogu rozpoczyna się z małej litery). W środku umieszczamy cały katalog stworzony przez Mangle. Nie tylko dwa pliki ze środka – cały katalog. (Suniacz zauważył że spokojnie można te pliki wrzucić do katalogu documents) Po odłączeniu czytnika nasza manga powinna być już widoczna na spisie książek. Jak widzicie nie kłamałem mówiąc, że proces jest prosty :-) Dodatkowe uwagi Na wstępie zaznaczyłem ze działanie Image Viewera zdecydowanie nie jest idealne. Mam, więc kilka uwag dodatkowych na temat jego działania:  Jeżeli po odłączeniu czytnika nie możemy znaleźć naszej mangi naciskamy kombinacje przycisków Alt+Z. Czasami dopiero za drugim, trzecim razem Kindle wykrywa pliki CBZ poprawnie. Obsługa plików CBZ w Kindle ma swoje… humory. Jeżeli jakiś z naszych tomów za nic nie chce się otworzyć konwertujemy go jeszcze raz, ale nie do formatu CBZ. W oknie konfiguracji exportu odznaczamy opcję Pack into CBZ file. Image Viewer jest wolny. Duże tomy potrafią się na moim Kindle Keyboard wczytywać 2-3 minuty. Przełączanie między stronami przez pierwsze kilka stron również może nie być za szybkie. Grafikę należy oglądać w trybie pełnoekranowym. Inaczej obrazek będzie zniekształcony. Kombinacja uruchamiająca ten tryb – Alt+F. Czasami trzeba nacisnąć dwukrotnie by zaskoczył. Niestety bez modyfikacji oprogramowania nie można ustawić tego trybu za na stałe. Trzeba go uruchamiać za każdym razem. Jeżeli kiedykolwiek jakaś cześć obrazka nie zostanie wczytana naciskamy Alt+R by odświeżyć ekran. Jeżeli wyłączymy ekran podczas czytania jest to po ponownym jego włączeniu nie załaduje się nam grafika. Wciskamy dwa razy Alt+F by temu zaradzić. Z oczywistych względów zużycie baterii jest znacznie większe niż w wypadku czytania tekstu.  Kindle Touch Jeżeli chodzi o właścicieli tego modelu niestety nie jestem w stanie dużo pomóc. Jako że mam Kindle Keyboard nie miałem jak przetestować metod konwersji dla Toucha i nie jestem w stanie powiedzieć, która jest najskuteczniejsza. Duża nadzieje wiąże z formatem KF8 – niebawem może pojawi się konwerter mangi do tego formatu. Obecnie znam dwie alternatywy:  Wykonanie pliku PDF – z tego co się orientowałem wyniki tego są mało zadowalające. WAF Komic – jest to dedykowana aplikacja dla tego rodzaju treści. Działa on podobno pięknie, ale wgranie go wymaga znacznej ingerencji w system operacyjny Kindle.  Możliwe że użytkownicy Touchów znaleźli sobie jakieś inne rozwiązanie i podziela się nim w komentarzach :-) I tym optymistycznym akcentem pragnę zakończyć ten artykuł. W razie dodatkowych pytań bądź problemów proszę się nie krępować i podzielić się nimi w komentarzach. Od Roberta (Z małymi poprawkami od Pawła :-) ): Z ostatniej chwili :-) Jak doniósł chris – Touch jednak obsługuje obrazki! Prawdopodobnie od wersji 5.1. Tylko że trzeba je wrzucić (w katalogach lub plikach zip) do katalogu „images” – będą widoczne na ostatniej stronie listy plików. Da się wtedy pomiędzy nimi przechodzić. Niestety możliwości tej przeglądarki obrazków są znacznie ograniczone w porównaniu że starszymi modelami. Nie ma możliwości powiększenia, przekręcenia obrazka i co gorsza nie zapamiętuje on strony na której przerwaliśmy czytanie. Co tak naprawdę uniemożliwia moim zdaniem wygodną lekturę.  Czytaj dalej:  Kindle jako czytnik… mangi! – Wydanie III Kindle, Calibre, formaty i jak uzyskać idealny plik Jaki czytnik będzie najlepszy do przeglądania internetu? Kupujemy czytnik Kindle babci lub dziadkowi Kindle Comic Creator – nowe narzędzie od Amazonu [Prenumerata cykliczna w Nexto] – jak ustawić wysyłkę na Kindle? 