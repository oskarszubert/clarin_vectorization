Helion zapowiadał rewolucję. I prawie im się to udało. Brak DRM i wszystkie formaty e-bookowe przy jednym zakupie, to coś, co kładzie na łopatki inne polskie wydawnictwa. Ich nowa księgarnia ebookpoint.pl realizuje wiele postulatów, jakie mogą mieć dzisiaj użytkownicy czytników w Polsce, a szczególnie otwiera się dla Kindlowców. Premiera księgarni jest dzisiaj, miałem okazję ją testować wcześniej i oto moje wrażenia. Trzy formaty: MOBI, EPUB, PDF Parę tygodni temu krytykowałem Helion za podejście do e-booków. Już wtedy pracowali nad nowym projektem i wyciągnęli wnioski z problemów, na które wskazywałem. Gdy kupimy książkę w eBookpoint – to w „Biblioteczce” znajdziemy wszystkie formaty, oraz możliwość wysłania książki na Kindle.  I jest to znacząca zmiana, gdyż w polskim internecie kupowało się zwykle jeden format, a nie wszystkie jednocześnie. Część książek nadal jest tylko w PDF, np. przewodniki, ale tutaj natrafiono zapewne na problemy z konwersją, a może po prostu brakowało czasu. Brak DRM! Zacytuję z notki prasowej: Brak zabezpieczania DRM oznacza, że ebooki mogą być czytane bez ograniczeń sprzętowych i programowych. Można je otworzyć na dowolnym czytniku i komputerze. Zastosowane rozwiązania pozwalają na lekturę bez względu na zainstalowany system operacyjny i dowolnej liczbie urządzeń. To jest rewolucyjna zmiana. Popularne na rynku zabezpieczania DRM znacząco ograniczają wolność czytelnika: książki można pobrać na tylko z góry określoną liczbę urządzeń, które bardzo często nie współpracują z oprogramowaniem systemu zabezpieczającego (np. tablety iPad). Każdy klient dostaje unikatową kopię książki. Będzie tam znak wodny, ale także nasze nazwisko porozrzucane w różnych miejscach. Nie jest to uciążliwe, a mocno zniechęca do nielegalnego publikowania. Wysyłka na Kindle Jeśli pozycja, którą kupiliśmy jest w formacie MOBI, możemy ją wysłać na Kindle bezpośrednio z księgarni. Po prostu wybieramy książkę w biblioteczce i klikamy „Wyślij na Kindle”. Wcześniej musimy zrobić (jednorazowo) dwie rzeczy: Dodać adres kindle@helion.pl w zakładce Personal Document Settings na koncie w Amazonie.  Wpisać nasz adres @free.kindle.com w ustawieniach konta ebookpoint.  Nie miałem z tym żadnego problemu, wszystko trafia natychmiast. Ambitne plany To, że eBookpoint mierzy wysoko, widzimy np. w dziale Informatyka, gdzie znajdziemy aż 32 podkategorie.  Poza informatyką mamy psychologię, biznes, poradniki, wreszcie przewodniki i literaturę piękną. Jednak rzeczywistość nie jest aż taka bogata. W całym serwisie jest na razie około 150 pozycji, głównie polskich autorów. W dużej części są to książki, które były już dostępne wcześniej, tyle że teraz bez DRM. Niemniej rozrzut tematyczny jest spory i już teraz chyba wielu czytelników znajdzie tu coś dla siebie. Co jest jeszcze do poprawki eBookpoint.pl przy całej swojej innowacyjności ma jednak pewne wady.  Użyteczność serwisu – mimo tego całego gadania o rewolucji, nie jest na pierwszy rzut oka jasne, to co najważniejsze. Estetyka też jest dyskusyjna. Z racji na to, że każdy format ma własny numer ISBN, do koszyka dodajemy konkretny format, a dopiero przy ściąganiu widzimy wszystkie formaty. To może dezorientować. Ceny są zwykle niższe niż w przypadku papieru, ale można by się spodziewać lepszych ofert. Ebookpoint będzie jednak podobnie jak inne księgarnie Helionu oferował promocję dnia, czyli jedna pozycję taniej o 20%. Pamiętajmy o argumencie pt. „wyższy VAT”, w tej sprawie zresztą Helion zaprosił wszystkich do wypełnienia petycji. Brak na razie wspólnej oferty na e-booki i papier. Możliwość uzyskania e-booka za dopłatą mogłaby całkiem nieźle nakręcić sprzedaż. A jest to możliwe. Logując się do ebookpoint.pl przy pomocy maila, na którego składałem sporo zamówień w Helionie, zauważyłem że do tego maila jest już podpięta historia moich zamówień. A skoro tak, powinno być możliwe wygenerowanie oferty aktualizacji, przynajmniej dla osób, które zamawiały książkę online.  Czy jest to rewolucja? Tak, bo po raz pierwszy głos przeciwko DRM idzie od jednego z większych wydawnictw, praktycznie monopolisty w dziedzinie informatyki w kraju. W notce prasowej sami podkreślają, że to rozwiązania, których obawiają się wydawcy. Na pewno jest to jakieś ryzyko. Ale jestem przekonany, że im się uda. Można powiedzieć, że mamy polskiego O’Reilly. Wielokrotnie wspominałem, że polityka amerykańskiej firmy, która sprzedaje wiele formatów powinna być wzorem dla polskich wydawnictw – i dla Helionu się stała. Kierunek jest dobry, trzeba tylko jeszcze popracować nad ofertą. Zachęcam do odwiedzania eBookpoint.pl i podzielenia się tu wrażeniami. Uzupełnienie: do 6 listopada działają kody rabatowe uprawniające do zniżki 20%. Czytaj dalej: Dwa lata księgarni eBookpoint + TOP20 Nie ma DRM – i gdzie są teraz Twoje książki? Ebookpoint zmienia oznaczenie książek, m.in. po Waszych uwagach Francja obniża VAT na e-booki, ale… tylko bez DRM! Prztyczek w nos Amazonu? Sierpniowe wieści z księgarni: spotkanie z autorem i książka z billboardu za darmo Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią 