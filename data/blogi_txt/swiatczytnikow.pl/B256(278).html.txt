Dwa lata temu ruszyła księgarnia eBookpoint. Z nie tak odległej perspektywy sądzę, że było to jedno z ważniejszych wydarzeń w historii polskiego rynku e-książki. Warto zobaczyć co pisałem o tej premierze w listopadzie 2011 i sprawdzić co się zmieniło. Oferta była skromna – tylko 150 tytułów – na co bardzo narzekaliście w komentarzach. Teraz jest 6 tysięcy. Praktycznie wszystkie papierowe nowości grupy wydawniczej Helion pojawiają się w e-booku, czasami nawet wcześniej niż papier. Pojawili się też inni wydawcy, chociaż księgarnia wciąż chyba jest kojarzona z tematyką IT – i tej się często oczekuje.  Czego dowodem mem autorstwa Mariusza Smolaka, opublikowany swego czasu na Facebooku. :-) Od początku nie było DRM i to uważałem za najważniejsze. Oto po raz pierwszy wielki wydawca – a przecież Helion jest monopolistą polskiego rynku książek IT, jest także dużym graczem w książce biznesowej i poradnikach – decyduje się na znaki wodne. A było to posunięcie o niepewnych skutkach. A może nikt tego nie kupi, wszystkie tytuły zaraz pojawią się na torrentach? Nie pojawiły się.  W komentarzach pilot123 pisał: Helion jest jednak dużym graczem, który może więcej. Na razie wydają swoje pozycje, z czasem wydawnictwa przekonają się do tego, że DRM tylko przeszkadza uczciwym klientom. I były to słowa prorocze. Na początku 2012 roku inne wydawnictwa zaczęły przechodzić z DRM na mniej uciążliwe zabezpieczenia. Dziś już chyba 95% oferty dla szerokiego czytelnika (pomijam tytuły prawnicze, medyczne itd.) ma znaki wodne. Ebookpoint ruszył lawinę. Od początku doceniono Kindle i wiele książek miało trzy formaty. Tu wciąż bywa różnie, czasami jest tylko PDF, ale tytuły multiformacie zdecydowanie dominują. Do wysyłki na Kindle szybko doszła też synchronizacja z Dropboksem, co jest ukłonem dla posiadaczy innych czytników. Tabletowcy od tego roku mają aplikację mobilną – na Androida oraz iOS. Widać, że księgarnia stara się stworzyć jakiś spójny ekosystem. Narzekałem trochę na ceny – bo 20% obniżki w stosunku do książek papierowych to nie była zawsze dobra oferta. Ale szybko pojawiły się promocje – codzienne i czasowe. Na początku bieżącego roku zaskoczyli nas kilkoma dniami promocji po 9,90 które zaskoczyły i księgarnię – bo natłoku chętnych nie wytrzymały serwery. Wkrótce też wprowadzili naprawdę opłacalne okazje dnia. Narzekałem też na brak oferty pakietowej - i tu na razie muszę to podtrzymać. Ebookpoint kilka razy oferował pakiety ebook+druk w cenie niewiele większej niż książka drukowana, ale nie stało się to jak dotąd stałym elementem oferty. Brakuje też możliwości dokupienia e-booka do książki drukowanej, np. kupionej wcześniej za pośrednictwem sklepów Helionu czy Onepress. Na ostatnich Targach w Krakowie zaprezentowali za to pomysł sprzedaży e-booków w formie… kart – dobry pomysł na prezent. Wpisujemy kod z karty i książka w trzech formatach trafia na nasze konto. Uprzedzę, że kod na tej karcie, jeśli nawet uda się go odczytać, wymaga uprzedniej aktywacji przez księgarnię. :-) Podsumowując – nie są wciąż idealni, ale rozwijają się bardzo ładnie i sądzę, że nas jeszcze przez następne lata zaskoczą. TOP 20 z dwóch lat… Otrzymałem z księgarni zestawienie największych bestsellerów ostatnich lat.  Wałkowanie Ameryki - Marek Wałkuski Getting Things Done, czyli sztuka bezstresowej efektywności – David Allen Jutro przypłynie królowa – Maciej Wasielewski Scrum. O zwinnym zarządzaniu projektami – Mariusz Chrapko NOWE MEDIA pod redakcją Eryka Mistewicza – red. Eryk Mistewicz Honor złodzieja – Douglas Hulick Filozofia Kaizen. Jak mały krok może zmienić Twoje życie – Robert Maurer Świat matematyki i jej materialnych cieni – Józef Życiński Lifehacker. Jak żyć i pracować z głową. Wydanie III – Adam Pash, Gina Trapani Joyland – Stephen King Rewolucja social media – Michał Sadowski GRYWALIZACJA. Jak zastosować reguły gier w działaniach marketingowych – Paweł Tkaczyk Legenda. Rebeliant – Marie Lu Może (morze) wróci – Bartek Sabela Matrioszka Rosja i Jastrząb – Maciej Jastrzębski CSS3. Tworzenie nowoczesnych stron WWW – Łukasz Pasternak Akademickie narzędzia Microsoft Word 2007 – Paweł Wimmer Jednym kliknięciem. Historia Jeffa Bezosa i rosnącej potęgi Amazona – Richard L. Brandt Angielski. Superkurs (kurs + rozmówki). Wersja mobilna – Agnieszka Szymczak-Deptuła, Iwona Więckowska Metasploit. Przewodnik po testach penetracyjnych – David Kennedy, Jim O’Gorman, Devon Kearns, Mati Aharoni  Co jest największym zaskoczeniem? Chyba Życiński – aż dopytałem, czy to nie pomyłka. Okazuje się, że filozofia się całkiem nieźle sprzedaje… Pogrubione są pozycje własne Grupy Wydawniczej Helion, na które eBookpoint ma wyłączność. Jak się jednak okazuje, książki innych wydawców też już potrafią się wbić do pierwszej dwudziestki. … i kod rabatowy na 50% tylko dla nas :-) Z kodem SWIATCZYTNIKOW w koszyku wszystkie pogrubione pozycje z TOP20 (czyli książki GW Helion) kupicie ze zniżką 50%! Kod ważny jest do 5 listopada, czyli do jutra. Czytaj dalej:  TOP15 polskich księgarni e-booków według miesięcznika Press Ebookpoint zmienia oznaczenie książek, m.in. po Waszych uwagach Ebookpoint wprowadza zakup e-booka na prezent Photoshop i Lightroom w eBookpoint – moje rekomendacje Sierpniowe wieści z księgarni: spotkanie z autorem i książka z billboardu za darmo Wszystkie książki o HTML o 50% taniej. Promocja eBookpoint i Świata Czytników 