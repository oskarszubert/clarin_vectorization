Jeśli ktoś z Was ma Kindle Touch, od dziś może mu zainstalować nowe oprogramowanie, które go zmienia w Paperwhite! No, oczywiście poza ekranem i światełkiem. Plik aktualizacyjny można pobrać ze strony Kindle Software Updates, jeśli tego nie zrobimy, to czytnik w ciągu kolejnych tygodni sam zaktualizuje się przez WIFI. Na stronie Amazonu jest też pełna lista zmian. Co się zmieniło w wersji 5.3.2 W zasadzie można powiedzieć, że Touch ma teraz oprogramowanie z Paperwhite, włączając poprawki z wersji 5.3. A zatem:  Zakładka „Cloud” na ekranie startowym, która zastępuje „Archived Items”. Mamy więc łatwiejszy dostęp do naszej chmury na Amazonie. Widok okładek na ekranie startowym (wybieramy Menu»Cover View) – jak widać na zdjęciu otwierającym artykuł, część książek z polskich księgarni oraz pliki PDF mają „okładkę zastępczą”. Funkcja Time To Read, która dla każdej książki podaje nam ile czasu zostało nam do skończenia rozdziału albo całej książki. Wystarczy aktywować menu. Time To Read działa ze wszystkimi książkami, które mają podział na rozdziały. Można też ustawić domyślny widok (Menu»Reading Progress) – czy chcemy widzieć lokację, czy pozostały czas. Kontrola rodzicielska – możliwość zablokowania dostępu do przeglądarki internetowej, Kindle Store oraz chmury. Wybieramy Menu»Device Options»Parental Controls i ustawiamy hasło dla każdej z tych funkcji. Rozszerzone informacje o autorze, w przypadku książek z Kindle Store wybieramy Menu»About The Author. Łatwiejsze korzystanie z wersji próbnych książek – jeśli ściągniemy z Kindle Store tzw. sampla – wtedy po kupieniu pełnej wersji znajdziemy się na tej samej stronie, w której skończyliśmy wersję próbną. Whispersync for Voice, czyli synchronizację miejsca w e-bookach z Amazonu i audiobookach z Audible. O tej funkcji już pisałem. Kindle Panel View, łatwiejsze przeglądanie komiksów i książek w formacie KF8.  Co też ważne, nie popsuto nawigacji (jak ma to miejsce w Paperwhite) – nadal gest góra/dół pozwala przechodzić między rozdziałami. Oczywiście nadal są funkcje, których PW nie ma – takie jak MP3 Player albo syntezator mowy. W zwykłym korzystaniu, np. pod względem szybkości czy responsywności nie zauważyłem zmian. Także wygląd czcionek jest chyba taki sam, czyli… są troszkę cieńsze, niż w zaktualizowanych wersjach Classic/Keyboard. Czego też nie ma – to nowych krojów pisma z Paperwhite – do wyboru są Caecilia, Caecilia Condensed i Helvetica. Ale takie kroje jak Palatino zostały dodane do PW dzięki ekranowi o wyższej rozdzielczości – no a tego programistycznie się nie poprawi. :-) Jak zaktualizować Kindle Touch? Dla spokoju ducha – aktualizacja niczego nie zmienia w zawartości urządzenia, nasze książki, kolekcje i ustawienia pozostaną nienaruszone. Można ją wgrać na obie wersje Touch – czyli z samym WIFI oraz z 3G.  Ściągamy plik Update_kindle_5.3.2.bin ze strony Amazonu. Ma on 50 MB. Przegrywamy plik do katalogu głównego Kindle Touch. Wybieramy kolejno: Menu » Settings » Menu » Update Your Kindle.  Przed aktualizacją warto sprawdzić, którą mamy wersję: Menu » Settings » Menu » Device Info.  Jeśli aktualna wersja jest niższa niż 5.1 – musimy najpierw zaktualizować czytnik do 5.1.2 – i dopiero potem pobrać aktualizację 5.3.2 Jeśli nie zaktualizujemy czytnika sami, to powinien to w ciągu najbliższych tygodni zrobić automatycznie, gdy pozostawimy go z włączonym WIFI przez dłuższy czas. Pamiętajmy, żeby przed aktualizacją naładować baterię co najmniej do połowy. Aktualizacja trwa dość długo (około 10 minut), pewnie dlatego, że oprogramowanie jest wymieniane w całości. Uwaga dla wszystkich korzystających z poprawek typu jailbreak – lepiej je odinstalować wcześniej, a po aktualizacji nie będzie możliwe ich używanie. Jeśli nam zależy na JB – warto poczekać aż magicy z forum Mobile Read znajdą sposób na obejście. Po aktualizacji Tak wygląda ekran startowy po instalacji – górne menu jest tak samo jak na Paperwhite, oczywiście bez przycisku regulacji światła.  Ale to nie wszystko. Wybieramy Menu»Cover View i mamy widok okładek znany z Paperwhite.  Na pierwszej stronie jest też lista rekomendacji z Amazona (nie należy jej mylić z reklamami w wersji sponsorowanej). Same rekomendacje wyłączymy przechodząc do Menu»Settings»Device Options»Personalize Your Kindle i zmieniając pole „Recommended Content” na „Off”.  Dostajemy też list od Amazonu z informacjami o zmianie:  Czy warto aktualizować? Zdecydowanie tak! Amazon zrobił wszystkim posiadaczom Kindle Touch miłą niespodziankę. Potwierdziło się też moje przypuszczenie, że Paperwhite to tak naprawdę zmieniony Touch. Wciąż nie jest pewne, czy Kindle Touch będziemy mogli jeszcze kiedykolwiek zamówić z Amazonu – ale w tym momencie od Paperwhite model ten różni się wyłącznie ekranem i dolnym przyciskiem. A czy będzie podobna aktualizacja dla Keyboard/Classic? Nie sądzę – te czytniki mają już zupełnie inną konstrukcję i oprogramowanie. Ale tam też mamy np. kontrolę rodzicielską czy Whispersync for Voice. Brakuje w zasadzie tylko Time To Read oraz widoku okładek. Czytaj dalej:  Aktualizacja Kindle Touch 5.3.7 – poprawki słownika i wyszukiwania „Stary” Kindle Paperwhite dogania „nowego” – oprogramowanie 5.4.4 i mnóstwo zmian Oprogramowanie 5.3.4 dla Kindle Paperwhite – drobne poprawki Oprogramowanie Kindle Paperwhite 5.3.8 – ważna poprawka działania słownika Pierwsza wersja Kindle Paperwhite już niedostępna, ale ma poprawkę 5.3.8.1 Oprogramowanie „starego” Paperwhite 5.3.9 – poprawa stabilności w PDF 