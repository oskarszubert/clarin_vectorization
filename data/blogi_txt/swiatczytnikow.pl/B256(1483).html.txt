Minął tydzień od momentu, gdy otrzymałem swojego Kindle Touch, wtedy też opisałem pierwsze wrażenia. Przyszedł czas na dokładniejszą recenzję. Moje uwagi postanowiłem podzielić na dwie części. W pierwszej opiszę to, co w Touch najważniejsze – czyli dotykowy ekran i sposób sterowania. W drugiej – pozostałe funkcjonalności. Jakość wyświetlanego tekstu Zburzę na początku wszelkie mity: Kindle Touch ma dokładnie ten sam wyświetlacz Pearl co Kindle Classic i Keyboard. Po bliższym przyjrzeniu się nie widać różnicy. Skąd więc plotki, które pojawiają się, jakoby Touch miał lepszy lub gorszy ekran od swoich starszych braci? Ekrany Pearl mają pewien rozrzut jakościowy, co momentami może być widoczne na dwóch egzemplarzach. Technologia i czułość ekranu Dotknięcie w Kindle Touch działa na zasadzie czujnika podczerwieni umieszczonego w ramce ekranu. Dlatego też ekran w Touch jest osadzony głębiej, a sam czytnik ma aż 1 centymetr grubości. Co to oznacza:  Aby zmienić stronę, nie trzeba teoretycznie ekranu dotykać! :-) W praktyce wystarczy najlżejsze muśnięcie końcem palca. Ekran można obsługiwać w rękawiczkach, albo używać dowolnego przedmiotu – nie musi być to dedykowany rysik. Nie ma problemu, który był w starszych modelach czytników z ekranem dotykowym (np. Sony). Tam nad e-papierem znajdowała się dodatkowa warstwa dotykowa, która pogarszała czytelność. Tutaj mamy ten sam ekran, co w innych modelach + podczerwień. Czułość przy pojedynczym dotyku jest rewelacyjna, choć to ma efekt uboczny, że przypadkowe dotknięcia mogą nam zmieniać strony. Można też się spodziewać, że (cieplejszą porą) gdy na ekranie usiądzie mucha i zacznie się przechadzać, to po jej wygonieniu znajdziemy się zupełnie gdzie indziej, a może i jakiś fragment nam podkreśli… Responsywność przycisków ekranowych jest różna. Na klawiaturze ekranowej jest zawsze bardzo dobrze (piszę o tym niżej), ale gdy korzystałem np. z opcji ustawiania tekstu, czasami musiałem powtórzyć dotknięcie. Nie wiem od czego to zależy. Gesty ekranowe Nowy ekran to nowe przyzwyczajenia. Sądziłem, że trudno będzie mi się przestawić z przycisków z boku ekranu na ekran dotykowy, ale ku mojemu zaskoczeniu poszło bardzo szybko. Trzy podstawowe gesty wyjaśnione są w instrukcji: Dotknięcie po lewej i po prawej – przesuwa strony. Jak widać na obrazku, dotknięcie w pobliżu lewej krawędzi przenosi nas na poprzednią stronę, a dotknięcie na całym pozostałym obszarze – na następną stronę. Jest to logiczne, bo częściej przenosimy się do przodu niż wstecz.  Dotknięcie na górze – wywołuje menu i pasek narzędziowy, którego zawartość będzie różna dla różnych treści. Wygląda mniej więcej tak:  Po lewej mamy przycisk „Wstecz”, potem skrót do sklepu (a jakże), następnie wyszukiwarkę i przycisk „Menu”. Pozostałe gesty Inne gesty instrukcja zignorowała, zakładając widocznie, że przeciętnemu Amerykaninowi nie są potrzebne, a reszta sobie poradzi. :-) przesunięcie w prawo i przesunięcie w lewo – zmiana stron, alternatywna do dotknięcia. Przesuwanie działa w każdym miejscu ekranu, ale jest mniej efektywne niż zwykłe dotknięcie. Palec trzeba przesunąć co najmniej na 1 centymetr, inaczej nie będzie żadnego efektu. przesunięcie w górę i przesunięcie w dół – zmiana rozdziałów w książce, a w czasopismach przejście do kolejnego artykułu. Działa bardzo sprawnie. dotknięcie w górnym prawym rogu – zapisuje zakładkę w tym miejscu. multitouch: „pinch to zoom” – dwoma palcami można powiększyć czcionkę w pliku tekstowym oraz cały dokument w pliku PDF.  Tu niestety opóźnienie ekranu e-papierowego staje się widoczne. Chcę powiększyć czcionkę o jeden stopień, powiększam o dwa, chcę tylko trochę większego PDF, dostaję 200%. Responsywność pozostawia wiele do życzenia. Nie zmienia to faktu, że powiększanie tekstu jest szybsze niż wywołanie menu (dotknięcie na górze), wywołanie opcji Aa (dotknięcie na dole) i wybór konkretnej czcionki (dotknięcie pośrodku).  Słownik Korzystanie ze słownika jest szalenie proste. Trzeba po prostu dotknąć słowa, które chcemy przetłumaczyć i puścić po około sekundzie. Pojawi nam się dymek z krótką definicją oraz (gdyby okazało się, że chcemy to słowo po prostu podkreślić, albo dodać notatkę – odpowiednie opcje). Dotknięcie wszędzie poza dymkiem zamyka okno. Podkreślanie Pierwsza sprawa – podkreślenia wyglądają na Touch inaczej niż w Classic/Keyboard. Tam były to podkreślenia, a tutaj jest tekst w negatywie, jakby zaznaczony markerem. Wydaje mi się, że wskutek tej zmiany podkreślenia są czytelniejsze, ale to kwestia gustu. Jak zaznaczyć tekst? Dotykamy w miejscu (właściwie na słowie) od którego chcemy zacząć i po około sekundzie płynnym ruchem przesuwamy palec do ostatniego słowa zaznaczenia. Puszczamy i z opcji, które się wyświetlą wybieramy „Highlight”. Ewentualnie „Note” – jeśli chcemy dodać też notatkę do fragmentu, albo „Share” – jeśli chcemy się podzielić na Facebooku/Twitterze.  W praktyce nie wypada to najlepiej. Trzeba bardzo sprawnie przesunąć ten palec od początku do końca, inaczej zaznaczenie będzie niekompletne. Jeśli ktoś korzysta z Androida albo iPhone, wie, że próba zaznaczenia na tych urządzeniach wywołuje nam najpierw lupę, pozwalającą dokładnie wybrać tekst, a potem samo zaznaczenie możemy przesuwać przy pomocy „uchwytów” z jednej i drugiej strony. Czegoś takiego na Kindle Touch nie ma, zaznaczanie wymaga więc wprawy. Nie możemy też zaznaczyć tekstu, który zaczyna się na jednej i kończy na drugiej stronie. Na starszych Kindle po prostu w trybie zaznaczania zmienialiśmy stronę przy pomocy klawiszy bocznych. Tu się nie da i jest to spore niedopatrzenie. Sposób na to jest jeden – zmniejszyć czcionkę i przy pomocy „go to” zmienić lokację w ten sposób, aby aktualnie wyświetlana strona zawierała cały tekst, który chcemy podkreślić.  Od wersji oprogramowania 5.1 można już zaznaczać tekst na kilku stronach – wystarczy gdy jesteśmy na końcu strony przytrzymać przez chwilę palec, a ta się zmieni i umożliwi kontynuowanie zaznaczania na następnej. Klawiatura ekranowa  Z klawiatury korzystamy w paru sytuacjach:  gdy wpisujemy hasło do WIFI gdy dodajemy notatkę gdy wyszukujemy tekst, lub przechodzimy do konkretnej strony gdy wpisujemy adres WWW.  Ja notatek prawie nie dodaję, a w pozostałych sytuacjach jestem rzadko – ale… klawiatura była pozytywnym zaskoczeniem! I mówi to człowiek, który specjalnie kupił sobie telefon HTC Desire Z, bo jest tam fizyczna klawiatura – po prostu nienawidzę korzystania z klawiatur ekranowych. Zaryzykowałbym, że na Touch pisze się nieco szybciej niż na Keyboard i popełnia mniej błędów – klawiatura w Keyboard jest wprawdzie fizyczna, ale dość toporna. W Touch mamy ekran, który bardzo ładnie reaguje – po dotknięciu litera się podświetla, rzadko zdarza się pomylić literę (a palce mam duże), częściej dotykam tam gdzie litera nie „łapie”. Oczywiście nie oczekujmy cudów. To nie jest narzędzie do pisania artykułów, a krótkich notatek. Jeśli jednak sądzisz, że w Touch będzie brakowało Ci klawiatury – nie ma takich podstaw. Ekranowa w zupełności wystarczy. Kindle Touch i komunikacja miejska To wszystko działa fajnie, gdy siedzimy sobie w fotelu, czytnik jest stabilny i nasza ręka też. Co w momencie, gdy jedziemy trzęsącym się tramwajem, trzymając się jedną ręką poręczy? Zaznaczam że korzystam z opisywanej wcześniej okładki Marware przez co uchwyt jest pewniejszy – ale samego Touch też się trzyma dość wygodnie.  Classic miał za małą obwódkę i kciuk mi się nie mieścił – w Touch jest już w porządku, nie ma tego czego się obawiałem – palce nie zachodzą na ekran i nie dochodzi do przypadkowych zmian strony. Trzymanie jedną ręką:  prawa ręka – jest OK – jak wspomniałem, najlżejsze dotknięcie ekranu kciukiem przesuwa na następną stronę. Z kolei przejście w tył wymaga przesunięcia kciuka od 1 cm na prawo od krawędzi, aż do samej krawędzi. Nie mam z tym problemów. lewa ręka – żeby przesunąć stronę, musimy kciukiem sięgnąć trochę dalej, do 30% szerokości ekranu, albo po prostu maznąć do siebie. I to też jestem w stanie zrobić jednym palcem.  Zaznaczanie: tu niestety jest gorzej. Dotykam ekranu w miejscu gdzie chcę rozpocząć zaznaczenie. Ale pociąg właśnie przejechał przez jakieś złączenie torów i lekko podskoczył. Podskoczył też mój palec i – oj, zamiast zaznaczenia słowa zmieniłem stronę. Wracam na poprzednią i znowu zaczynam. Ale pociąg skręcił i drgnęła mi ręka – zaznaczyłem sąsiednie słowo, lub sąsiedni wiersz. I tak dalej – zaznaczanie wymaga odpowiedniej precyzji, o którą może być trudno, gdy nasza ręka i Kindle nie są stabilne. Jasne, to też wymaga wprawy, tekst można powiększyć, żeby się go dobrze zaznaczało – to jednak jest problem. Odnoszę wrażenie, że zaznaczanie na Kindle Keyboard/Classic, gdzie trzeba było dojść do początku słowa przy pomocy kursora było może dłuższe, ale bardziej niezawodne. Tam się po prostu nie można było pomylić. Jednak test samego czytania wypadł nad zwyczaj pozytywnie. Po paru dniach i paru przeczytanych godzinach zupełnie nie brakuje mi fizycznych przycisków. „Palcowanie ekranu” Na koniec warto się odnieść do obaw, że skoro ekran dotykowy, to szybko się pobrudzi od naszych palców. Od ubiegłego tygodnia, wycierałem go tylko raz. Gdy popatrzymy pod światło, widać wyraźnie delikatne ślady, ale one w żaden sposób nie przeszkadzają w czytaniu. Ślady nie przeszkadzają z dwóch powodów. Po pierwsze ekran jest matowy i nie świeci, to samo w sobie sprawia, że światło nie załamuje się na zabrudzeniach. Po drugie – w codziennym korzystaniu rzadko mamy używać większego nacisku na ekran. Skoro delikatne muśnięcie zmienia stronę, to ekran nie ma się kiedy wybrudzić. Po wieczornym czytaniu Flipboarda na iPadzie widzę dwie krzyżujące się smugi od przesuwania. Po godzinie czytania książki na Touch nie widzę nic. Podsumowanie części pierwszej Podchodziłem do Kindle Touch z dużym sceptycyzmem, pamiętając o problemach, jakie stwarza korzystanie z iPada. Co chwilę zdarza mi się dotknąć nie tego co trzeba, co mnie dekoncentruje i odciąga od treści książki czy artykułu. Kindle Touch zaskoczył mnie pozytywnie czytaniem z ekranu dotykowego. Z paroma funkcjami jest trochę gorzej, ale gdy czytam – to zapominam o tym, że to jest ekran dotykowy, po prostu przechodzę na następną stronę. Wcześniej uważałem, że Amazon popełnił ogromny błąd, pozbywając się bocznych klawiszy w Touch. Po tygodniu – choć sądzę, że mogłyby się przydać – to nie uważam aby bez nich czytało się trudniej. Pełne podsumowanie – oraz porównanie z Classic/Keyboard i decyzja „co kupić”, znajdziecie w drugiej części recenzji. Czytaj dalej:  Test „All-New” Kindle Paperwhite – część III – czytanie, wyszukiwanie, podkreślanie, słownik Jeden, samotny… Kindle Touch 3G wrócił do sprzedaży Test „All- New” Kindle Paperwhite – część II – nawigacja po książce Test „All-New” Kindle Paperwhite – część IV – PDF, czasopisma, Internet oraz podsumowanie Amazon przecenia oryginalne okładki dla Kindle Touch i Keyboard Test Kindle Paperwhite – część III: wyszukiwanie, PDF, Internet, czasopisma, kontrola rodzicielska 