Fot. na licencji CC astro twilight Flickr Dla coraz liczniejszych autorów wydających samodzielnie książki, Amazon jawi się obecnie jako gigantyczny hipermarket. Problem w tym, że otwarta jest w nim tylko jedna kasa. I na tej kasie siedzi właśnie self-publisher, starając się ze wszystkich sił dać sobie radę. I daje, ale lekko nie jest. Narastająca fala W czerwcu podzieliłem się z Wami moimi przemyśleniami na temat tego jak opublikować polskiego e-booka na Amazonie i nie dostać bólu głowy. Kilka miesięcy później do tematu największej księgarni internetowej na świecie powracam. Osoby śledzące mnie na Facebooku lub na moim blogu ObywatelHD.pl wiedzą, że po kilku miesiącach prac udało mi się wreszcie wrzucić do oferty Amazona angielską wersję mojej powieści. „Three-oh” została dodana do sprzedaży bez większych problemów. Książka jest po angielsku, więc nie mogło być inaczej. Nie oznacza to jednak, że problemy się skończyły. Przybyło kilka nowych, dość dziwacznych, biorąc pod uwagę rozmiar tego sprzedawcy.  Amazon sprzedaje obecnie więcej e-booków niż książek papierowych. Według Srirama Peruvemba z E Ink Holdings zapotrzebowanie na czytniki z ekranami na bazie elektronicznego atramentu sięgnie w tym roku od 25 do 30 mln sztuk. Chyba nikt nie ma wątpliwości, że największy kawałek tego multimiliardowego tortu trafi na talerz Amazona. Szczególnie po wydaniu nowych czytników w super niskich cenach. Zmiany widać również nad Wisłą. Polskich autorów na Amazonie nadal jest niewielu, ale tygodnik „Polityka” sprzedaje się w wersji na Kindle lepiej niż na iPada. To o czymś świadczy. Niestety ta gigantyczna fala popularności, nie niesie ze sobą wyraźnych zmian w narzędziach administracyjnych oddanych w ręce autorów. Od czerwca w systemie Kindle Direct Publishing (KDP), przez który self-publisherzy wrzucają swoje dzieła do katalogu Kindle, nie zmieniło się nic. A zmienić powinno. Fot. na licencji CC jblyberg Flickr Jak w warzywniaku Największe wady systemu Amazona widać w jednym z najważniejszych aspektów – pieniądzach. Praktycznie każda opcja związana z zarabianiem na swoich publikacjach w KDP wymaga dopracowania. Wystawiając e-booka autor ustala cenę dla USA, UK, Francji i Niemiec. Problem w tym, że stawki dla Europy są wyższe. W systemie publikacji czytamy o 15% wyższej stawce ze względu na podatki. Ale są też inne zmienne. Dość tajemnicze, bo nigdzie wyraźnie nie opisane. I tak, moja powieść w wersji angielskiej kosztuje w USA 1,99 dolara, ale w Polsce to już 4,59$. Dlaczego aż tyle? Do kosztów mojej książki doliczany jest nie tylko podatek, ale również opłata za wykorzystanie sieci Whispernet. Tak więc do 1,99$ ceny podstawowej dodawane są jeszcze 2$ za Whispernet (link do artykułu który to omawia dokładniej). To 3,99. Od tej kwoty jest liczone wspomniane 15% podatku VAT i wychodzi 4,59$. Problemy są dwa. Po pierwsze Whispernet dotyczy tylko połączeń z przez 3G. A nie każdy czytnik Kindle to oferuje. Wykorzystanie tego powinno więc być opcjonalne. Po drugie te stawki nie są wyraźnie opisane podczas dodawania e-booka. A powinny być. O ich istnieniu nie wie nawet obsługa klienta Amazona. Dostępność i ceny tytułów w sklepach Kindle mogą różnić się w zależności od kraju lub regionu ze względu na podatki i inne koszty operacyjne - poinformowała mnie obsługa KDP, ale na pytanie jakie dokładnie są to „inne koszty operacyjne” odpowiedzi nie uzyskałem. Problemy tu jednak się nie kończą. System zarządzania opublikowanymi treściami KDP jest prymitywny aż do przesady. Po wrzuceniu e-booka do katalogu Amazona opcje jego edycji są zablokowane jeszcze przez kilkanaście godzin-do dwóch dni. Oznacza to, że jeśli wrzucimy jakąś książkę z błędem, to ktoś będzie mógł ją kupić, zanim my będziemy mieli techniczną możliwość jakiejkolwiek zmiany, czy to kosmetycznej, czy drastycznej (np. usunięcia z oferty). Może mieć to bezpośredni wpływ na sprzedaż (niezadowolony klient), lub ilość zwrotów. Po publikacji też nie jest lekko. Raporty o sprzedaży są aktualizowane tylko raz na tydzień i nie ma aktualnego podsumowania ogólnego stanu konta autora. Jest tylko kwota za ostatni miesiąc lub raporty w plikach dla Excela generowane dla każdego miesiąca. Żeby sprawdzić ile pieniędzy autor ma na koncie ogólnie, trzeba dodawać je sobie ręcznie.  Na koniec jest jeszcze wypłata. W przypadku polskich autorów w rachubę wchodzi czek. Możliwy jest co prawda przelew, ale tylko do banku z USA (dla zakupów w Amazon.com), Wielkiej Brytanii (Amazon.co.uk) lub Niemiec i Francji (.de., .fr). Realizacja czeku w Polsce pociągnie za sobą niepotrzebne, dodatkowe koszty. Czy naprawdę nie można dodać tu opcji przelewu międzynarodowego lub PayPal? Google jakoś sobie z tym radzi w swojej usłudze reklam AdSense. Na koniec jest jeszcze, oczywiście, długi okres oczekiwania oczekiwania na wypłatę. Aby otrzymać wynagrodzenie czekiem najpierw trzeba uzbierać na koncie 100 dolarów, funtów lub euro. Później odczekać jeszcze kolejne trzy miesiące. Fot. na licencji CC dibytes Flickr Wszystkie te wady nie dziwiłyby mnie tak bardzo, gdybyśmy mówili o małej, dopiero zaczynającej, księgarni internetowej. Ale to jest Amazon. Gigant tej wielkości powinien mieć takie mechanizmy rozwiązane doskonale. Obecnie autor próbujący swoich sił w self-publishingu tą drogą siedzi na swojej osamotnionej kasie i nie czuje się jak w hipermarkecie, ale osiedlowym warzywniaku. Szymon Adamus, autor książki „Trójka” i bloger ObywatelHD.pl. Fot. na licencji CC astro twilight Flickr, Fot. na licencji CC jblyberg Flickr, Fot. na licencji CC dibytes Flickr Czytaj dalej:  Ceny e-booków w Amazonie, czyli jak to zamiast Luksemburga, znaleźliśmy się w Polsce Francja obniża VAT na e-booki, ale… tylko bez DRM! Prztyczek w nos Amazonu? WHSmith zamyka księgarnię przez… self- publishing VAT na e-booki trafia do Trybunału Konstytucyjnego Amazon przejmuje Goodreads i możliwe, że zintegruje go z Kindle Kindle Matchbook czyli Amazon dokłada e-booka do książki papierowej 