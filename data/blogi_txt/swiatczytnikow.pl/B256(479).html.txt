Aktualizacja z 9.11: Daily Deal się skończył i książka ma już wyższą cenę.   Confessions of an Economic Hit Man ($1,99) to książka, której autorem jest John Perkins, były pracownik firm konsultingowych, które działały na rzecz amerykańskich korporacji w krajach rozwijających się, głównie w Panamie oraz Indonezji. Książka ukazała się w 2004 roku i trafiła od razu na listy bestsellerów New York Times. Dwa lata później ukazała się u nas, a w opisie z Empiku czytamy: Jego praca polegała na przekonywaniu przywódców krajów posiadających, z punktu widzenia Stanów Zjednoczonych, znaczenie strategiczne – od Indonezji po Panamę – by zgodziły się na gigantyczne inwestycje w rozwój infrastruktury, a wynikające z nich kontrakty przyznały korporacjom amerykańskim. Obciążone ogromnymi długami kraje te stawały się wasalami rządu amerykańskiego, Banku Światowego i innych, zdominowanych przez USA agencji, które pod szyldem pomocy ekonomicznej skrywały swą lichwiarską działalność – narzucając terminy spłat i uzależniając od siebie rządy suwerennych państw. Mamy więc piękną teorię spiskową, jak to amerykańskie firmy uzależniały od siebie kolejne kraje. Komentujący dzielą się na trzy grupy – tych, którzy przyjmują książkę bez zastrzeżeń, tych którzy uważają jej treść za bzdury i tych którzy sądzą, że autor trochę przedramatyzował, ale w gruncie rzeczy mówi o faktach. Większość wydarzeń w Confessions of an Economic Hit Man dotyczy lat 70. To był też czas, gdy Polska korzystała mocno z zachodnich kredytów. W latach 90. przyszedł czas ich spłaty, no i zaciągania kolejnych… Może ktoś znajdzie analogie między tą książką, a sytuacją gospodarczą naszego kraju, a może nie. 