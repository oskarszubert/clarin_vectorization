To jest naprawdę bombowa wiadomość. Władze Ostrowa Wielkopolskiego zdecydowały się wprowadzić w czterech gimnazjach podręczniki elektroniczne. Oparto się jednak nie na tabletach, a na czytnikach z e-papierem. Więcej dowiemy się z filmu przygotowanego przez ostrowską telewizję:  W projekcie weźmie udział 645 uczniów pierwszych klas gimnazjów. Dostaną oni czytniki z natępującą zawartością:  zbiór lektur szkolnych podręczniki do polskiego, matematyki, muzyki oraz plastyki dostęp do internetu: polska i angielska Wikipedia.  Jak mówi informacja prasowa, w projekcie wzięło udział kilka stron: Pomysłodawcą projektu e-tornister jest miasto. Wczesną wiosną rozpoczęto rozmowy z partnerami, z których każdy wszedł rzeczowym udziałem w jego realizację: Polkomtel zapewnia łączność, Mobile Box – czytniki, a wydawnictwo MAC Edukacja e-booki do języka polskiego, matematyki, muzyki i plastyki. Używane czytniki to Onyx Boox 601 – jedna z wersji solidnych, acz dość drogich urządzeń Boox 60. Mają one dotykowy ekran starszego typu (Vizplex) z 8 odcieniami szarości, a także modem 3G (brak WIFI). Za połączenia modemowe w Ostrowie zapłaci Polkomtel, choć jak wspomniano, nie będzie możliwości przeglądania innych stron niż Wikipedia (czyli trochę jak Kindle 3G do maja 2010). Aktywność uczniów ma być anonimowo śledzona, co pozwoli wyciągnąć wnioski z projektu. Czytnik obsługiwany jest rysikiem i wygląda tak:  Uczniowie będą mogli dodawać swoje zakładki i notatki – ale nie będą mogli dodawać własnych książek. Można to wytłumaczyć obawą przed piractwem oraz tym żeby na polskim nie czytano Harry’ego Pottera. :-) Ale szkoda, że wobec tego czytnik będzie kojarzył im się tylko ze szkołą i nie przyczyni się do ogólnej promocji czytelnictwa. Nie wiem jak wygląda sprawa własności tych podręczników – czy przejdą na własność uczniów po roku szkolnym?  (Jak wynika z wypowiedzi Piotra Pawlaka w komentarzach – własne książki jednak można wgrywać!) Więcej na stronie Urzędu Miasta. Zauważyliście, jak często czytniki nazywane tam są tabletami?! Retoryczne pytanie zadaje więc artykuł z eksiazek: Czy gimnazjaliści będą rozczarowani, gdy odkryją, że coś, co władze miasta nazywają tabletem, okaże się być „jedynie” eCzytnikiem z ekranem E-Ink Vizplex, a nie pełnym kolorów, święcącym IPSem? Warto też przeczytać analizę Kamila Mizery: Należałoby się zastanowić, który typ urządzenia byłby najbardziej odpowiedni do wprowadzenia do polskiego systemu oświaty. Na chwilę obecną, póki do masowej produkcji nie trafią czytniki dostosowane do edukacji, bez względu na to, czy będą czarno-białe czy kolorowe, wydaje mi się, że najlepszym urządzeniem jest tablet, który daje o wiele więcej możliwości, niż czytnik. Nigdzie też nie znalazłem kosztów tego projektu (wysłałem zapytanie do UM; według reportażu Polsat News to 700 tys zł), choć jestem przekonany, że są to pieniądze wydane lepiej niż w większości unijnych projektów EFS. Tak czy inaczej, jestem bardzo ciekaw wyników tego projektu i tego, jak czytniki sprawdzą się w szkolnej rzeczywistości. A co Wy sądzicie? Czytaj dalej:  Test czytników e-booków w magazynie CD-Action Krakowska Arteteka zaczyna wypożyczać czytniki e-booków Miejska Biblioteka Publiczna w Gdyni wypożycza czytniki [+informacje z Opola] Pocketbook Cover Reader – czyli zmień telefon w czytnik… Akunin Book – pierwszy (?) na świecie czytnik firmowany przez pisarza Merbook, czytnik z Merlina – czyli właściwie co? 