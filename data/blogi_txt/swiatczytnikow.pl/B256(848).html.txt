Artykuł z dziennik.pl sprzed paru dni pod wiele mówiącym tytułem „Księgarnie chcą powrotu do komunizmu”. A wszystko przez akcję Polskiej Izby Książki, która chce zmian w prawie dotyczących sprzedaży książek. O takie zmiany apeluje też Ogólnopolskie Stowarzyszenie Księgarzy. Organizacje branżowe od dawna postulują uchwalenie tzw. ustawy o książce, która miałaby zabezpieczać ich interesy. Co miałoby się zmienić:  sztywne ceny książek – ochrona okładkowej ceny przez pierwszy rok lub półtora od momentu ukazania się na rynku. zakaz sprzedaży podręczników poza księgarniami. nakaz stosowania takich samych upustów w stosunku do wszystkich sprzedawców detalicznych.  Inne plany znajdziemy w opublikowanych już w roku 2010 założeniach do ustawy o książce: Okres stosowania stałej ceny katalogowej, w przypadku nowych książek innych niż podręczniki, powinien mieścić się w przedziale 3-12 miesięcy. Istnieją mocne argumenty przemawiające za maksymalnym skróceniem okresu ochronnego nawet do 3 miesięcy (np. możliwość osiągnięcia w ten sposób porozumienia branżowego z częścią przeciwników ustawy, uniemożliwienie stosowania znacznych rabatów na nowości), z kolei praktyka zachodnia wskazuje na zdecydowanie dłuższy okres ochronny (18 miesięcy w Niemczech, Portugalii; 20 miesięcy we Włoszech; 24 miesiące w Austrii, Francji, Grecji, Hiszpanii i Holandii). Aczkolwiek, jeśli promocje organizują sami wydawcy – to ceny można obniżyć! Podczas targów książki, dni książki, konferencji zezwala się na stosowanie wobec książek objętych stałą ceną katalogową wyjątkowych rabatów w wysokości do 30% (do dyskusji). Wyłamujący się będą ukarani, o czym mówi część „Sankcje”. Należy rozważyć wprowadzenie odpowiedzialności administracyjnej w postaci kary pieniężnej za naruszenie przepisów ustawy dotyczących obowiązku komunikowania stałej ceny katalogowej oraz jej stosowania. W propozycjach wspomina się o rynku e-booków – zaskakująco! W Polsce rynek książki elektronicznej znajduje się na wczesnym etapie organizacji. Na rynku e-booków nie wykształciła się praktyka, co do ustalania cen detalicznych. Ponadto, w związku z możliwościami technicznymi i zapotrzebowaniem czytelników, wydawcy będą musieli zmierzyć się z problemem sprzedaży oraz wyceny książki jako całości oraz wyceną książki jako sumy części / rozdziałów/ fragmentów.     [...] Wobec sytuacji opisanej w punktach powyżej, należy wyłączyć rynek e-booków (definiowanych w PKWiU jako 58.11.3 – książki on-line, bądź jako 58.11.2 – książki na dyskach, taśmach i innych nośnikach -) spod reżimu ustawy o książce. No to nas kopnęła łaska! Z tego księgarnie z e-bookami by się ucieszyły, bo jeśli papier kosztuje 40 złotych, wtedy e-booka za 25 zł kupi więcej chętnych i nie trzeba go bardziej przeceniać…  Ale biorąc pod uwagę to, że od 2010 roku sporo się zmieniło i rynek nie znajduje się już „na wczesnym etapie organizacji”, sądzę, że regulacje będą dotyczyły również książek elektronicznych. Czy tu trzeba komentarza? Jasne, zbyt wczesne promocje nie są zawsze dobre dla rynku. Przyzwyczajają klientów do tego, że książkę można kupić zawsze taniej, nawet jeśli ma konkretną, wysoką wartość. Zawsze będzie jakiś sprzedawca, który spróbuje coś sprzedać jeszcze taniej, nawet jeśli sam miałby na tym stracić. Dlatego problem, który próbuje się tutaj rozwiązać jak najbardziej jest realny. Pytanie, czy stosuje się właściwe środki. Organizacje branżowe żądają ochrony ustawowej, powołując się na podobne przypadki w wielu krajach unijnych. Parę dni temu Ogólnopolskie Stowarzyszenie Księgarzy przedstawiło list otwarty do Ministra Kultury i Dziedzictwa Narodowego, cytując… wypowiedź ministra kultury Francji, gdzie w latach 80. wprowadzono tzw. prawo Langa: U podstaw tej wyjątkowej regulacji leży odmowa uznania książki za zwykły produkt handlowy oraz wola nagięcia mechanizmów rynkowych w ten sposób, aby uwzględnić jej charakter dobra kultury, które nie może być podporządkowane wyłącznie wymogom natychmiastowej rentowności. Jednolita cena książki winna umożliwić: równość obywateli wobec książki, która będzie sprzedawana po takiej samej cenie na terenie kraju utrzymanie bardzo gęstej, zdecentralizowanej sieci dystrybucji, szczególnie obszarach w trudniejszej sytuacji wspieranie pluralizmu twórczości i wydawnictw a w szczególności ambitniejszych publikacji Tak więc pomija się kompletnie 30 lat rozwoju rynku i proponuje powrót do czasów PRL, gdy faktycznie cena okładkowa obowiązywała w każdej księgarni. O tym, jak branża traktuje „dobra kultury”, miałem okazję przekonać się na jednym z wykładów podczas ostatnich Targów. Prowadzący opowiedział o losach przewodników po Polsce wydanych z okazji Euro, które sprzedawały się dość słabo. Otóż UEFA zażądała, aby po zakończonych mistrzostwach wszystkie przewodniki zostały przemielone, co też zrobiono. I że to może lepsze rozwiązanie, niż oddawanie książek do dyskontów… Raz wydawcy się już próbowali ustalić niezmienne ceny – dziesięć lat temu – wg DGP: W 2003 r. wydawca „Harry’ego Pottera i Czary Ognia” ustalił z dystrybutorami hurtowymi, że ten bestseller nie będzie sprzedawany po cenie detalicznej mniejszej niż 10 proc. od tej wydrukowanej na okładce. Kiedy o tym porozumieniu dowiedział się UOKiK, nałożył na wydawcę i hurtownie aż 1,6 mln zł kary. Ale całe szczęście, to nie jest głos całej branży. Wspomniany wyżej list następująco skomentował szef wydawnictwa Albatros: Jako wolny człowiek nie zgadzam się, aby członkowie jakichś organizacji związkowych narzucali mi, jak mam ustalać ceny na wydawane przez siebie książki. Raczej należy zlikwidować te organizacje, bo to towarzystwa kanapowe i wzajemnej adoracji, które służą tylko nielicznej grupie swoich członków. Skąd to dążenie, by państwo wyręczało obywatela we wszystkim? Dlaczego jakiś pieprzony polityk ma wtrącać się do mojej działalności gospodarczej? I pozostawię to jako podsumowanie, z którym wielu czytelników też się zgodzi. Autor zdjęcia: macwagen, CC BY-NC-ND 2.0. Tak, wiem że piosenka Journey jest o czym innym, ale mi się spodobało… Czytaj dalej:  Projekt ustawy o cenie stałej na książki – niby nas nie dotyczy, ale i tak możemy się obawiać GUS: Średnio na książki wydajemy 19 zł, a z podręcznikami już 70 zł… VAT na e-booki trafia do Trybunału Konstytucyjnego „Promocje to problem”, ale i jedyne skuteczne narzędzie – wywiad z szefem CDP.pl Virtualo sprzedało w 2013 roku prawie pół miliona e-booków Czy promocje po 9,90 zł zniszczą rynek e-booków? 