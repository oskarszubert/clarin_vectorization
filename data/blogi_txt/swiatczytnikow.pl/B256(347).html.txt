Bardzo ciekawe wieści dochodzą z Francji. Jak pamiętamy, rok temu kraj ten obniżył stawkę podatku VAT na e-booki, co oburzyło Komisję Europejską, która chciała Francję ukarać. Dlaczego ukarać? Bo według europejskich urzędników e-book to usługa, a minimalny VAT na usługi wynosi 15%. Usługą jest na pewno dostarczenie pliku z DRM, bo tak naprawdę kupujemy wtedy dostęp do treści, a nie książkę. Francuscy parlamentarzyści poszli więc tropem, który sam proponowałem w maju 2011: Może więc wyjściem z sytuacji byłoby odmienne traktowanie tych dwóch form dystrybucji? Plik z DRM = usługa, plik bez DRM = produkt zrównany z książką papierową? To nie dość, że pozwoliłoby obniżyć ceny, ale przy okazji uzdrowiłoby rynek. I zrobili tak właśnie:  E-booki z DRM będą miały nadal stawkę podstawową – zdaje się, że 19%. E-booki bez DRM będą traktowane jak inne książki – i dostaną stawkę 5,5%.  Niestety nie znam francuskiego, ale jeśli dobrze zrozumiałem z Google Translate, rząd francuski był przeciwny takiemu rozwiązaniu, przeszła jednak poprawka deputowanej Isabelle Attard. Taka zmiana ma kilka efektów. Po pierwsze, jest to promocja e-booków bez DRM, które są przyjaźniejsze dla klientów, zachęcanie wydawców do innych zabezpieczeń. Ale to także atak na wielkie sieci – Amazon, Apple i Kobo, które większość treści zabezpieczają właśnie w ten sposób. Amazon, jak wiemy dopuszcza w swojej księgarni pozycje bez DRM, natomiast jeśli wydawca już raz zabezpieczy książkę, nie może później z tego zrezygnować. Możliwe, że w tej sytuacji również wprowadzą możliwość „wypisania się” z DRM. Ciekawe jak na ten pomysł Francji zareaguje Komisja Europejska, ale bardzo możliwe, że znaleziono właśnie sposób obejścia ograniczeń unijnego prawa. Warto aby na ten przykład popatrzyli też polscy posłowie. U nas większość e-bookowej oferty już nie ma DRM i w ten sposób łapałaby się na niższą stawkę. Źródła: Digital Reader, Actualitte. Zdjęcie: ActuaLitte, CC BY-SA 2.0 Aktualizacja z 19 listopada: Jak się jednak okazuje, poprawka francuskiego parlamentu nie przeszła i stawka VAT nie będzie uzależniona od zabezpieczenia. Oznacza to, że wszystkie e-booki utrzymają niższą stawkę.   Czytaj dalej: VAT na e-booki trafia do Trybunału Konstytucyjnego Tor Books świętuje rok bez DRM Adobe szykuje nowy „niełamliwy” DRM DRM zmieniający treść e-booków? No nie… Ceny e-booków w Amazonie, czyli jak to zamiast Luksemburga, znaleźliśmy się w Polsce Nie ma DRM – i gdzie są teraz Twoje książki? 