Kasia Tusk sprawiła sobie czytnik! Ta informacja obiegła polską blogosferę i zmusiła mnie do zajrzenia na blogi, na które nigdy nie zaglądałem. Co widzę w jej notce: apologię czytania książek, parę zdjęć panny Tuskówny trzymającej jakieś urządzenie i zdefiniowanie problemu: Uwielbiam czytać, a robię to tak rzadko. Być może w dzisiejszych czasach tempo życia i ilość zajęć powodują, że coraz trudniej znaleźć miejsce i czas na czytanie. W domu, zawaleni codziennymi obowiązkami, wolimy odprężyć się przed telewizorem, przy którym dodatkowo jesteśmy w stanie prasować i pomagać dziecku odrabiać lekcje. A do czytania potrzebujemy skupienia.  Pozostają nam więc te sytuacje, w których nie mamy do roboty nic innego : dojazd do pracy w autobusie i kolejce, wakacje czy okienka między zajęciami. Logistycznie jest to jednak dość skomplikowane. Niełatwo jest bowiem wozić ze sobą całą bibliotekę. Waga książek jest może trywialną wadą, ale wyczuwalną i to dosłownie. Zwłaszcza w damskiej torebce, w której od pewnego czasu poza portfelem noszę jeszcze laptopa, aparat, statyw i obiektyw na zmianę. Dużą ma tę torebkę. Nie wiedziałem też, że pomaga dzieciom odrabiać lekcje. Wreszcie deklaracja: Postanowiłam więc pójść z duchem czasu i zaopatrzyć się w swój pierwszy  e-czytnik. Do tej pory spełnił swoje zadanie w 100% procentach. Po pierwsze mogę w nim mieć kilka książek jednocześnie (co w dobie tanich linii lotniczych jest istotną kwestią: nie trzeba będzie rezygnować z lektury ze względu na pojemność walizki), a po drugie waży tyle co nic, mogę go więc spokojnie nosić przy sobie przez cały dzień. Bardzo mi się podoba taka promocja czytników ! I potrafię jej wybaczyć, że czytnik, w który się zaopatrzyła to (omawiany już u nas) Trekstor z Empiku, bo jest „najtańszy”. Efekt jest całkiem wymierny: rozpoczęłam czytanie kolejnej książki („Stulatek, który wyskoczył przez okno i zniknął”). Za wcześnie jeszcze na stwierdzenie, że e-book radykalnie wpłynie na czytelnictwo książek (moje i Wasze), ale pierwsze doświadczenie jest naprawdę bardzo obiecujące! Trzeba powiedzieć, że Kasia ma świadomych czytelników. W komentarzach nazwa „Kindle” powtórzyła się 9 razy, a ostrzeżenia przed ekranem LCD – 7 razy.  Jakoś się zaznaczyły wśród deklaracji licealistek, że dla nich najważniejszy jest zapach (i smak?) słowa drukowanego oraz wpisów, zupełnie niezwiązanych z tematem. Słowo „sweterek” powtarza się 11 razy… Zwróćmy uwagę na to co Kasia Tusk pisze, bo (nawet jeśli podpowiedział jej to jakiś PR-owiec) jest to podejście do tematu, jakie mają tzw. „zwykli ludzie”. Nie ekrany, formaty, DRMy, programy, nawet nie modele i dane techniczne. Czytnik – jakiś tam jest, z jego wad Kasia pewnie jeszcze nie zdaje sobie sprawy. Ale najważniejsze jest to, że wreszcie zaczęła czytać! I że wykorzysta ten czas, który już miała wcześniej – czas dojazdów, oczekiwania, wakacji. I to jest bardzo dobra promocja e-czytania! Jak już jesteśmy przy Empiku. Firma wysłała list z wyjaśnieniami do krytykującego ich czytnik Kominka, a on, jak rzadko, list ten opublikował. Z niego fragmenty: Warto podkreślić, że główną barierą dynamicznego rozwoju rynku ebooków  było do tej pory małe nasycenie liczbą urządzeń, na których można odczytywać książki cyfrowe oraz ich zbyt wysoka cena. Staramy się przyczyniać do poprawy tej sytuacji właśnie poprzez rozszerzanie oferty o kolejne modele e-czytników w przystępnych cenach. Dajemy klientom wybór (każdy znajdzie urządzenie na ‘swoją kieszeń’). TrekStor jest kolejnym krokiem w realizacji naszej strategii – ma służyć rozwojowi rynku ebooków w Polsce (chcemy, aby nowa forma czytania była dostępna dla szerokiego grona odbiorców). Dlatego wciąż poszerzamy ofertę książek elektronicznych i właśnie inwestujemy w e-czytniki. [...] Dlatego też prosimy o inne spojrzenie na fakt wprowadzenia przez Empik do sprzedaży czytnika TrekStor. Zestawianie go z urządzeniem takim jak Kindle  (z innej półki – o rozbudowanych funkcjonalnościach, innych parametrach, kierowanym do bardziej wymagającej grupy odbiorców) jest nierówne/nieproporcjonalne… To nie jest  produkt skierowany do technologicznych geeków, dla których ważne jest posiadanie markowych gadżetów z najwyższej półki. Dla takich mamy droższe czytniki, spełniające już bardziej wyrafinowane potrzeby/wymagania. Oto, posiadając Kindle, przez długi czas jeden z tańszych czytników na rynku, zostałem mianowany technologicznym geekiem. Ale Empikowi też wybaczę. Ważne jest to, że dzięki ich kampanii (a ostatnio Trekstora zaczęła też sprzedawać sieć Weltbild), coraz więcej ludzi dowie się o możliwości czytania książek elektronicznych, że to już nie są ani komputery, ani drogie tablety – ale zupełnie inna kategoria urządzeń. Część skieruje się faktycznie ku „czytnikom” z ekranami LCD, jednak część zorientuje się, że płacąc trochę więcej, mogą mieć czytnik z prawdziwego zdarzenia, z papierem elektronicznym. Ale przecież o to nam chodzi – żeby narzędzi do czytania było jak najwięcej, bo wtedy na rynku będzie i więcej książek i niższe będą ich ceny. PS. Podobnie jak Kasia zacząłem czytać „Stulatka”, ale zamiast truskawkowego koktajlu wolę piwo miodowe Bartnik. :-) Czytaj dalej:  Jeszcze wiele miesięcy budowania świadomości o tym, czym są czytniki Twórca Spider’s Web wchodzi w relację… z Kindle Trzy lata Świata Czytników – odpowiedzi na Wasze pytania Marcin M. skaczący po książkach, czyli suplement do „felietonowej afery” Okładka z magnesem do Paperwhite czyli „zrób to sam” Masz czytnik? Uważaj na Kazika! ;-) 