Parę miesięcy temu pisałem o tym dlaczego powinniśmy robić kopie zapasowe naszych e-booków. Teraz skupię się na paru kwestiach praktycznych, przede wszystkim dla użytkowników Windows. Jedną z częściej spotykanych strategii jest trzymanie plików w tzw. chmurze – czyli serwisach, które dają kilka możliwości: Oczywiście – kopię zapasową na wypadek zniszczenia czy kradzieży naszego komputera. Dostęp do naszych plików online – także przez czytnik np. wersja mobilna m.dropbox.com działa w przeglądarkach Kindle albo Onyxa. Możliwość synchronizacji plików na kilku komputerach.  Ja korzystam tutaj z dwóch popularnych serwisów - Microsoft SkyDrive oraz Dropbox. Oba dają po parę GB miejsca – które można powiększyć przez wykupienie wersji płatnej – a w przypadku Dropboxa również przez polecanie innym. Jeden serwis – jeden folder? Oba te serwisy mają jednak jeden poważny problem. Po instalacji programu na komputerze, musimy wybrać jeden folder, w którym znajdą się wszystkie synchronizowane pliki. Na przykład c:\dropbox. No fajnie. Ale my nasze e-booki mamy gdzie indziej – np. Calibre może mieć folder d:\calibre – i jak to zsynchronizować? Możemy oczywiście poprzenosić e-booki do folderu Dropboxa. Ale co, jeśli takie przeniesienie jest niemożliwe, albo chcemy jednocześnie używać dwóch serwisów?! Tu przychodzi do pomocy narzędzie zwane dowiązaniem symbolicznym. Od dawna znane z Unixa, jest dostępne od dawna pod Windows, choć przeciętnym użytkownikom raczej nieznane. O co chodzi? Dowiązanie symboliczne to specjalny rodzaj pliku, który wskazuje na inny plik lub katalog. Przykładowo – mamy katalog na dysku D – i potrzebujemy aby był też na dysku C. Zamiast go kopiować – tworzymy dowiązanie symboliczne, a wtedy z punktu widzenia systemu katalog ten znajduje się na dwóch różnych dyskach, choć fizycznie jest tylko na jednym. I oto nam chodzi. E-booki trzymamy tam gdzie nam pasuje – teraz trzeba oszukać Dropboxa i Skydrive, że znajdują się one także w katalogach tej usługi. Jak zrobić dowiązanie symboliczne? Windows Vista i nowsze mają konsolowe polecenie mklink, ja jednak używam programu Link Shell Extension, który działa także pod Windows XP, przynajmniej w zakresie, który nas interesuje.  Wybieramy folder, do którego chcemy zrobić dowiązanie i z menu kontekstowego (prawy klawisz myszy) wybieramy „Pick Link Source”   Wybieramy folder Dropboxa albo SkyDrive – zaznaczamy go i z menu kontekstowego wybieramy „Drop Here… » Junction”.  Wewnątrz folderu Dropboxa/SkyDrive zostanie utworzone dowiązanie do oryginalnego folderu. W Explorerze nie widzimy różnicy – folder wygląda tak jakby był tam naprawdę. W Total Commander widać, że jest tu dowiązanie. Co kopiować? Teraz jeszcze kwestia – co powinniśmy kopiować? Ja robię kopię trzech folderów:  Folder programu Calibre, gdzie program ten trzyma wszystkie e-booki zarówno oryginały, jak i skonwertowane. Pamiętajcie tylko, że rozmiar tego folderu może być bardzo duży – u mnie jest to 9 GB, dlatego upewnijcie się, że macie „w chmurze” odpowiednią ilość miejsca, no i łącze internetowe, które się nie zapcha przy wrzucaniu wszystkiego na serwer. Większość dostawców ma łącze „upload” wolniejsze niż „download”. Ale od przepustowości 1 MBit można próbować. Folder programu Kindle for PC, gdzie znajdują się e-booki kupione w Amazonie, ale także wszystkie pliki MOBI/PRC/PDF otwarte przy pomocy Kindle for PC. Folder ten znajdziemy zwykle wewnątrz „Moich Dokumentów”. U mnie na Windows 7 jest to np. „c:\users\Robert\Documents\My Kindle Content\” Folder z kupionymi e-bookami – ja jeszcze dodatkowo mam na komputerze folder ze wszystkimi e-bookami, ściągniętymi z polskich księgarni, tam trzymam np. wersje EPUB czy PDF, których na co dzień nie używam. Niektóre księgarnie takie jak Ebookpoint i Publio wysyłają same pliki na Dropboxa – niestety robią tak tylko z jednym formatem, nie ze wszystkimi.  Uwagi dodatkowe Parę rzeczy na marginesie.  O synchronizacji plików spoza Dropboxa przeczytamy np. w serwisie Lifehacker. Są tam podane także polecenia konsolowe dla systemów Linux albo OS X. Dowiązania symboliczne przydają się bardzo często w sytuacjach, gdy musimy jakieś pliki mieć na dysku, na którym nie ma już dla nich miejsca. Można wtedy „oszukać” programy przez dowiązanie z innego dysku. Przykładem jest tutaj program Steam Mover przeznaczony do przenoszenia części gier ze Steam na inny dysk – jeśli np. zabraknie nam miejsca na głównym dysku. Rośnie ostatnio popularność serwisu SugarSync (5GB na start) – ten nie ma ograniczenia do jednego folderu – można wskazać kilka. Serwis nie wymaga więc stosowania wyżej opisanych sztuczek. Jest też wersja mobilna m.sugarsync.com.  Czytaj dalej:  Jak tworzyć recepty za pomocą Calibre – krótki podręcznik Jak wyczyścić informację o postępie w książce Kindle? Calibre 1.0. – pierwsza wersja programu po 7 latach! Jest też konkurencja: BookONO Jak pozbyć się wiszących spójników w Calibre? Kindle w hamaku (albo podczas białych nocy) Mailem czy po kablu? Porównanie dwóch metod wrzucania książek na Kindle 