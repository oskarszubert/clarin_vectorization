Okazja i …twardy orzech do zgryzienia dla wszystkich myślących o dużym czytniku. Amazon przecenił dzisiaj Kindle DX Graphite. Oferta będzie ważna do 28 listopada. Kindle DX, czyli 10-calowy model Kindle kosztuje od dzisiaj 259 dolarów. Jest to o 120 dolarów mniej, niż wynosiła cena detaliczna. Co to oznacza przy zamówieniu do Polski:  $259 – urządzenie $20,98 – przesyłka $77,14 – zaliczka na poczet cła i VAT (przypominam, że w przypadku DX zawsze ją płaciliśmy, więc tutaj od 6 października nic się nie zmieniło) Razem: $357,12.  Promocja trafiła na kiepski moment, w którym kurs dolara poszedł w górę, dlatego za Kindle DX zapłacimy ok. 1150-1200 złotych. To wciąż najmniej ze wszystkich czytników 10-calowych dostępnych w Polsce. Pocketbook 902, którego trudno mi polecać ze względu na starszy ekran Vizplex kosztuje około 1300 zł, Onyx M90 z rysikiem i ekranem Pearl od 1400zł – ten z kolei ma problemy ze stabilnością oprogramowania. Przypomnę, że Kindle DX to już stara konstrukcja, która ma oprogramowanie z Kindle 2. Oznacza to że: Plików PDF nie można podkreślać Internet 3G jest wprawdzie darmowy, ale przeglądarka jest starszego typu.  Więcej o różnicach pisałem w artykule: Kindle 3 a Kindle DX Graphite. Można na DX zainstalować alternatywne oprogramowanie (Doukan), komuś udało się nawet wgrać tam oprogramowanie z Kindle 3 – ale to połowiczne rozwiązanie. Z drugiej strony jest tam ekran Pearl i do przeglądania PDF to na pewno lepsze urządzenie od jakiegokolwiek tabletu. Miejsca na pliki jest tyle co na Kindle 3 – czyli ponad 3GB. Do niedawna sądziłem, że Amazon zaproponuje wkrótce następcę Kindle DX. Jednak po wrześniowej premierze, gdzie DX całkowicie pominięto, stwierdzić trzeba, że nie będzie kolejnej wersji – w przypadku większych ekranów Amazon zaproponuje pewnie tablet. Dlatego jeśli myśleliśmy nad dużym czytnikiem, Kindle DX mimo wszystko warto rozważyć.  Zgodnie z treścią bannera, promocja trwa do 28 listopada lub wyczerpania zapasów.  Trochę gorzej z akcesoriami. Do Kindle DX nadal znajdziemy kilkadziesiąt okładek, ale wybór nie zachwyca. Można oczywiście wziąć okładkę oryginalną działającą na zaczepy z boku urządzenia i przecenioną do „zaledwie” 40 dolarów, ale jest też trochę zamienników. Więcej okładek znajdziemy na Amazon UK, między innymi odpowiednik mojej okładki do Kindle 3, czyli okładkostojak Tuff-Luv. To nadal jednak wydatek około 100 złotych. Przekonuje Was ta wyprzedaż? Warto kupić Kindle DX za tę cenę? Ja się wciąż waham, ale… chyba zamówię. Na pewno wiem, że iPad nie załatwia mi kwestii przeglądania PDF-ów. Aktualizacja z 24.11 17:02: po wielu wahaniach… zamówiłem! Będzie to więc kolejny Kundel w mojej stajni, tym razem wyspecjalizowany w czytaniu PDF… Aktualizacja z 29.11 9:13: DX ma z powrotem starą cenę. Czytaj dalej:  Kindle DX za $239 – wreszcie sensowna przecena 10-calowego weterana [Nieaktualne] Staruszek DX najtaniej w historii – tylko $169 Wietrzenia magazynów ciąg dalszy czyli… powrót Kindle DX [NIEAKTUALNE] Ostateczna przecena na Kindle DX – tylko $189! Kindle DX znów taniej + parę tytułów od $2,90 Kindle Paperwhite II już w Stanach, oto pierwsze recenzje 