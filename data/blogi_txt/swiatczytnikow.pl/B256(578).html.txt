Minął prawie rok od czasu, gdy odwiedziłem krakowską Artetekę, która zrobiła na mnie wielkie wrażenie. Jedną z cech nowej biblioteki miała być usługa wypożyczania czytników, która wystartowała w marcu 2013.  Z kolei w październiku informowałem o podobnych usługach wprowadzonych przez biblioteki z Gdyni i Opola. Jak wygląda wypożyczanie czytników po pewnym czasie? Świetne podsumowanie znajdziemy na blogu Lustro Biblioteki. Autorzy skontaktowali się z bibliotekami, poprosili o liczby i opinie. Poniżej prezentacja.  Jak to ocenić? Przede wszystkim – czytniki nie są wypożyczane masowo. Jedynie Arteteka może pochwalić się jakąś sensowną liczbą wypożyczeń – prawie ćwierć tysiąca od marca 2013. MBP w Gdyni i WBP w Opolu to 18 i 25 wypożyczeń, choć pamiętajmy że usługa wystartowała dopiero w październiku. 7 wypożyczeń w MBP w Opolu ciężko komentować – choć, co ciekawe – tam czytnik można wziąć nawet na trzy miesiące. Ale pamiętajmy, że czytniki w tych wszystkich bibliotekach dostępne są również na miejscu. Mogę sobie wyobrazić starszą osobę, która przychodzi po to aby poczytać na większym tekście i spędza w czytelni pół dnia – a personel biblioteki zawsze pomoże w obsłudze. Czytając o różnicach między różnymi modelami wypożyczeń, zastanawiam się nad celami takich akcji. Wydaje się, że w większości przypadków chodzi o umożliwienie czytania tych e-booków, które zapewnia sama biblioteka. Zresztą WBP w Opolu nie pozwala nawet na wgrywanie własnych treści, choć czytelnicy i tak to robią. Problemem, który porusza Lustro Biblioteki jest jednak ograniczenie nowości. Raz, że – tradycyjnie – brak na nie środków finansowych, dwa – że kupienie e-booka do wypożyczania nie musi być takie proste, nie wystarczy wejść na stronę księgarni i ściągnąć, bo… to nie zapewnia licencji na wypożyczanie. A brak nowości będzie wpływał na atrakcyjność takich wypożyczeń. Ile osób zainteresowanych jest klasyką literatury? Nie zmienia to faktu, że obecność czytników w bibliotekach jest zjawiskiem bardzo pozytywnym. Żadne opowiadania nie zastąpią osobistego doświadczenia z czytnikiem – i biblioteka może być właśnie takim miejscem, w którym również ci bardziej tradycyjni czytelnicy zetkną się z książką elektroniczną. Łatwiej też będzie im podjąć decyzję o kupnie czytnika. PS. A może mieszkacie w Opolu, Gdyni czy Krakowie i próbowaliście korzystać z ofert wymienionych bibliotek? Ciekaw jestem waszych wrażeń. Czytaj dalej:  Miejska Biblioteka Publiczna w Gdyni wypożycza czytniki [+informacje z Opola] Krakowska Arteteka zaczyna wypożyczać czytniki e-booków Sześciometrowa tablica e-papieru w Nowym Jorku, ale… z Gdyni Test Nook Simple Touch – część I: jako czytnik e-booków Kobo Aura – czytnik 6,8″ o rozdzielczości HD – czy ma szansę? Sony zapowiada 13-calowy czytnik. Raj dla czytających PDF? 