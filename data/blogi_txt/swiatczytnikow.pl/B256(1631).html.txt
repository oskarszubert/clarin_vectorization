Jako „wyznawcy świętego czytnika” często szukamy w sieci dowodów na wyjątkowość naszych urządzeń, a wspierają nas w tym autorzy serwisów informacyjnych. Tyle, że nie zawsze warto im bezkrytycznie wierzyć. W serwisie Nauka w Polsce prowadzonym przez PAP czytamy, że e-booki ułatwiają dyslektykom czytanie: Coraz popularniejsze czytniki książek elektronicznych mogą pomóc osobom cierpiącym na dysleksję czytać szybciej i z większym zrozumieniem, dzięki temu, że można ustawić je tak, by wyświetlały jedynie kilka słów w linijce – informują badacze za pośrednictwem pisma „PLOS ONE”.  O co chodzi? Osoby z dysleksją mają często trudności w koncentracji na literach wewnątrz wyrazu i na wyrazach w wierszu, jeśli jest ich dużo. Kiedy odpowiednio ustawimy parametry tekstu w czytniku – wtedy możemy zmniejszyć liczbę czynników rozpraszających. I to właśnie udowodnili niedawno naukowcy ze Smithsonian Institute. Czytamy dalej:  W przypadku osób z zaburzeniami uwagi wzrokowej korzystanie z czytnika wyświetlającego od dwóch do trzech słów w linijce wyraźnie poprawiło szybkość czytania i zrozumienie tekstu w porównaniu z czytaniem tekstów rozmieszczonych w tradycyjnej formie na papierze. Odwrotna sytuacja miała miejsce w przypadku uczniów, u których zaburzenia uwagi wzrokowej nie występowały. Czyli osoby z dysleksją czytały w ten sposób szybciej niż normalnie – a osoby bez dysleksji całkiem na odwrót. Wnioski z badania takie, że czytniki są czymś więcej niż tylko technologicznym gadżetem. Ach, naprawdę? Ale zaraz - od dwóch do trzech słów w wierszu? Co to był za czytnik?  Mało komu chciało się chyba zajrzeć do pełnego tekstu badania, które znajdziemy na stronach PLOS One i które nosi tytuł E-Readers Are More Effective than Paper for Some with Dyslexia.  „E-Readers” – czyli pewnie czytniki. A okazuje się, że nie. W badaniu udział wzięło 103 uczniów szkół średnich z dysleksją i do dyspozycji mieli teksty na papierze oraz na …ekranie iPoda Touch o wielkości 3,6″. Pod krótkimi tekstami były pytania sprawdzające zrozumienie. Tak wyglądały obie wersje:  W szczegóły nie będę wnikał, bo i sam ich nie zrozumiałem do końca. Natomiast jasne jest jedno. Badanie zostało przeprowadzone w danych warunkach i udowodniło, że serwowanie dyslektykom tekstu w wąskiej kolumnie poprawia dla nich czytelność. Czy da się to przenieść na czytniki? I tak i nie – spokojnie mogę na Kindle ustawić duże marginesy i większą czcionkę i wtedy też będę miał podobny efekt. Ale czy to tak samo zadziała na e-papierze? To należałoby zbadać osobno – i tyle. Choć oczywiście wnioski są zgodne ze zdrowym rozsądkiem – bo jeśli ustawimy sobie tekst, tak jak chcemy, łatwiej nam się na nim skoncentrować i w efekcie czyta się lepiej… Zwróciłem Waszą uwagę na to akurat badanie, bo podobne informacje co jakiś czas przelatują przez media. W jednym badaniu wychodzi, że np. papier czyta się dokładniej niż e-booka. W drugim – odwrotnie. W jednym, że czytanie z tabletu i czytnika jest równie skuteczne. W innym – że tablet (albo czytnik) wygrywa. Bardzo dużo zależy od przyjętych warunków badania, kryteriów szybkości i zrozumiałości, typu tekstu, wreszcie doboru próby. A czasami po prostu dziennikarz nie do końca przeczyta o co w badaniu chodziło – nie krytykuję tutaj PAP, bo błąd z e-readerami powtarza się także na wielu anglojęzycznych serwisach. Pomylili się nawet autorzy Popular Science, ilustrując swój artykuł zdjęciem Kindle… Jeśli więc chcemy się na jakieś badanie powołać – najpierw dowiedzmy się czego ono właściwie dotyczyło. Czytaj dalej:  OpenDyslexic – font ułatwiający czytanie przy dysleksji Czytelnictwo e-booków w Polsce, czyli błąd statystyczny Czytaj bez limitu na Androidzie – Legimi wchodzi na nową platformę Rzeczpospolita ma wersję na Kindle! Amazon przejmuje Goodreads i możliwe, że zintegruje go z Kindle DRM zmieniający treść e-booków? No nie… 