Ten blog ma już dwa lata! Dokładnie 5 września 2010 pojawił się tutaj pierwszy wpis. Nigdy bym nie podejrzewał, że serwis tak się rozrośnie. I jak dużo się przez ten czas zmieniło! Po pierwsze – pod względem czytników:  Dwa lata temu czytniki były drogie, mało popularne i wydawało się, że pozostaną gadżetami dla ludzi niemających co zrobić z pieniędzmi. Znajomi uśmiechali się i pytali, dlaczego nie iPad. W 2011 królował już Kindle, który Polskę zdobył głównie dzięki cenie, ale i dzięki zadowolonym użytkownikom, którzy polecali go dalej. W tym roku Kindle nadal jest na czele peletonu, choć pojawia się coraz więcej ciekawych i tanich konstrukcji. Spotkanie człowieka z czytnikiem w pociągu, autobusie czy metrze jest już codziennością.  Po drugie – pod względem materiałów na czytniki: Dwa lata temu nie było czego czytać. Nieliczne księgarnie z e-bookami miały ofertę zbliżoną do sklepów spożywczych podczas stanu wojennego, a do tego straszyły DRM-em, albo proponowały e-booki w formacie PDF. Od jesieni 2011 coś zaczęło się zmieniać. Kolejne księgarnie zaczęły pozbywać się DRM, a wydawcy przestali częstować nas wymówkami o piractwie i zaczęli wreszcie przygotowywać e-booki. Ten rok to już e-bookowa rewolucja. Kilkadziesiąt tysięcy dostępnych tytułów, coraz więcej nowości, znak wodny, multiformat, wysyłka na Kindle czy Dropboxa, ułatwienia w płatnościach. Konkurencja między księgarniami. Część z nich pewnie upadnie, część zdobędzie rynek.  No a w serwisie przybywało odwiedzin:  We wrześniu 2010 – zaledwie 2,2 tysiąca wizyt, we wrześniu 2011 – już 81 tysięcy, a sierpniu 2012 – 192 tysiące.  Sam Świat Czytników z pozoru niewiele się zmienił – wciąż ten sam szablon, ten sam autor, no, nazwa trochę inna. Zauważyliście jednak stopniowe przesunięcie tematyki z czytników na e-booki. Jest ono całkowicie zamierzone – w końcu większość z kilkudziesięciu tysięcy czytelników bloga to nie są technologiczni fanatycy. Gdy już ktoś ma czytnik, to chętnie rzuci okiem na nowinki z rynku, ale nie obchodzą go one osobiście przez następny rok czy dwa, chyba że kupuje kolejny egzemplarz dla rodziny. Ale temat „co przeczytać” wciąż pozostaje aktualny i na nim coraz bardziej się skupiam. W marcu wystartowała porównywarka e-booków, to ma być ułatwienie dla wszystkich, którzy takich książek szukają. Miałem wobec Świata Czytników trochę planów, część została przesunięta ze względu na moje inne zobowiązania zawodowe, ale można się spodziewać, że jeszcze w tym roku będą zmiany. Dziękuję, że tu jesteście i mam nadzieję, że będę mógł Wam wciąż dostarczać ciekawych wpisów. :-)  Od kiedy czytasz Świat Kindle / Świat Czytników? Od 2011 (47%, 305 głosów) Od 2012 (40%, 260 głosów) Od 2010 (13%, 88 głosów) Liczba głosów: 653    Loading ...  Czytaj dalej:  Kilka uwag na trzy lata Świata Czytników Trzy lata Świata Czytników – odpowiedzi na Wasze pytania Taki był rok 2013 na Świecie Czytników Wasze e-bookowe triki – rozwiązanie konkursu Lifehackera! 10 tysięcy na Facebooku :-) i o tym, co trzeba zrobić, żeby nas czytać… Luźne dyskusje: lipiec 2013 