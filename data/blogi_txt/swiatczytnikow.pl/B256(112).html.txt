Gdy tydzień temu napisałem o wydaniu Polityki na Kindle, wielu czytelników Świata Kindle zapisało się od razu. Jednak z paru głosów w komentarzach wynikało, że nie wszyscy widzą ilustracje do artykułów i np. sekcję z rysunkami.  Od czego zależy to, że niektórzy powyższego zdjęcia nie widzą? Na właściwy trop wpadł w swoim komentarzu nasxsx. Otóż, jeśli ściągamy gazetę przez połączenie 3G, dostajemy uboższą wersję. A konkretnie – bez ilustracji rozpoczynających artykuły. Przekonałem się dziś o tym sam. Nie działał u mnie w nocy router, więc Kindle ściągnął nowy numer Polityki korzystając  z 3G – i faktycznie jest on bez obrazków. Plik zajmuje tylko 265 kB. Wersja ściągnięta przez WIFI ma prawie 5 MB. Wniosek? Trzeba mieć włączone WIFI. Jeśli nie mamy dostępu do WIFI, plik można ściągnąć ręcznie ze strony „Manage Kindle Subscriptions” i wgrać na Kindle. A co, jeśli ściągnęliśmy już plik przez 3G, a teraz włączyliśmy WIFI? Robimy tak:  Usuwamy Politykę z Kindle, np. przez wybranie jej kursorem, kliknięcie w lewo i zatwierdzenie „delete”. Wchodzimy do „Menu – View Archived Items” i klikamy na nazwę gazety, która powinna się tam pojawić.  Wygląda na to, że trochę poszkodowani są tu użytkownicy Kindle 2 oraz DX, które mają wyłącznie połączenie 3G. Swoją drogą, używając jeszcze K2 zastanawiałem się dlaczego w całym Newsweeku (amerykańskim) są może ze dwa obrazki… Ale! Zanim zaczniemy ciskać gromy na Amazon, Politykę i kogo by jeszcze. Może dzięki temu, że wersja 3G jest uboższa, nie płacimy za tygodnik tych dodatkowych 2 dolarów, które Amazon pobiera w cenie książek dla Europy. No bo w skali miesiąca przez WIFI idzie około 20MB, a przez 3G tylko 1MB. Wysłanie dodatkowych 19MB przez roaming musi pewnie swoje kosztować. Czytaj dalej:  Polityka Cyfrowa na prezent – test funkcji Autorzy protestują przeciwko… polityce zwrotów e-booków w Amazonie Rzeczpospolita ma wersję na Kindle! Prenumeraty cykliczne w Nexto – czy się przyjmą? Dwutygodnik FORUM również w MOBI/EPUB! Magazyn „Detektyw” na czytniki 