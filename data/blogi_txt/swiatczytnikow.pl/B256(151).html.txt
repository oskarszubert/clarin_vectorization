Co jakiś czas w dyskusjach pojawia się argument, że popularność Kindle jest uzasadniona wyłącznie skutecznym marketingiem Amazonu. Że tak jak w przypadku Apple – klienci idą ślepo za głosem marki i nie zwracają uwagi na to, że istnieją lepsze urządzenia.  Czy faktycznie Kindle to taki „iPhone” wśród czytników? TomekR pisze: egzaltacja PW (publiczne śledzenie przesyłek, identyfikowanie samolotów którymi przesyłka leci, czekanie na nowości, ekscytowanie się opakowaniem itp) przypomina mi „fanboy’stwo” np. niektórych posiadaczy iPhone’ów. Vim88:  raczej widzę iPhone jako synonim negatywnego zjawiska, iż ważniejszy jest szpan od rzeczywistej wartości użytkowej danego modelu telefonu/czytnika/tabletu  Zalewski:  Kindle jest iPhonem wsród czytników, tzn. że decydując się na jego zakup możesz oczekiwać produktu najwyższej jakości. Plus trochę punktów do lansu gratis. ;)  Jak to wygląda w rzeczywistości? Trochę tak: Marka. Są tablety i jest iPad, są telefony i jest iPhone, są czytniki i jest Kindle – Amazonowi udało się rzeczywiście zdominować całą kategorię produktów, podobnie jak zrobił to Apple w innych kategoriach. Również coroczne konferencje produktowe Amazonu z Jeffem Bezosem w roli głównej jako żywo przypominają to, do czego nas przyzwyczaił przez wiele lat Steve Jobs. Ale co oznacza marka? Nie miejsce tu na wymienianie funkcji marki – ale podkreślmy choćby gwarancję jakości. Kupujący sprzęt Apple mogą spodziewać się pewnego poziomu wykonania i wysokiej kultury obsługi urządzenia – podobnie jest z Amazonem. Mówisz „Kindle” i myślisz o czytniku, który można krytykować za ograniczenia, ale korzystanie z niego będzie przyjemnością. Ignorowanie innych modeli. Faktycznie, tak jak dla wielu nie istnieją inne telefony niż iPhone, to dla wielu nie ma ważniejszego czytnika niż Kindle. Przez długi czas Kindle w Polsce nie miał poważnej konkurencji. Marketing innych czytników to była czysta amatorka w porównaniu z wirusowym rozchodzeniem się dobrych informacji o urządzeniu z Amazonu. Jak patrzę na ludzi polecających Kindle na różnych forach, to przecież nikt im tego nie zlecił (co nie jest regułą przy innych czytnikach), po prostu sam produkt ich przekonał, są z niego zadowoleni i roznoszą to dalej.  Ostatnio się to trochę zmieniło, bo Kindle nie jest np. jedynym urządzeniem z dobrym ekranem Pearl, nie jest jedynym który ma podświetlanie, funkcjonalnie kilka innych modeli z nim wygrywa. Tylko dlaczego wciąż na forach widzimy tak niewiele osób, które wyrażają głośno zadowolenie ze swoich Onyxów, Pocketbooków czy Soniaków? To częściowo kwestia przyzwyczajenia – jeśli ktoś był zadowolony z jakiegoś modelu, to na inny trudno mu się przesiąść. Częściowo kwestia niedopracowanego oprogramowania. W zasadzie dopiero druga generacja udanych czytników innych firm sprawi, że pojawi się większa grupka miłośników danej marki i będą ewangelizować na jej rzecz. Zamknięty ekosystem i ograniczenia funkcjonalne. Amazon, tak jak Apple, ma swój własny DRM, swój sklep, swój format MOBI. Ignoruje też ustalone standardy – w Kindle nie będzie EPUB, tak jak na iPadzie nie ma Flasha, a iPhony przez długi czas nie obsługiwały MMS. Ale z drugiej strony… Amazon nie blokuje korzystania w swoich czytnikach z treści pochodzących z innych źródeł, nawet udostępnia wspaniałe narzędzie jakim jest wysyłka mailowa. W przypadku Apple już tak radośnie nie jest – wszystkie aplikacje muszą przejść przez cenzurę Appstore. Fanbojstwo. No jednak tak – tego śledzenia samolotu nie da się inaczej uzasadnić. Choć pamiętajmy, jakie jest tego źródło. Kindle nie jest nowym gadżetem, którym można się pobawić, a urządzeniem do czytania – tak więc ekscytowanie się tym, że oto nad Atlantykiem szybuje czytnik oznacza, że już za chwilę będziemy mogli się zanurzyć w lekturze! A więc może to nie tyle fascynacja Kindle, co nową możliwością czytania? Drogie akcesoria – to widzieliśmy na przykładzie oryginalnej okładki do Paperwhite – wprawdzie jakość niezła, ale cena zaporowa. Amazon drogo też wycenia oryginalną ładowarkę (i dlatego nie zalecam jej kupowania), a jak ktoś chce, to kupi nawet oryginalny… kabel USB za jedyne 9,99…  To tak samo jak w Apple – choć Kindlowi trzeba przyznać, że ma port micro-USB, a nie jakieś niestandardowe dziwactwa – dzięki temu podłączymy do niego każdą ładowarkę od współczesnego telefonu. Posiadacz iPada nie ma wyboru i musi kupić ładowarkę dedykowaną, choć oczywiście nie musi kupować oryginału. Trochę nie: Nie ta cena. Produkty Apple są drogie. Dla większości ludzi wydawanie 3 tysięcy złotych za telefon to gruba przesada. Amazon ma kompletnie inną politykę, a czytniki Kindle należą do tańszych na rynku – choć akurat w Polsce już nie do najtańszych. Tak samo tablety Fire są wyceniane znacznie niżej niż w przypadku Apple, choć porównując ceny z Samsungiem czy Nexusem, nie ma aż takiej różnicy. Brak „kompulsywnego upgradingu”. Oczywiście, gdy Amazon wypuszcza nowy model czytnika, ludzie rzucają się do kupowania – ale nie widzę w tym wzorca „mój kindelek jest za stary, bo ma już rok”. Drugi czy trzeci czytnik kupuje się zwykle dlatego, że w domu przybyło chętnych do czytania, np. żona zabiera czytnik mężowi, a dzieci też by chciały, a babcia się cieszy z możliwości powiększania liter… Akurat ostatni model Paperwhite ze swoim oświetleniem może być powodem do aktualizacji, ale są też tacy, którzy przywiązani będą do Keyboarda albo DX, aż do ich naturalnej śmierci. No, a trudno wyobrazić sobie kogoś kto powie publicznie, że iPhone 3 mu w zupełności wystarcza. :-) Oczywiście na tym blogu zajmuję się nowszymi modelami – ale to dlatego, że o starszych wiele już zostało powiedziane, a nie dlatego, że uważam Keyboard za zły model… Jeśli szpanerstwo, to nie takie. Wiecie, nie znam jednak nikogo, kto by sobie kupił czytnik tylko po to, aby się nim lansować w modnych miejscach. Owszem, mogę sobie zrobić fotkę czytnika przy porannej kawie, ale czy to oznacza, że kupiłem sobie w tym celu czytnik? To raczej lans w stylu „czytam więc jestem (tu odpowiednie określenie)”, tak samo jak blogerki lajfstajlowe uwielbiają się fotografować z kolejnymi tomami modnej powieści. No i moja prywatna opinia Nie mam ogromnego doświadczenia ze sprzętem Apple – od 5 lat korzystam z iPoda Classic 80GB, który mimo coraz słabszej baterii spisuje się bardzo dobrze, a używanie iTunes mimo tego, że przez pierwszy miesiąc kląłem, zmusiło mnie wreszcie do otagowania całej kolekcji cyfrowej muzyki. Od ponad roku okazjonalnie używam starego iPada pierwszej generacji. Przyznaję – kupiłbym wersję 3 lub 4 z ekranem Retina, gdybym tylko umiał znaleźć uzasadnienie dla takiego wydatku. Od sprzętu komputerowego z jabłuszkiem jak dotąd trzymałem się z daleka. Miłośnicy sprzętu Apple twierdzą, że on „po prostu działa”. Nie trzeba się męczyć z systemem, jak to ma miejsce w Windows. Faktycznie, Jobs wymyślił sprzęt dla normalnego człowieka, którego nie obchodzą szczegóły techniczne. I można powiedzieć, że w przypadku czytnika Kindle Amazon skopiował to podejście. (Swoją drogą warto rozważyć, jakby wyglądał iReader – gdyby firma z Cupertino nie zignorowała tego rynku.) W przeciwieństwie do Apple, założeniem Amazonu jest nie tyle fetyszyzowanie urządzenia, co przywiązywanie ludzi do całego ekosystemu Kindle. Ma to sprawić, że po nowe książki czytelnik trafi wyłącznie do ich księgarni. Przypomnę slajd z prezentacji Bezosa.  W Polsce, gdzie nie działa oficjalny Kindle Store (tzn. nie sprzedaje polskich książek), wygląda to oczywiście inaczej – Amazon sprzedaje nam sprzęt, a na książkach zarabiają lokalne księgarnie. Co jest jeszcze ważne – mogę się uznać za fana, czy miłośnika Kindle – ale nie jestem tak wielkim fanem Amazonu! Wiele z tego, co robi ta firma mi się nie podoba i nieraz o tym wspominałem. Tak więc może być tak, że pewnego dnia (i nie tylko pierwszego kwietnia) wyskoczę z tramwaju Kindle na przystanku… który wykreuje sprzęt nowej generacji, z którego będzie się czytało jeszcze lepiej. Sony? Cybook? Kobo? Ekrany w technologii Mirasol? Kto wie. Autor zdjęcia: David Boyle, CC BY 2.0 Czytaj dalej:  Kobo Aura – czytnik 6,8″ o rozdzielczości HD – czy ma szansę? Kindle Fire HD ma wersję międzynarodową! Wysyłka od 13 czerwca. Appstore już działa w Polsce Nowe tablety Kindle Fire HD i HDX wysyłane do Polski, ceny od 700 zł Jeden, samotny… Kindle Touch 3G wrócił do sprzedaży [nieaktualne] Kindle Keyboard 3G wrócił do sprzedaży! Amazon kupił Liquavistę – czy to oznacza kolorowego Kindle? 