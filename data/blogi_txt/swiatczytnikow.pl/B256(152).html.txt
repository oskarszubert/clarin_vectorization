Publikacja cyfrowa jest zupełnie czymś innym niż drukowana i nie można jej traktować jako kopii wersji papierowej. Warto spojrzeć nieco inaczej na koszty i łatwość przygotowania wersji cyfrowej. Obszerny artykuł przygotował Robert Kostka z firmy Inpingo.pl, zajmującej się składem publikacji elektronicznych.  W poniższym artykule zamierzam pokazać, jak bardzo to struktura książki, czyli wszystko to, z czego jest zbudowana (tekst, tabele, teksty w ramkach i na marginesach, materiał graficzny, wykresy, przypisy itd.) decyduje o problemach i szansach jej wydania na rynku treści elektronicznej. Mam tu na myśli książki elektroniczne w formacie ePub lub Mobi, a nie aplikacje. Większość dostępnych dziś na rynku ebooków powstało w wyniku konwersji plików PDF. Jednak konwersja nigdy nie zapewni książce elektronicznej wysokiej jakości. To, co dziś nazywamy ebookiem stanowi tylko „kopię” wersji drukowanej. Wiadome jest, iż książka książce nierówna. Istnieją typy książek, które dzięki elektronicznej formie mają znacznie większą wartość dla czytelnika, inne już niekoniecznie. Najważniejsza jest jednak treść książki, gdyż kształtuje ona całościowe spojrzenie na problemy składu, ma ogromny wpływ na projekt, sposób prezentacji, czy skomplikowanie struktury danego wydania. Poniżej znajduje się lista podstawowych kategorii książek. Różnią się one użytecznością dla czytelnika wersji elektronicznych, często wymagają też zupełnie odmiennego projektu dla wersji elektronicznej i drukowanej.  Beletrystyka Literatura faktu Reportaż Książka akademicka Słowniki, encyklopedie, atlasy Książki o modzie, hobby, sporcie Poradniki Książki kucharskie Przewodniki turystyczne  Wiele z tych książek będzie się znakomicie prezentowało w formie e-booka. Wiele z nich będzie znacznie bardziej użyteczna dla czytelników, o ile ją odpowiednio zaprojektujemy! Książki elektroniczne mogą też zawierać więcej informacji, niż ich drukowane odpowiedniki. Kryteria oceny Każda z kategorii z naszej listy zostanie oceniona w czterech wymiarach:  POTENCJAŁ: czy książkę drukowaną z danej kategorii można łatwo przekształcić do dobrej i użytecznej formy e-booka? Większość rodzajów publikacji może być tak samo wygodnych w czytaniu w wersji drukowanej, jak i w postaci książki elektronicznej. Jednak niektóre z nich wymagają dodatkowej pracy aby być wygodnymi w czytaniu także w wersji elektronicznej. KOSZT PRZEKSZTAŁCENIA DO POSTACI E-BOOKA: ile wysiłku należy włożyć w przekształcenie książki drukowanej do postaci cyfrowej? PROJEKT WYGLĄDU: czy i w jaki sposób książka powinna różnić się od wersji drukowanej? Ile wysiłku należy włożyć w projektowanie wyglądu publikacji? Niektóre publikacje mogą wyglądać prawie tak samo zarówno w wersji drukowanej, jak i elektronicznej, inne wymagają zupełnie nowego projektu. PROJEKT UŻYTECZNOŚCI: na ile książka wymaga intensywnej pracy nad przekształceniem formy drukowanej w użyteczną formę książki elektronicznej? Użyteczność to wszystkie te elementy ebooka, które pozwalają na sprawne poruszanie się po treści, jak np.: interaktywny spis treści, dwustronne linkowanie, linkowane indeksy, przypisy i noty, odpowiednio przygotowane materiały graficzne, czy multimedia.  Najważniejsze jest podkreślenie faktu, iż każda z prezentowanych kategorii ma potencjał by stać się ebookiem. Przekształcenie tych publikacji w formę elektronicznego pliku daje czytelnikom dodatkowe korzyści: natychmiastowy dostęp, możliwość tworzenia biblioteki w małym urządzeniu, łatwość poruszania się po tekście, pełno-tekstowe przeszukiwanie, tworzenie zakładek, notatek. Przygotowanie ebooków to jednak sztuka, każda z tych kategorii wymaga rozwiązania bardzo różnych problemów wynikających z charakteru publikowanych treści. Beletrystyka Kategoria, o której mówi się najczęściej, a jednocześnie ta, która sprawia najmniej problemów.  Czy łatwo ją przekształcić do formy ebooka: Bardzo łatwo. Nakłady pracy potrzebne do przekształcenia: Niskie, książka składa się najczęściej z prostych akapitów i rozdziałów/części. Koszty projektu wyglądu: Niskie, można wykorzystać projekt książki drukowanej, czasami dodając ozdobniki. Koszty projektu użyteczności: Niskie, najczęściej wystarczy interaktywny spis treści.  Biografie W tej kategorii mieszczą się biografie i autobiografie oraz książki mające przypisy i noty, ale bez indeksu. Jako dodatkowe elementy mogą pojawić się nieliczne sekcje końcowe oraz grafiki. Są to książki o troszkę bardziej złożonej strukturze niż beletrystyka.  Czy łatwo ją przekształcić do formy ebooka: Bardzo łatwo. Nakłady pracy potrzebne do przekształcenia: Niskie, książka składa się z akapitów, rozdziałów, kilku linków i innych elementów struktury. Koszty projektu wyglądu: Niskie, można wykorzystać projekt książki drukowanej, czasami można dodać dodatkowe style znakowe. Koszty projektu użyteczności: Niskie, podobnie jak beletrystyka czasami zdarzają się elementy wymagające dwustronnego linkowania, ale jest ich niewiele.  Literatura faktu Kategoria bardzo ciekawa i z dużą wartością dla czytelnika. To książki bezpośrednio związane z zainteresowaniami, wykorzystywane często w codziennej pracy i w badaniach. Najczęściej pozostają na półce przez całe życie właściciela i są niechętnie pożyczane. To książki z dziedziny architektury, historii, psychologii, filozofii itd.  Czy łatwo ją przekształcić do formy ebooka: Łatwo, dopóki czytanie odbywa się linearnie. Trudniej, jeżeli dla czytelnika istotne są liczne odniesienia, gdyż urządzenie musi obsługiwać liczne zakładki. Nakłady pracy potrzebne do przekształcenia: Od niskich do średnich. Książka składa się z paragrafów, rozdziałów, kilku linków i innych elementów struktury (wyróżnione fragmenty tekstu, grafiki, tabele). Koszty projektu wyglądu: Niskie, można wykorzystać projekt książki drukowanej, czasami może wymagać dodania stron specjalnych, czy ustalenia hierarchii tytułów. Koszty projektu użyteczności: Średni, przepływ niektórych elementów może wymagać specjalnego zaprojektowania. Na przykład, noty końcowe powinny być przenoszone na koniec sekcji/rozdziałów tak, aby ułatwić pracę urządzeniom wyświetlającym tekst. Jeżeli książka ma indeks powinien on być dobrze linkowany.  Książka akademicka Książka akademicka powinna być dostępna w formie elektronicznej, jak najwcześniej i to we wszystkich potrzebnych dziś formatach. Żywot publikacji z tej kategorii jest długi, gdyż jej odbiorcami są studenci. Dzięki elektronicznej formie jest ona łatwiej dostępna, pomimo dawno wyczerpanych nakładów, czy całkowitego braku dostępu do wydań tradycyjnych. Dodatkowo książkę elektroniczną można znacznie szybciej przeszukiwać i korzystać z wielu rodzajów odnośników. Lista niedostępnych jeszcze publikacji w formie elektronicznej jest bardzo długa, ale digitalizacja tej kategorii jest nieuchronna – mimo dużej pracy produkcyjnej i merytorycznej.  Czy łatwo ją przekształcić do formy ebooka: I łatwo i trudno. Szczególnie jest to ważne dla książek czytanych linearnie z licznymi przypisami, notami i odnośnikami. Dla czytelnika książki akademickiej bardzo ważne jest, aby urządzenie miało narzędzia do robienia notatek i zakładek. Mnogość elementów struktury i stylów znakowych, powoduje, iż skład jest trudniejszy, ale to kategoria mająca największy potencjał dla czytelników ebooków. Nakłady pracy potrzebne do przekształcenia: Od średnich do wysokich. Nakłady pracy są tym większe im więcej jest w książce not, przypisów, tabel, wykresów, odniesień, indeksów i spisów. Koszty projektu wyglądu: Niskie, można wykorzystać projekt książki drukowanej lub standardowy projekt dla książki elektronicznej umożliwiający szybkie przechodzenie po sekcjach. Wykresy i tabele zawsze są tu numerowane i wymagają tworzenia odniesień do spisów. Czasami problematyczne mogą być strony z dużymi tabelami, czy bardzo dokładnymi wykresami, schematami itp. (konieczne jest przygotowanie specjalnej grafiki). Koszty projektu użyteczności: Średni, przepływ niektórych elementów może wymagać specjalnego zaprojektowania. Na przykład noty końcowe powinny być przenoszone na koniec sekcji/rozdziałów tak, aby ułatwić pracę urządzeniom wyświetlającym tekst. Jeżeli książka ma indeks powinien on być dobrze linkowany.  Słowniki, encyklopedie, atlasy To ogromna kategoria.  Czy łatwo ją przekształcić do formy ebooka: Trudno. Bardzo wiele zależy od typu treści. Problem stanowi nie tyle treść, co ograniczenia urządzeń, na których czytamy teksty. Nakłady pracy potrzebne do przekształcenia: Wysokie. Często o wartości takiej książki elektronicznej decyduje złożona struktura i wielość linkowań, które nie tylko wymagają ogromnej pracy, ale też doprowadzają urządzenia do granic ich możliwości. Koszty projektu wyglądu: Niskie, czasami średnie. Projekt oparty jest zazwyczaj na powtarzającym się schemacie. Koszty projektu użyteczności: Wysokie i bardzo wysokie. Książki z tej kategorii wymagają przemyślanej na kilku poziomach strategii nawigacji i linkowania. Jeżeli urządzenie nie jest w stanie obsłużyć tak licznych narzędzi wspierających nawigację, nie powinno być wykorzystywane do odczytu takich książek.  Kategoria książek tzw. lifestyle’owych To kategoria książek o ćwiczeniach, urodzie, domowych zwierzętach, hobby i innych tematach życiowych. Ich autorzy dzielą się swoimi zainteresowaniami, doświadczeniami, czy pomysłami. Książki te zawierają liczne fotografie, instrukcje, opisy i scenariusze konkretnych działań. Wiele obrazów i elementów graficznych musi pojawiać się w ściśle określonych sekwencjach. Takie książki mają wyraźnie zaznaczone nagłówki, liczne teksty na tle, w ramkach i na marginesach. Bardzo często mają na końcu sekcję pełno-stronicowych fotografii.  Czy łatwo ją przekształcić do formy ebooka: Czasami łatwo, a czasami bardzo trudno. Trudność sprawia przygotowanie jednej wersji na wszystkie urządzenia. Łatwiej, jeżeli przygotowujemy publikację na konkretne urządzenie. Najłatwiej, jeżeli książka elektroniczna nie jest odwzorowaniem wersji papierowej i jest niezależnie projektowana. Nakłady pracy potrzebne do przekształcenia: Wysokie i bardzo wysokie. Wiele wysiłku wymaga przygotowanie tabel i atrakcyjnych wizualnie materiałów graficznych, jak: diagramy, ryciny, czy wykresy. Spotkać można tu bardzo wiele rozmaitych elementów, nad którymi należy zapanować. Koszty projektu wyglądu: Średnie, czasami wysokie. Projekt oparty jest zazwyczaj na powtarzającym się schemacie. Czasami materiały monochromatyczne wymagają przygotowania wersji kolorowej, a czasami odwrotnie (należy przygotować wersje czarno-białe). Częstym problemem jest schemat kolorów, który musi być wybierany tak, by dobrze wyglądał i na urządzeniach z elektronicznym atramentem, jak i na ekranach tabletów. Koszty projektu użyteczności: Wysokie. Projekt wymaga przeprowadzenia szczegółowej analizy treści. Przepływ tekstów w ramkach, na tle, na marginesach musi zostać ponownie ułożony. To samo dotyczy materiałów graficznych, wykresów czy tabel. Zwykle konieczna jest intensywna współpraca z wydawcą i autorem. Poradniki i instrukcje To szeroka kategoria od stosunkowo prostych poradników dotyczących błahych tematów, aż po szczegółowe instrukcje zazwyczaj zawierające mnóstwo odnośników, do innych informacji lub ilustracji. Kategoria ta obejmuje poradniki dla artystów, rzemieślników, a także książki z zakresu ogrodnictwa.  Czy łatwo ją przekształcić do formy ebooka: Różnie. Rezultaty zależą od urządzenia i aplikacji typu reader zainstalowanej na tym urządzeniu. Nakłady pracy potrzebne do przekształcenia: Średnie i wysokie. Wiele pracy wymaga przygotowanie grafiki i tła oraz optymalizacja odnośników. Koszty projektu wyglądu: Średnie, czasami wysokie. Może być wykorzystany projekt książki do druku, ale zazwyczaj konieczna jest dodatkowa praca nad kolorystyką materiału graficznego (grafiki powinny być kolorowe, aczkolwiek czasami ryciny wymagają ponownego wykonania lub opracowania tak, aby dobrze wyglądały na różnych urządzeniach). W przypadku materiałów oryginalnie wykonanych w odcieniach szarości może być konieczna praca nad kontrastem. Koszty projektu użyteczności: Wysokie. To kategoria książek mająca zazwyczaj strukturę linearną, od podstawowych problemów po coraz bardziej szczegółowe kwestie. W książce elektronicznej mogą znaleźć się też dodatkowe materiały i informacje. Struktura tematów, materiałów dodatkowych oraz linkowań powinna być w tym wypadku zaprojektowana znacznie lepiej niż jest to wymagane dla wersji drukowanej.  Książka kucharska Kategoria książek z przepisami kulinarnymi i dietami jest bardzo szeroka, ale generalnie charakteryzuje ją wysoka jakość produkcji. To są książki wymagające starannego wykonania i uwagi.  Czy łatwo ją przekształcić do formy ebooka: Łatwo. Książki te są szczególnie użyteczne ze względu na możliwość przeszukiwania, przemieszczania się pomiędzy odnośnikami oraz jako listy zakupów zabierane do sklepu. Nakłady pracy potrzebne do przekształcenia: Średnie i wysokie. Koszty mogą być wysokie, jeżeli wydawca chciałby specjalnie tagować składniki przypisów w celu tworzenia list, czy indeksów. Książki te mogą też wymagać więcej pracy przy opisach metadanymi. Koszty projektu wyglądu: Średnie, czasami wysokie. Szczególnej uwagi wymagają zdjęcia, które są istotnymi wskazówkami dla użytkowników. Zdjęcia powinny być kolorowe, gdyż to one tworzą klimat publikacji. Te publikacje charakteryzują się zróżnicowanymi kolorami w sekcjach, dlatego wybór szaty graficznej powinien być szczególnie staranny, aby książka dobrze wyglądała także na czytnikach z ekranami typu e-ink. Koszty projektu użyteczności: Niskie, czasami średnie. Konieczny jest tutaj podział na części oparty na pewnym schemacie logicznym. Mogą zawierać dodatkowe informacje takie jak tabela miar i wag, czy informacja o wartościach odżywczych, które należy linkować z konkretnym składnikiem przepisu. Przydatny może być dodatkowych indeks rzeczowy.  Przewodniki turystyczne Przewodniki turystyczne w formie elektronicznej istnieją już od jakiegoś czasu. W tej kategorii najważniejsze jest, aby cyfrowa wersja miała dobrze przemyślaną strukturę, klasyfikację i bardzo dobrze została opisana za pomocą metadanych. Przewodniki turystyczne muszą być często aktualizowane i powinny być tworzone w środowisku, które to ułatwia. Idealnie, jeżeli przewodnik turystyczny może być tworzony na potrzeby konkretnego klienta.  Czy łatwo ją przekształcić do formy ebooka: Raczej łatwo. Nakłady pracy potrzebne do przekształcenia: Średnie i wysokie. Jest tu wiele szczegółów, które powinny być otagowane oraz opisane metadanymi. Koszty projektu wyglądu: Średnie, czasami wysokie. Struktura jest tu istotniejsza niż stylizacja. Jeżeli powstanie prawidłowa struktura mamy bardzo wiele możliwości prezentacji materiału. Podobnie, jak w przypadku publikacji lifestyle’owych, można tworzyć różne wersje przewodników dopasowane do możliwości urządzeń. Jeżeli poszczególne elementy będą wykorzystywane w różnych kontekstach, sposób prezentacji powinien automatycznie się zmieniać. Koszty projektu użyteczności: Średnie do wysokich. W tradycyjnej książce materiał może być uporządkowany według miejscowości lub miejsc. Wersja elektroniczna powinna być tak zaprojektowana, aby można było wielokrotnie wykorzystywać poszczególne elementy do tworzenia nowych produktów.  Konwersja to grzech zaniedbania Między książką drukowaną, a elektroniczną istnieją różnice – czasem mniejsze, a czasem bardzo duże. Ważne jest, aby nie przykładać tej samej miary, której używamy oceniając jakość książki drukowanej do książki cyfrowej. Zasady tworzenia książki drukowanej są dobrze znane – nic dziwnego towarzyszy nam ona od ponad pięciuset lat. Książka elektroniczna istnieje od niedawna, ale zaczyna także tworzyć własne, adekwatne wobec siebie standardy jakości. Konwersja jest złem koniecznym. Jesteśmy do niej zmuszeni, gdy chcemy zdigitalizować książki, które istniały do tej pory w formie drukowanej. Nie jest to jednak właściwa droga do tworzenia książek elektronicznych o unikalnych walorach i wysokiej jakości dla czytelników. Im szybciej zrozumieją to wydawcy, tym szybciej czytelnicy przekonają się do ebooków. Niestety nadal większość miłośników książek podchodzi do ich wersji cyfrowych nieufnie, wychodząc z błędnego założenia, że książka cyfrowa jest tylko uboższą siostrą książki drukowanej. A przecież książka elektroniczna obok dużej wygody może zaoferować zupełnie nowe doświadczenie lektury. Czytaj dalej:  Ile kosztuje digitalizacja książki? Wyjaśnienia z Wolnych Lektur Katalog firm zajmujących się konwersją e-booków + kilka porad Co nowego w Calibre – obsługa DOCX, wirtualne biblioteki, edycja spisu treści i dopracowanie książek Artykuł z Biura Analiz Sejmowych o rynku e-booków OpenDyslexic – font ułatwiający czytanie przy dysleksji Marcin M. skaczący po książkach, czyli suplement do „felietonowej afery” 