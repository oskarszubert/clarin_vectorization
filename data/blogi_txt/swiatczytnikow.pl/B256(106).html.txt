Jak wiadomo, Calibre pozwala nam ściągać na Kindle gazetki z zawartością ulubionych serwisów. Są też strony takie jak eGazeciarz.pl, które cały proces ułatwiają. Co, jeśli naszego ulubionego bloga nie ma w Calibre ani eGazeciarzu? Możemy szybko dodać go sobie do Calibre. Uruchamiamy program i z menu „Pobierz newsy” wybieramy „Dodaj własne źródło newsów”.  Aby dodać źródło, musimy znać adres kanału RSS z nowymi artykułami serwisu. Niektóre serwisy podają linki do RSS (jest to zwykle ikonka RSS/XML lub taka jaką widzicie po prawej stronie). W innych musimy strzelać, np. dodając do adresu „feed”. Na przykład Świat Czytników ma główny RSS pod adresem http://rss.swiatczytnikow.pl/SwiatCzytnikow – ale każda z kategorii ma też swój własny RSS – np. http://swiatczytnikow.pl/kategorie/ksiazki/feed/ W podanym niżej przykładzie zrobimy szybką gazetkę z bieżącymi czytaniami liturgicznymi z serwisu Mateusz.pl. Na stronie mamy link do RSS: http://mateusz.pl/rss/czytania/ Wypełniamy zawartość okna dialogowego:  Opis pól:  Tytuł źródła: jak będzie nazwana nasza gazetka Najstarszy artykuł: jeśli zamierzamy ściągać gazetkę raz w tygodniu to ustawiamy 7 dni – oczywiście zależy to od tego, ile artykułów jest w RSS. Maksymalna liczba artykułów: zostawiamy domyślnie Tytuł strumienia – nazwa RSS – każdy RSS będzie odrębną sekcją w stworzonej gazetce. Adres URL strumienia – link do RSS czyli np. http://mateusz.pl/rss/czytania/  Na końcu klikamy „Dodaj / Uaktualnij źródło” i załatwione. Teraz możemy przejść do menu „Pobierz newsy” i wybrać, kiedy nasze źródło ma być pobierane. Jeśli wcześniej podczas konfiguracji ustawiliśmy e-mail Kindle w Calibre, to będzie on wysłany automatycznie na nasz czytnik.  Teraz kubeł zimnej wody. Opisana metoda działa tylko wtedy, jeśli RSS zawiera pełną treść artykułów. Ma tak większość blogów nieogarnięta obsesją nabijania odsłon. Niestety najpopularniejsze polskie blogi oraz niemal wszystkie portale mają już w RSS tylko fragmenty. W takim przypadku czeka nas już przełączenie na tryb zaawansowany i zaznajomienie z językiem Python, w którym napisane są tzw. recepty ściągające treści do programu. Można w nich np. określić że Calibre będzie wchodzić na stronę serwisu i stamtąd zaciągać artykuł, przy okazji czyszcząc go z nawigacji, reklam i innych elementów. Tak wygląda wbudowana w Calibre recepta dla serwisu Histmag.  Szczegółową instrukcję i przykłady znajdziemy w pomocy Calibre. Przy odrobinie samozaparcia można sobie poradzić – warto np. wzorować się na zainstalowanych już w Calibre receptach (klikamy „Dostosuj jedno z domyślnych źródeł”). Polską pomoc znajdziemy np. na forum eksiazki w dziale Calibre. Czytaj dalej:  Jak pozbyć się wiszących spójników w Calibre? Jak tworzyć recepty za pomocą Calibre – krótki podręcznik Calibre 1.0. – pierwsza wersja programu po 7 latach! Jest też konkurencja: BookONO Kindle, Calibre, formaty i jak uzyskać idealny plik Jaki czytnik będzie najlepszy do przeglądania internetu? Instapaper ma nowy wygląd – i trochę nie rozumiem po co…. 