Jak pisałem wczoraj w zapowiedzi promocji, do 3 grudnia w eBookpoint kupimy książki na temat Photoshopa i Lightroomie o 50% taniej. Przyznaję, że to ja zwróciłem się do księgarni z pomysłem tej promocji, postaram się zatem polecić wybrane książki. Helionowi dziękuję oczywiście za egzemplarze recenzenckie plików. :-) Dlaczego Photoshop + Lightroom? Najpierw kilka słów na temat okazji. Adobe niedawno ogłosił promocję dla fotografów na pakiet Photoshop+Lightroom w miesięcznej subskrypcji za 12,90 euro. Trwa ona do 2 8 grudnia. Ja wziąłem, no i teraz się dokształcam. Co ważne – w ciągu 30 dni możemy zrezygnować z subskrypcji bez dodatkowych opłat, potem zgadzamy się abonament przez rok. Sam nie zajmuję się grafiką komputerową (co widać z szablonu tego bloga), na swoje potrzeby robię i obrabiam zdjęcia. Od półtora roku korzystam wyłącznie z Lightrooma. Jest to narzędzie tak wygodne i tak potężne, że nie wyobrażam sobie już innej drogi obróbki zdjęć. Ale nie wszystko da się zrobić w Lightroomie. Photoshop przydaje się m.in.:  Przy zaawansowanej korekcie – jako jedyny ma narzędzia „content-aware”, czyli uwzględniające zawartość obrazu. Usunięcie przypadkowego turysty czy słupu energetycznego z krajobrazu nigdy nie było takie proste; Przy różnych efektach specjalnych; Przy tworzeniu panoram i obrazów HDR (chociaż do tego ostatniego mam program Photomatix).  Odsyłam też do artykułu Laury Shoe: 10+ Reasons Lightroom Users May Want to Subscribe to Photoshop CC. Książki o Lightroomie Na początek mała uwaga – tutaj do kupienia są książki do wersji Lightroom 4, tymczasem obecnie Adobe sprzedaje wersję 5. To wcale nie zmniejsza przydatności książek. W piątce dodano kilka pomniejszych funkcji (np. automatyczne prostowanie, poprawki w module Book) – ale podstawowe zasady współpracy z programem się nie zmieniły. Nie zmienił się algorytm – Proces 2012 – którego zmiana między LR3 i LR4 była rewolucją. Obie te pozycje mam w angielskim oryginale i w papierze. :-) Sekrety cyfrowej ciemni Scotta Kelby’ego. Edycja i obróbka zdjęć w programie Adobe Photoshop Lightroom 4 (34,95 zł) – Scott Kelby jest autorem, którego się lubi lub nienawidzi. Przede wszystkim za styl – bezpośredni, gawędziarski, bardzo amerykański. Dla kogoś, kto szuka konkretów – Kelby zbyt często leje wodę. Ale nie można mu odmówić komunikatywności. W każdym rozdziale mamy pewien problem do rozwiązania i autor krok po kroku pokazuje, jak sobie z nim poradzić. Świetne są też krótkie porady na zakończenie każdego długiego rozdziału. Ponad 500 stron. Adobe Photoshop Lightroom 4. Podręcznik dla fotografów (49,50 zł) – to faktycznie solidny podręcznik. Prawie 700 stron, z czego prawie 300 poświęcone najważniejszemu modułowi Develop, gdzie dokonuje się faktycznej edycji. Martin Evening omawia wszystkie funkcje Lightrooma, nawet takie, których istnienia sobie nie wyobrażaliśmy. Ale w przeciwieństwie do książki Kelby’ego nie wyobrażam sobie czytania od deski do deski – raczej będziemy zaglądali chcąc poznać jakiś konkretny moduł. To wymaga pewnej dyscypliny. Dlatego – choć do Eveninga zaglądam teraz częściej, np. jeśli chcę zrozumieć działanie jakiegoś suwaka modułu wyostrzania – to najwięcej nauczyłem się od Kelby’ego… Książki o Photoshopie Jeśli chodzi o Photoshopa, obecna wersja CC dostępna jest tylko przez chmurę Adobe – co oznacza w praktyce, że instalujemy program Adobe, ściągamy aplikację z ich serwerów i używamy sobie spokojnie. Większość podręczników dotyczy wersji CS6, od której CC niemalże się nie różni. W ofercie Ebookpoint są też książki na temat starszych wersji – CS5 i CS4 – i tam już w zależności od tematyki mogą być różnice. Do większości książek z serwerów Helionu możemy ściągnąć materiały – czyli pliki na których trzeba pracować w ćwiczeniach. Uprzedzam, że mogą być one spore – na przykład do pierwszej omawianej książki zajmowały ponad 900 MB… Adobe Photoshop CS6/CS6 PL. Oficjalny podręcznik (31,45 zł) – to jest coś, co powinniśmy dostać z programem jako instrukcja, ale musimy kupić… Pierwszy rozdział to krótkie wprowadzenie, potem idziemy coraz dalej – korekta, zaznaczenia, warstwy, maski i kanały, a następnie już projekty bardziej zaawansowane – np. tworzenie pocztówki albo okładki pisma. Jest też rozdział o edycji wideo i grafice 3D. To chyba niezłe wprowadzenie dla początkujących, ale 400 stron to tylko liźnięcie tematu. Na początku każdego rozdziału mamy dokładną tematykę, a nawet czas, jaki spędzimy na jego opanowanie (zwykle godzina). Pod koniec każdego rozdziału mamy pytania kontrolne i odpowiedzi. Photoshop CS6/CS6 PL. Nieoficjalny podręcznik (59,50 zł) – to największa książka w tym zestawieniu – ponad 900 stron. Wydana oryginalnie przez O’Reilly nosiła tytuł „Photoshop CS6: The Missing Manual”. 21 rozdziałów, które omawiają wszystkie możliwe funkcje Photoshopa. Co ważne, nie trzeba czytać wszystkiego – np. dla fotografów autorzy proponują krótszą ścieżkę, w zależności od tego, co chce się osiągnąć. Fotografia cyfrowa. Edycja zdjęć. Wydanie VII (31,45 zł) – tu Scott Kelby pokazuje jak wywołać, wyretuszować i obrobić zdjęcia przy pomocy Photoshopa. Sporo sztuczek, które w Lightroomie są niemożliwe. Są rozdziały o elementach, na których inne podręczniki się prześlizgują – czyli np. różne metody wyostrzania, albo korzystanie modułu HDR, który ma w PS spore możliwości, ale uzyskanie realistycznych zdjęć jest bardzo trudne. Zaklęcia Photoshopa. Edycja zdjęć. Wydanie II (39,50 zł) – to książka Anny Owczarz-Dadan wydana zaledwie parę tygodni temu. Na prawie 700 stronach trzy części. Pierwsza to korekta zdjęć połączona z wprowadzeniem do programu. Druga to różne efekty – bardzo mi się to spodobało, bo odpowiada pewnym celom, które chcemy osiągnąć, a których np. nie zrobiliśmy podczas robienia zdjęć – np. panning, bokeh, filtr polaryzacyjny czy gwiazdkowy. Mamy też sporo efektów „mereologicznych” np. mgły, kropli wody czy mokrej drogi. Rozdział trzeci – i najbardziej zaawansowany – to różne techniki manipulowania obrazami, np. korekta wyglądu postaci, konwersja do czerni i bieli oraz różne techniki wyostrzania.  ABC Photoshop CS6/CS6 PL (13,95 zł) – to książeczka dla zupełnie początkujących – wyjaśni czym są podstawowe pojęcia Photoshopa i pozwoli poruszać się po tym programie. W kolejnych rozdziałach przechodzimy po kolei przez wszystkie funkcje widoczne w programie. Wydaje mi się to bardzo teoretyczne, choć oczywiście pliki wykorzystane w książce możęmy ściągnąć. Photoshop CS4 PL. Retusz i restauracja fotografii. Biblia (39,50 zł; tylko PDF) – ta książka z serii „Biblia” dotyczy starszej wersji Photoshopa, ale specjalizuje się w czymś, czego nie mają inne pozycje – renowacji fotografii, ze szczególnym uwzględnieniem starych odbitek. Mamy więc porady na temat skanowania, różne metody postępowania przy różnych zniszczeniach, no i opis tych narzędzi które się przydają przy poprawkach. Niestety książka nie uwzględnia wprowadzonych w wersji CS6 narzędzi uwzględniających zawartość. A i przykłady niezbyt mi się podobają. Czasami wydaje mi się, że autor wręcz psuje niektóre zdjęcia. Photoshop. Pikantne efekty specjalne (23,50 zł) – tu nie mamy nic na temat obróbki fotografii, ani podstaw programu – przede wszystkim jest grafika – efekty tekstowe, kompozycyjne, reklamowe, holywoodzkie i 3D. Prawie 400 stron i podobnie jak u Kelby’ego pokazane wszystko krok po kroku. Photoshop. Maskowanie i komponowanie. Wydanie II (39,50 zł) – tej książki niestety nie miałem okazji przejrzeć. Ale ze spisu treści widzę, że to jest coś dla zawodowców, a ci nie potrzebuję rekomendacji od amatora. :-) Uwaga – w promocji znajdziecie jeszcze kilka innych tytułów. Załapały się przypadkiem nawet dwa poświęcone DTP i jeden na temat młodszego brata Photoshop Elements. Skupiłem się na tych, chyba bardziej przydatnych. Słowo o wersjach na czytniki Kiedyś pisałem o tym temacie przy e-bookach na temat fotografii. Można się zastanawiać, czy wersja inna niż w PDF przy książkach poświęconych grafice ma w ogóle sens. No i ma, przynajmniej dla mnie.   Przerabiam właśnie wspomniany wyżej Oficjalny podręcznik. Czytałem na przykład rozdział drugi o narzędziach korekcji fotografii. A więc:  Najpierw przeczytałem (w autobusie) cały rozdział, podkreślając sobie ciekawe rzeczy. Muszę ogarnąć nazewnictwo i całą filozofię działania takich narzędzi jak gąbka, stempel czy łatka. Obrazki na czytniku może nie są super czytelne, ale pokazują sens danej czynności. Przychodzę do domu, włączam Photoshopa, odpalam plik do ćwiczeń ściągnięty wcześniej z serwerów Helionu – a na drugim monitorze plik książki w PDF. Już nie muszę jej czytać dokładnie – tylko wykonać kolejne kroki ćwiczenia.  W ten sposób korzystam z zalet multiformatu i w każdej sytuacji wykorzystuję ten format, który jest akurat najlepszy. Co dla kogo: Podobnie jak przy poprzednich rekomendacjach książek z eBookpoint, postaram się określić, co warto kupić:  Chcesz poznać Lightrooma: na początek warto jednak Sekrety cyfrowej ciemni Scotta Kelby’ego. Kup podręcznik Eveninga, jeśli masz już więcej doświadczenia. Chcesz poznać podstawy Photoshopa: chyba najlepszy będzie Oficjalny podręcznik - pokazuje wszystko i na przykładach. Chcesz po prostu szybko obrabiać zdjęcia w PS: tutaj zdecydowanie Kelby: Fotografia cyfrowa. Edycja zdjęć - w końcu to VII wydanie, ludzie głosują portfelami. Ale nie kupuj, jeśli masz jego książkę nt. Lightrooma – część tematyki się powtarza. Lepiej wtedy dokupić następny tytuł. Chcesz ze zdjęciami robić cuda: Zaklęcia Photoshopa są droższe, ale chyba najbardziej zaawansowane. Wróciłeś do Photoshopa po jakimś czasie: chyba Nieoficjalny podręcznik to najbogatsze źródło informacji w tym zestawieniu. Chcesz się nauczyć grafiki: kup Pikantne efekty specjalne - ale pamiętaj, że w tej książce nie ma żadnego wprowadzenia do Photoshopa, zakłada się, że już masz jakieś doświadczenie.  Te książki nawet po przecenie 50% nie są najtańsze – ale to jest solidna wiedza, za którą na różnych kursach zapłacilibyśmy setki złotych. No i dotyczą programu, za który też niemało zapłacimy, mimo że to i tak nie są 3000 zł, tyle kosztowała niedawno wersja pudełkowa Photoshopa… PS. Z innych promocji w Ebookpoint polecam też przeznaczoną wyłącznie dla nas: E-booki na temat języka JAVA o 45% taniej, tylko z kodem „SWIATCZYTNIKOW” ważnym do 30 listopada. Tu rekomendacji nie będzie – ale możecie napisać w komentarzach, co warto kupić. :-) Czytaj dalej:  GIMP w Ebookpoint – moje rekomendacje Książki o języku Python o 40% taniej – promocja i nasze rekomendacje Wszystkie książki o HTML o 50% taniej. Promocja eBookpoint i Świata Czytników Ebookpoint zmienia oznaczenie książek, m.in. po Waszych uwagach Dwa lata księgarni eBookpoint + TOP20 Ebookpoint wprowadza zakup e-booka na prezent 