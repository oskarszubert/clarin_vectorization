Nieco ponad tydzień temu pisałem o Dniu Domeny Publicznej 2014 i z tej okazji ogłosiłem mały konkurs. Przypomnę, że chodziło o zaproponowanie ilustracji na okładki dla książek z Wolnych Lektur. Warunkiem było to, aby ilustracje były dostępne w domenie publicznej, albo na wolnej licencji. Pod artykułem rozgorzała dyskusja (40 komentarzy), ale… nie było zbyt wielu chętnych do tego, aby usiąść i poszukać propozycji. Pojawiły się cztery zgłoszenia i razem z Marcinem Wilkowskim z Fundacji Nowoczesna Polska zdecydowaliśmy, że nagrody otrzymają wszyscy odważni. :-) Nagrodami, jak wspominałem wcześniej będą zestawy przygotowane przez Koalicję Otwartej Edukacji. A oto i wszystkie zgłoszenia. Propozycja #1 – Wojciech: Poszukałem ostatnio na Wolnych Lekturach dzieł Kafki i choć obecnie ich tam jeszcze nie ma, to mam nadzieję, że prędzej czy później zostaną tam opublikowane. A zatem, wyprzedzając nieco zapotrzebowanie, oto moje propozycje ich okładek: Ameryka: na samym początku bez niespodzianki – fotografia Statuy Wolności. Zdjęć ją przedstawiających są oczywiście tysiące, ale mi do gustu przypadło takie z 1911 roku. Co ciekawe, data jego wykonania zbiega się z rozpoczęciem przez Kafkę prac nad tą powieścią: Proces: zdecydowanie obraz Więzień Nikołaja Jaroszenko. Współgra z książką zarówno pod – oczywistym – kątem treści, jak i ogólnej atmosfery. Dzięki ponurej gamie kolorystycznej, świetnie oddaje beznadziejność sytuacji i zagubienie bohatera.    Zamek: moja ulubiona powieść Kafki, choć zarazem najtrudniejsze pod względem doboru okładki. Proponowałbym (nieco przycięty) obraz przedstawiający zamek Blauenstein, wyraźnie górujący nad znajdującą się niżej wioską. Świetnie obrazuje to moim zdaniem niedostępność książkowego Zamku dla protagonisty.    Jeśli chodzi o ebooki, które są już dostępne na Wolnych Lekturach, to z chęcią podmieniłbym obecną okładkę Tako rzecze Zaratustra – zachodzę w głowę, co wybierający tą obecną miał na myśli. Moja propozycja to obraz Wędrowiec nad morzem mgły Caspara Davida Friedricha. Od kiedy zobaczyłem go po raz pierwszy, nie mogę odpędzić od siebie wrażenie, że Nietzsche pisząc swoje dzieło, musiał się nim choć trochę inspirować. Tako przemawiał do siebie Zaratustra, wspinając się na górę, twardymi przypowieściami krzepiąc swe serce: gdyż okaleczone było ono, jako nigdy przedtem nie bywało. Gdy zaś na przełęcz wstąpił, patrzy, oto w dali widnieje rozłogiem inne morze: Zaratustra stanął i milczał długo.    Propozycja #2 - Anna: Moją uwagę zwróciły fraszki Kochanowskiego – „Do dziewki” – zarówno tą, jak i  tamtą okładkę ciężko uznać za zachęcające do czytania. Proponowałabym za to któreś z tych:  George Knapton – Portrait of a Woman – „Nie uciekaj przede mną, dziewko urodziwa / z twoją rumianą twarzą moja broda siwa” – na cóż długie, pełne kwiecistych słów uzasadnienie, jeśli powyższe dziewczę po prostu idealnie tu pasuje?  Vere Monckton-Arundell by Edward Hughes  – delikatny, niewinny portrecik. Kobieta trzyma w dłoniach lilie, o których zresztą Kochanowski wspominał w drugiej z podanych fraszek. Angelica Kauffmann – Portrait of Eleanor – j.w.  Cappelaere Portrait Miss Haryett Howard, Frederick Sandys – Isolda con la poción de amor, a także May Margaret – każda z nich przywodzi mi na myśl „dziewkę srogą”, do której tak wzdycha podmiot liryczny. Propozycja #3 - Łukasz:  Idealny obrazek dla lektury: Janko Muzykant, widać tu chłopca zapalonego muzyką skrzypcową do tego rysunek oddaje czasy w których żył. Propozycja #4 - ”f”: Na początek uwaga dla autora – podaj swojego prawdziwego maila. ;-) Nie mam jak z Tobą się skontaktować w sprawie adresu do wysyłki nagrody. Znalazłem kilka potencjalnie ciekawych okładek (wszystkie do ebooka „W stronę Swanna”) Obecna okładka jest zbyt współczesna dla powieści osadzonej w XIX w.  Mud Pie – Berthe Morisot,obraz nawiązuje do treści książki, tj. do spotkań Gilberty i Marcela.  The Milliner on the Champs Elysées – Jean Béraud, obraz oddaje „ducha epoki” i jw. nawiązuje do książki. Parisienne Au Rond-Point Des Champs-Elysees – Jean Béraud, jw. Jeune femme traversant le boulevard – Jean Béraud, jw. Niestety nie udało mi się znaleźć pionowo zorientowanego obrazu, który by był odpowiedni na okładkę, a na którym w pierwszym planie nie byłaby przedstawiona kobieta. Dziękuję za udział! Odważnym gratuluję, w imieniu swoim i Wolnych Lektur dziękuję za poświęcony czas. Część z tych propozycji zostanie wykorzystana – a w komentarzach – już poza konkursem można zgłaszać kolejne! Czytaj dalej:  Dzień Domeny Publicznej 2014 + konkurs na okładkę dla Wolnych Lektur Na „Damę Kameliową” już mają, teraz Wolne Lektury zbierają na Bułhakowa! Ile kosztuje digitalizacja książki? Wyjaśnienia z Wolnych Lektur Wolne Lektury zbierają na Damę Kameliową E-booki w abonamencie czy na sztuki? Wasze odpowiedzi w konkursie Legimi Matrioszka czyli książka o Rosji i konkurs 