Miesiąc minął, więc drugi już przegląd nowości z rynku, nie na tyle ważnych, aby poświęcać im osobny artykuł. W odpowiednim czasie pisałem o nich na facebookowym profilu Świata Czytników. Kindle Store w Niemczech  Niemiecki Amazon uruchomił swoją wersję Kindle Store. Można tam kupić czytniki (z menu po angielsku, za to z niemiecką instrukcją), także aż 25 tysięcy niemieckich książek i ponad 600 tysięcy anglojęzycznych. Dla nas nie ma to praktycznego znaczenia, bo niemiecki Kindle Store jest dostępny tylko dla mieszkańców Niemiec, Austrii i Szwajcarii. Warto jednak zauważyć ile za zachodnią granicą kosztuje Kindle: 139 euro za wersję WIFI i 189 euro za wersję 3G. Dlaczego tak drogo? Ano, doliczony jest potężny VAT, którego my jak wiadomo, przy sprowadzaniu jednej sztuki nie płacimy. Czy jest nadzieja na Kindle Store w Polsce? Nieprędko, wcześniej musiałby zostać uruchomiony polski Amazon – niemiecki działał już długo. A w kolejce czekać będą jeszcze takie kraje jak Hiszpania, Francja czy Włochy, ze znacznie większymi rynkami książki. Tablet Amazonu od Samsunga? Plotki są coraz głośniejsze o tablecie Amazonu, który miałby działać na systemie Android. Serwisy technologiczne (np. Engadget) spekulują, że będzie to tablet Samsunga, być może przeróbka popularnego Galaxy Tab. Premiera miałaby nastąpić już w lecie tego roku.  Szczerze mówiąc, wolałbym następcę Kindle DX. Polskie menu dla oprogramowania 3.1 Koledzy z eksiazki.org przygotowali wersję polskiego menu dla Kindle, które działa z nowym oprogramowaniem 3.1. Instalacja takiego menu wymaga wgrania jailbreaka i jest raczej bezpieczna, pamiętajmy jednak, że to modyfikacja oprogramowania, która łamie warunki gwarancji, co zresztą uczciwie piszą sami autorzy: Przed kontynuacją musimy Was ostrzec – o ile według naszych doświadczeń  zainstalowanie naszego oprogramowania jest bezpieczne (da się go również  usunąć) – nie możemy zagwarantować, że nic nie zostanie uszkodzone.  Dlatego też zrzekamy się wszelkiej odpowiedzialności – to Wy  decydujecie, czy chcecie zainstalować KindlePL czy nie. Biorąc pod uwagę fakt, że menu w Kindle to 5 opcji na krzyż, nie widzę sensu w jego instalacji. Razem z menu dostajemy jednak też polską klawiaturę – więc jeśli ktoś potrzebuje możliwości wpisywania polskich znaków – może spróbować. Aktualizacje oprogramowania Pojawiły się nowe wersje:  Kindle for Android ma sporo nowych funkcji, np. słownik i lepsze dostosowanie do tabletów. Kolejne przygotowania do Amazon Tablet? :-) Kindle for PC – wersja 1.5 nazywa się już po prostu „Kindle” i poza tym nie wnosi specjalnych zmian. Jeśli ktoś korzysta z możliwości ściągania zabezpieczeń z książek Kindle, opisanych np. na Lifehacker, w nowej wersji nie będą one już działały – trzeba pozostać przy 1.4.1.  Amerykańskie biblioteki będą wypożyczały książki na Kindle Amerykańskie biblioteki publiczne wypożyczały dotąd książki na e-czytniki, ale tylko te działające w systemie zabezpieczeń Adobe Digital Editions. Amazon, który ma odrębny system, obsługiwany nie był. Wyglądało to tak, że ściągało się specjalny link, który otwierany był w autoryzowanym wcześniej programie i dopiero wtedy pozwalał na ściągnięcie samej książki. W przypadku Kindle będzie to prostsze, bo książka przyleci sobie po prostu przez połączenie WIFI lub 3G, jak to opisywałem w teście pożyczania. Jeśli klient biblioteki zrobi sobie w książce notatki i po roku wypożyczy ją ponownie… te notatki nadal tam będą. :-) My oczywiście nie możemy wypożyczać niczego z amerykańskich bibliotek, dlatego news nie ma dla nas znaczenia, jest jednak rewolucją w Stanach. Pojawiły się już głosy, że wejście Amazona na rynek biblioteczny oznacza śmierć formatu EPUB. Czytaj dalej:  Miejska Biblioteka Publiczna w Gdyni wypożycza czytniki [+informacje z Opola] Amazon wchodzi do Polski… ale nie ze sklepem Krakowska Arteteka zaczyna wypożyczać czytniki e-booków Amazon wchodzi do Polski. Nie, jeszcze nie ze sklepem Kraków, Opole i Gdynia – jak wyglądają statystyki wypożyczeń czytników? Earl – tablet z e-inkiem dla turystów 