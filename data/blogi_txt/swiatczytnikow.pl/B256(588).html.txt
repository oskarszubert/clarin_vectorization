Dzisiejszą książką dnia w eBookPoint jest „Homo Creativus – 40 technik podkręcania umysłu”. O samej pozycji będzie niżej, zwróćmy jednak uwagę na ceny:  Wersja papierowa w księgarni Sensus: 34,90 zł Zwykła cena e-booka: 27,90 zł (20% taniej niż papier) E-book w dzisiejszej promocji dnia: 19,53 zł (44% taniej niż papier)  Ceny są różne, ale schemat jest podobny każdego dnia. 44% mniej niż edycja papierowa, to już jest konkretna oszczędność, tym bardziej że najczęściej dostajemy wszystkie formaty, więc książkę mamy, można powiedzieć – na zawsze. Pamiętajmy też o 23% VAT dla książek elektronicznych. Uświadamia nam to podana cena netto – gdyby VAT wynosił 5% tak jak dla papieru, książka w promocji kosztowałaby 16,67 zł czyli o 53% taniej. Dlaczego o tym piszę? Jako czytelnik książek papierowych – jestem częstym gościem strony Helionu z promocjami. Codziennie w każdej ze swoich 5 księgarni losują jedną pozycję ze zniżką 20-30%. I jakoś czasami tak się składa, że gdy pomyślę o jakiejś książce, wystarczy zajść tam parę dni z rzędu, żeby na nią trafić. :-) Na przykład gdy udało mi się przebiec swoje pierwsze 10 km w zawodach, postanowiłem zrobić sobie prezent, którym miało być „Bieganie metodą Gallowaya”. Nawet nie musiałem czekać, bo… tego samego dnia książka była przeceniona. Na razie w eBookPoint jest niewiele książek – naliczyłem wczoraj 164. Zatem przeciętnie każda książka będzie wylosowana 2 razy w roku. :-) A żeby na nią trafić w ciągu najbliższego miesiąca mamy prawie 20% szansy. Dlatego też wrzuciłem na boczną belkę widżeta z książką eBookPoint – warto rzucić okiem, a nuż to jest coś, czego szukacie. O samej książce  Tłumacz (czy też marketing Helionu, który wymyślał tytuł) ma u mnie minusa, bo gdyby nie okładka i nazwisko autora, to w życiu bym się nie domyślił, że chodzi o „Ignore Everybody: and 39 Other Keys to Creativity”, jedną z popularniejszych książek biznesowych ostatnich lat. Autor, Hugh MacLeod, zrobił karierę jako twórca rysunków satyrycznych, które zawsze rysuje w formacie wizytówki. Książka jest dość bezczelną próbą pokazania, że nawet najbardziej banalny pomysł może okazać się kreatywny, wszystko zależy od determinacji, wykonania i sprzedania. Dlatego recenzje są bardzo różne – od zachwytów, bo jeśli mamy swój pomysł na biznes, produkt, cokolwiek, co chcemy wypromować – to książka naprawdę da dużo do myślenia. Ale jeśli takich pomysłów nie mamy – i np. szukamy inspiracji do codziennej pracy w korporacji – to będzie raczej strata czasu, a irytować nas będą różne osobiste wstawki autora. Ja poznałem „Homo Creativus” w oryginale i nie żałowałem. Każdy z 40 rozdziałów jest przedzielony rysunkiem autora – oczywiście na wizytówce. W wersji polskiej (można podejrzeć darmowy fragment PDF na stronie produktu) widzimy, że nie próbowano zamieniać oryginalnych komentarzy, ale je przetłumaczono poniżej.  Ze skutkiem różnym jak widać… Tak czy inaczej, promocję dnia w ebookowej księgarni Helionu warto śledzić. Czytaj dalej:  Dwa lata księgarni eBookpoint + TOP20 Wszystkie książki o HTML o 50% taniej. Promocja eBookpoint i Świata Czytników Projekt ustawy o cenie stałej na książki – niby nas nie dotyczy, ale i tak możemy się obawiać Ebookpoint zmienia oznaczenie książek, m.in. po Waszych uwagach Ebookpoint wprowadza zakup e-booka na prezent Książki o języku Python o 40% taniej – promocja i nasze rekomendacje 