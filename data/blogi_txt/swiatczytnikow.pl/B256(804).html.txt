Parę tygodni temu przedstawiałem Wam „maluszka” – PocketBooka 515 Mini – 5-calowy czytnik, który zaciekawił mnie swoją mobilnością i dobrym wykorzystaniem powierzchni ekranu. Dziś chciałem przedstawić czytnik PocketBook 624 Basic Touch - jest to, jak sama nazwa wskazuje, model podstawowy z ekranem dotykowym o standardowej wielkości 6 cali. Podobnie jak przy Mini – nie będzie to pełna recenzja urządzenia. Nasz dzisiejszy bohater ma cały szereg funkcji internetowych, na których się skupię. Szczególnie zainteresowały mnie metody bezprzewodowego wysyłania plików na czytnik – co może sprawić, że Basic Touch stanie się konkurentem dla podstawowego Kindle. Jeśli chodzi o aplikacje do czytania, Touch Basic niewiele różni się od Mini poza obsługą dotykiem, która jest rzeczywiście wygodniejsza. Z kolei od droższego, topowego Touch Lux różni się głównie rozdzielczością 800×600 (zamiast 1024×768) i brakiem oświetlenia. Ma za to od niego szybszy procesor. Funkcje, które opiszę powinny działać tak samo na Touch Basic i Touch Lux. Wystarczy wejść w ustawienia naszych kont – a widzimy, jak dużo funkcji dostępnych jest w tych modelach.  Omówię je tutaj – z wyłączeniem Adobe DRM – bo to akurat funkcja znana z innych czytników, a że obecnie większość e-booków po polsku sprzedawana jest ze znakiem wodnym, nie musimy prawie wcale z niej korzystać. Łączenie z internetem Ostatnie wersje Kindle są tak skoncentrowane na sieci, że domyślnie ma być ona tam na stałe włączona. Podobnie jest zresztą na Kobo i Nooku. Również nowy Onyx, gdy tylko sieć włączymy – aktywuje ją od razu po wybudzeniu. PocketBook założył, że lepiej łączyć się z siecią, gdy jej potrzebujemy. Takie rozwiązanie pomaga też oszczędzać baterię, która ma niezłą pojemność – Basica musiałem ładować tylko raz. Dlatego dopiero przy wywołaniu funkcji internetowej pojawia się ekran łączenia – po kilku sekundach WIFI działa. Przy pierwszym połączeniu jest oczywiście skanowanie sieci, podawanie haseł – wychodzi to bardzo sprawnie, choć przyznaję, że przyzwyczaiłem się do internetu stale włączonego. Aktualizacja oprogramowania Początkowo z opisywaną dalej funkcją Dropboxa miałem spory problem, bo gdy uruchomiła się przeglądarka, gdzie miałem podać login do Dropboxa, okazało się że… na klawiaturze ekranowej nie ma znaczka małpy (@), który trzeba podać w adresie do logowania. Zanim zacząłem szukać informacji na forach, pomyślałem że warto czytnik zaktualizować. W ustawieniach jest odpowiednia opcja, czytnik sprawdza czy jest nowe oprogramowanie – było, sprzed paru dni – ściąga je przez WIFI i zaczyna się sam aktualizować.    Na ekranie widzimy różne linuksowe komunikaty, po czym czytnik się restartuje i działa wszystko prawidłowo. W ciągu trzech tygodni korzystania z Touch Basic załapałem się na dwie kolejne aktualizacje, tak więc widać, że ukraińska firma trzyma rękę na pulsie i poprawia zauważone błędy. Dropbox Zacznijmy od funkcji miłej nawet dla osoby niekorzystającej nigdy z czytników – integracja z Dropboxem pozwala na dostęp do naszych plików z chmury oraz ich automatyczne pobieranie na czytnik. Przy pierwszym uruchomieniu trzeba się zalogować na nasze konto Dropboxa i udzielić czytnikowi uprawnień do utworzenia folderu „Dropbox PocketBook” na naszym koncie.  I rzeczywiście – takie konto powstaje, co widzę wkrótce na komputerze. Zawartość tego folderu będzie automatycznie synchronizowana na urządzeniu. Działa to bardzo ładnie – szczególnie gdy ustawimy automatyczną synchronizację. Oto wrzuciłem na komputerze kilka książek i… są.  Niestety ograniczenie do jednego folderu sprawia, że nie uzyskamy synchronizacji z księgarniami. Bo również np. Publio, Ebookpoint czy O’Reilly wrzucają zakupione książki do swoich folderów, a z poziomu Pocketbooka nie uzyskamy do nich dostępu. To trochę psuje użyteczność tej funkcji. Najlepiej byłoby, gdyby aplikacja Pocketbooka miała dostęp do całego naszego konta i można było po prostu wybrać, które foldery powinny zostać synchronizowane. Choć oczywiście miałoby to skutki uboczne – jeśli ktoś ustawi zbyt szeroki dostęp, mógłby szybko zapchać czytnik zupełnie niepotrzebnymi plikami. Send-to-PocketBook To odpowiedź ukraińskiej firmy na Send To Kindle. Aż dziwne, że tyle lat minęło, aż ktoś na to wpadł. Działanie jest proste – rejestrujemy się w usłudze np. z mailem jan.kowalski@gmail.com. Dostajemy wtedy adres mailowy jan.kowalski@pbsync.com na który możemy wysyłać książki. Trafią one do wybranego folderu na urządzeniu. Tak wita nas funkcja po pierwszym uruchomieniu oraz połączeniu z siecią:  A więc najpierw rejestracja – podajemy swój adres e-mail oraz nowe hasło do tej usługi, po czym czekamy na aktywację lub nie…   U mnie zadziałało dopiero za trzecim razem – adres uczelniany i firmowy zakończył się komunikatem jak wyżej. W końcu skorzystałem z zapasowej skrzynki na Onecie i dostałem wiadomość z prośbą o aktywację.  Potwierdzam – i załatwione.  Tak wygląda wiadomość z potwierdzeniem – jak widać po angielsku – ten język się czasami niestety przewija, nie wszystko jest zlokalizowane. Mamy w niej wyliczone kilkanaście typów plików, które możemy wysyłać na czytnik.  A tak wygląda strona zarządzania funkcją.  Jako pierwszą rzecz, postanowiłem… sprawdzić, czy na PocketBooku zadziała funkcja wysyłki na Kindle z którejś polskiej księgarni. Wybrałem Nexto. Wpisałem adres @pbsync.com w ustawieniach księgarni:  Użytkownicy Kindle wiedzą, że adres nadawcy trzeba potwierdzić na stronie Amazonu, tak ktoś niepożądany nie zalał naszego czytnika spamem. PocketBook korzysta z innej formy autoryzacji – przy pierwszej przesyłce z nieznanego adresu dostajemy (na nasz własny adres mailowy, nie nadawcy) prośbę o potwierdzenie.  Po skopiowaniu linka do przeglądarki adres zostaje dodany do „białej listy” – a na nasz czytnik trafiają przesłane pliki. Z Nexto się udało – dwa pliki trafiły do odpowiedniego folderu natychmiast po synchronizacji.  Od razu powiem, że nie ze wszystkimi księgarniami to zadziała. Niektóre dopuszczają wyłącznie wpisanie adresu w domenie @kindle.com i tego nie obejdziemy. Większą wadą jest przesyłanie na czytnik wyłącznie formatu MOBI – ten wprawdzie jest przez PocketBooka odczytywany, ale aplikacja FB Reader średnio sobie z nim radzi – wydaje mi się, że tracimy sporo formatowania. Znacznie lepszy byłby format EPUB. Pytanie, czy księgarnie zdecydują się na wprowadzenie integracji z Pocketbookiem, podobnej jak w przypadku Kindle. Wtedy wpisywalibyśmy maila @pbsync.com – a na czytnik trafiałaby wersja EPUB. Nawet bez tego – da się Send-To-PocketBook używać bardzo skutecznie. Oto dodałem swój adres w ustawieniach Calibre.  Po czym… wysłałem plik tak samo jak robię to z Kindle. Po kolejnej synchronizacji wysłana natychmiast trafiła na czytnik. Tak więc otwiera się przed nami możliwość bezprzewodowej wysyłki książek i czasopism z Calibre. A to miał jak dotąd wyłącznie Kindle. ReadRate To z kolei funkcja społecznościowa czytnika. Umożliwia informowanie znajomych o tym że czytamy daną książkę, a także dzielenie się cytatami i notatkami. Tak ją zachwalają gdy wejdę do niej z poziomu książki.  A tak wygląda strona logowania.  Czytnik nie należy do mnie, więc wolałem na wszelki wypadek nie łączyć swojego konta z Facebookiem, poza tym interfejs w cyrylicy jest świadectwem, że tej funkcji jeszcze nie dopracowano. Czytnik RSS Aplikacja do czytania RSS ma załadowanych kilka kanałów domyślnych, umożliwia też dodanie własnych.   Niestety działanie funkcji mnie rozczarowało. Wyobrażałem sobie, że aplikacja będzie ściągała zawartość RSS na czytnik i przeczytamy ją sobie w interfejsie czytnika – a więc ustawimy wybraną czcionkę itd. Nic z tego. Pobieranie działa sprawnie…  Ale wszystkie ściągnięte artykuły wyświetlają nam się jako jedna dłuuuuga strona w przeglądarce internetowej czytnika.    Nie ma żadnej możliwości nawigacji czy przejścia do wybranego kanału. Mimo tego, że gdzieś na dole są newsy ze Świata Czytników, zabrakło mi cierpliwości, żeby do niego przewinąć. Moim zdaniem wygodniej już będzie korzystać z którejś z mobilnych stron z RSS (nie testowałem), albo z wysyłki RSS z programu Calibre. PocketBook Sync i księgarnia O tych dwóch funkcjach wspominam tylko na marginesie – Sync-To- PocketBook służy do synchronizowania treści zakupionych we współpracujących z Pocketbookiem księgarniach, jako przykład w opisie funkcji podawany jest sklep Bookland.    Funkcji nie miałem okazji przetestować, bo w tym momencie sama księgarnia nie ma nic do zaoferowania polskim czytelnikom – i to dosłownie. Oto, jak zostałem powitany po wejściu do pozycji menu „Księgarnia”.   Po polsku nie ma tam po prostu książek, choć to może błąd, bo na stronie jakieś książki są, co ciekawe z wydawnictwa Helion.  Tak czy inaczej, w tym momencie nie mamy za bardzo tam czego szukać. Podsumowanie Spróbuję w jednym zdaniu ocenić podane funkcje:  Działanie WIFI – bardzo dobre, choć chciałbym większej automatyzacji. Automatyczna aktualizacja – świetna sprawa. Dropbox – funkcja przydatna, choć ograniczona. Send-To-PocketBook – potencjalnie największa zaleta nowych PocketBooków, szczególnie gdy zintegrują się z nimi polskie księgarnie. Czytnik RSS – mało przydatny. ReadRate – nie testowałem. Księgarnia/Pocketbook Sync – nieprzydatne w polskich warunkach.  Zwycięzca jest oczywisty – możliwość wysyłania plików mailowo na czytnik działa bardzo ładnie i skutecznie i sądzę, że zostanie ona jeszcze porządnie wykorzystana. To co mnie dziwi, to duża liczba funkcji wymagających osobnych kont. Do większości z nich trzeba się osobno logować, co zajmuje sporo czasu.. Szkoda, że jeśli założę konto na Send-To-PocketBook, to nie mogę jednocześnie z tego konta zalogować się do księgarni… Brakuje mi też jakiegoś zarządzania online – szybciej by poszło założenie tych wszystkich kont na komputerze. Przypomnę ceny czytników:  Omawiany tutaj PocketBook 624 Basic Touch kupimy w Virtualo za 389 zł, dodatkowo otrzymamy książkę „Bezcenny”. Można też nabyć pakiet PocketBook Basic + Bezcenny + 150 zł za 499 zł. Jeśli ktoś potrzebuje podświetlenia i ekranu o większej rozdzielczości, może kupić PocketBook 623 Touch Lux (579 zł, lub 799 zł w pakiecie z 300 zł na książki).  Tabelkę z porównaniem trzech modeli Pocketbooka znajdziecie w artykule omawiającym te czytniki. Czytaj dalej:  PocketBook i książki czyli pakiety świąteczne w Virtualo (oraz zapowiedź testu) Test czytnika PocketBook Mini – maluch, który dużo może… Porównanie: Kindle Paperwhite vs Pocketbook 623 Touch Lux PocketBook CAD Reader czyli czytnik dla architektów Pocketbook Color Lux – kolejny czytnik z kolorowym e-papierem Dwa testy czytników i jak je czytać: Komputer Świat, PC Format 