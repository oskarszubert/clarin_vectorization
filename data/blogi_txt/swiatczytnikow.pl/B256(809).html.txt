Po co Polakom biblioteki? – pod takim hasłem w ramach Programu Rozwoju Bibliotek przeprowadzone zostało badanie „użytkowników” polskich bibliotek. Warto zapoznać się:  z raportem (PDF) oraz interaktywną infografiką – bardzo mi się podoba ta forma. Oczywiście samo założenie badania – czyli pytanie ludzi, którzy wciąż chodzą do bibliotek – kryje w sobie wypaczenie. Co bowiem z tymi, którzy chodzić przestali? No – ale raport ma potwierdzać potrzebę istnienia całego programu i trudno by sobie wyobrazić, że będzie prowadził do innych wniosków. Tak czy inaczej okazuje się, że biblioteki nie są już dziś traktowane jako wypożyczalnia książek – a raczej jako miejsce spotkań, możliwość znalezienia materiałów do pracy semetralnej, albo miejsce dostępu do internetu. To dla dzieci. Dorośli korzystają z pomocy w wypełnieniu PIT, przychodzą na ogólnodostępne wykłady, albo na kursy komputerowe. W plastyczny sposób raport przedstawia profile kilku typowych użytkowników biblioteki – seniorki, młodej matki, maturzysty i ucznia podstawówki. Dla 28% badanych biblioteka jest jedynym miejscem, gdzie mogą skorzystać z internetu (podkreślam: mogą, nie czy korzystają).  Cytując raport: Bibliotekarze powoli odchodzą od myślenia o bibliotece tylko i wyłącznie przez pryzmat czytelnictwa (choć nadal jest ono dla nich kluczowe), powodując to, iż prowadzona przez nich instytucja daje użytkownikom korzyści nie tylko związane z czytaniem książek. Wzbogacają więc ofertę biblioteki o działania związane z nowoczesnymi technologiami i animacją społeczną. Wierzą, że dzięki swojej aktywności będą pozyskiwać nowych czytelników i zachęcać ich do czytania książek. Dzięki tej dodatkowej ofercie biblioteka staje się atrakcyjna szczególnie dla grup osób, które nie są „oczywistymi” odbiorcami bibliotek, do których za pomocą standardowej oferty jest trudniej dotrzeć. Tak więc biblioteka, zdaniem autorów badania staje się dzisiaj lokalnym centrum edukacyjno-kulturalnym, innym niż szkoły, a przy okazji pomaga wyrównywać szanse społeczne. Jak wynika z posłowia, da się dorobić do tego ładną ideologię: Pod koniec lat 80-tych w socjologii miejskiej pojawiło się pojęcie „trzeciego miejsca” – terytorium, które nie jest ani domem ani miejscem pracy (bardzo wiele analogii można odnaleźć w koncepcji trzeciego sektora). Istnienie takiej przestrzeni jest (i słusznie) uważane za jeden z najważniejszych warunków (wręcz koniecznych) do tworzenie się społecznej wspólnoty. Takie funkcje może pełnić wiele miejsc (parki, kawiarnie, boiska, sklepy osiedlowe, parafie a nawet – choć jest to raczej dowód na ich deficyt – przystanek lub stacja benzynowa). Szczególnym pod tym względem miejscem jest właśnie biblioteka, która zwłaszcza w mniejszych miejscowościach stanowią rodzaj oazy przestrzeni publicznej. Bardzo pouczająca pod tym względem jest np. rola bibliotek w Stanach Zjednoczonych, gdzie przez wiele lat biblioteki tworzyły przestrzeń dla lokalnych zgromadzeń i stanowiły rodzaj scenografii dla funkcjonowania czegoś w rodzaju lokalnej agory. Zabrakło jednak kontekstu, w jakim w ogóle biblioteki działają i tego, że mają coraz większą konkurencję. Przykładowo, w całym raporcie (62 strony) ani razu nie pojawia się określenie „ebook” czy „książka elektroniczna”. W domu powieszonego nie mówi się o sznurku? No właśnie. Zastanawiam się, jakie znaczenie biblioteki mają dziś dla nas, użytkowników czytników, które same w sobie są podręcznymi „biblioteczkami”. Coraz więcej e-booków można kupić, jeszcze więcej – ściągnąć. U przeciętnego czytelnika biblioteka osiedlowa konkuruje z różnymi źródłami materiałów do czytania. Chodzicie jeszcze do bibliotek? Jak zmieniły się Wasze relacje z nimi odkąd macie czytniki? Czytaj dalej:  Archiwum „Przekroju” online – tylko dlaczego biblioteka je ukrywa? Co nowego w Calibre – obsługa DOCX, wirtualne biblioteki, edycja spisu treści i dopracowanie książek Ebookpoint zmienia oznaczenie książek, m.in. po Waszych uwagach Ranking „Magazynu Literackiego KSIĄŻKI” #205 – październik 2013 ebooks43.pl rok później czyli sporo darmochy – c.d. Bazylka, Urban, Wyszkowski, Kapela, Sosnowski, Grabiński Dlaczego e-wydania bywają „piątym kołem u wozu” dla wielu redakcji? 