Przed Wami trzecia część największego testu Kindle Paperwhite w polskim internecie. Tym razem skupię się na pozostałych, a nie omówionych do tej pory funkcjach.  Przypominam, że pierwszej części pisałem o oświetleniu, zaś w drugiej o codziennym czytaniu e-booków. Teraz przyjrzę się wyszukiwaniu, obsłudze PDF, czasopism, a także sieci, Kindle Store i ustawieniom rodzicielskim. Wyszukiwanie książek i w książkach Na ekranie głównym widzimy ikonkę wyszukiwania, a po jej aktywowaniu możemy przeszukiwać zawartość całego urządzenia oraz chmury Kindle.  W przypadku książek znajdujących się na czytniku widoczna będzie liczba wystąpień danego słowa w e-booku. Książki z chmury przeszukiwane są wyłącznie pod kątem tytułu – tu wpisałem „PHP” i znalazło mi kilka tytułów z eBookpoint, które są w chmurze. (Uważni czytelnicy zauważą, że jeden z tytułów powtarza się – ano był na chmurze, ale wrzuciłem go też na czytnik po kablu). Jeśli tytułu dotkniemy, zaczyna się natychmiast ściągać na czytnik.  Warto podkreślić, że Kindle jest jednym z niewielu czytników, który indeksuje wszystkie e-booki. Inne marki pozwalają zwykle na przeszukiwanie wyłącznie bieżącej książki. Indeksowanie treści może trwać dość długo i zżerać baterię – dlatego jeśli wrzucimy na czytnik sporo książek – warto podłączyć go do ładowania i zostawić np. na noc. Wyniki wyszukiwania wewnątrz konkretnej książki to po prostu przeglądanie fragmentów z zaznaczonym danym słowem.  Niestety nie ma ograniczone są możliwości znajdowania słów z polskimi znakami. Klawiatura Kindle pozwala na wprowadzanie liter „ś”, „ó” i „ć” – trzeba przytrzymać dłużej odpowiednią literę (s, o, c) i pojawią się warianty do wyboru. Czytanie PDF Ja sam do czytania PDF używam starego Kindle DX i uważam że dopiero 10″ pozwala na komfort w tym zakresie. Dlatego myśl o korzystaniu z czytnika 6″ dla PDF jest mi zupełnie obca. Jeśli zależy mi na jakimś e-booku, to korzystam z dość skutecznej metody konwersji. No, ale niby PDF-y czytać się da. Testowo wgrałem dwa pliki: Polski Rok 1968 (e-book z IPN) oraz tegoroczny list Warrena Buffeta do udziałowców.    Wybór jest dość złośliwy – bo obie te książki mają format zbliżony do A4 i w pełni naturalnie wyglądać będą na… ekranach zbliżonych do A4. Niestety, w przypadku właśnie takich plików PDF tekst na ekranie 6″ będzie za mały i w zasadzie niewiele z tym zrobimy. Przede wszystkim funkcje powiększania dokumentu są kompletnie nieprzydatne. Owszem, plik PDF zoomujemy przez gest dwóch palców (ściągnięcie, rozciągnięcie), ale powiększenie nie jest płynne – a skokowe (100-150-200-300%), przez co ustawienie komfortowej wielkości strony będzie niemożliwe i zmusi do niewygodnego przesuwania ekranu.  Bardziej sensowny sposób na czytanie PDF to skorzystanie z trybu landscape, czyli przekręcenie urządzenia, wybranie z menu „Landscape mode” i cieszenie się PDF-em który będzie poszerzony do całej szerokości. Wtedy dotknięcie ekranu, które normalnie zmieniałoby stronę, przesuwa po prostu widoczny obszar PDF, tak że jedna strona zajmuje zwykle 3 ekrany. Pierwszy:  Drugi:  Trzeci:  Szkoda jednak, że zawartość PDF nie wypełni całego ekranu i że czytnik pozostawia marginesy. Niemniej w ten sposób czytać się już da – i tu docenimy szczególnie większą rozdzielczość Paperwhite. Oczywiście istnieją pliki PDF (np. kupowane w Złotych Myślach), które są przystosowane do mniejszych ekranów i nawet bez przekręcania działają ładnie. Tu odeślę do artykułu o Szkole Turystyki Górskiej, która jest tego doskonałym przykładem. Odpowiadając sobie na pytanie, „czy warto kupić Kindle do czytania PDF” – musimy więc zdecydować, jakie PDF-y czytamy – i najlepiej przetestować je na pożyczonym egzemplarzu. Żaden model Kindle nie posiada funkcji „reflow”, która pozwala traktować PDF jak zwykły plik tekstowy, czyli powiększać w nim sam tekst. Nie jest to funkcja idealna, co pokazała choćby recenzja czytnika Onyx Boox, ale momentami bywa przydatna. Zamiast „reflow”, Kindle ma możliwość konwersji online – wysyłam plik PDF na adres mailowy czytnika z tematem „Convert” i na czytnik trafia już skonwertowany plik MOBI. Efekty działania tej funkcji są rozmaite – zwykle wychodzi dość przyzwoicie, m.in. wycinane są numery stron i stopka. Bardzo rzadko są problemy z polskimi literami. Jak wypadły dwie testowane książki:      Tekst jest OK – ale wszystkie tabelki czy bogatsze formatowanie się rozsypują – to akurat naturalna cecha konwersji z PDF i tryb reflow nie zadziała lepiej. Paperwhite ma, podobnie jak Touch, bardziej zaawansowaną przeglądarkę plików PDF niż starsze wersje Kindle (Keyboard, Classic). Działa m.in. spis treści i linki wewnętrzne w plikach PDF. Funkcje takie jak ustawienia kontrastu wywołujemy z menu.  Czytanie czasopism Czasopisma w formacie MOBI są specyficzną dla Kindle formą e-booka, która zakłada podział na sekcje i poszczególne artykuły. Czasopisma w formacie Kindle ściągniemy z Kindle Store, pobierzemy z eGazeciarza/Calibre, sprzedawane też są w Nexto. Na blogu mieliśmy kiedyś kompletną listę polskich czasopism na czytniki. Istnieją dwa tryby przeglądania zawartości pisma. Albo jako sekcje i tytuły:  Albo przegląd sekcji, z których każdą możemy dodatkowo rozwinąć (tu kliknąłem w Historię).   Wygląd artykułu nie różni się od starszych wersji Kindle.  Między kolejnymi artykułami korzystając z gestu góra-dół. W przeciwieństwie do e-booków MOBI oraz PDF, w czasopismach nie działa tryb landscape. Sieć i „airplane mode” Kindle może połączyć się z internetem na dwa sposoby:  Sieć WIFI Sieć 3G/EDGE/GPRS – tylko w przypadku Kindle Paperwhite 3G mamy darmowy dostęp do Kindle Store i Wikipedii na prawie całym świecie. W środku siedzi karta Vodafone, a za dostęp płaci Amazon.  3G włączane jest wyłącznie w momencie, gdy nie ma dostępnego WIFI, tak więc te sieci nigdy nie działają jednocześnie. Połączenie z siecią następuje błyskawicznie, podobnie jak w tabletach czy smartfonach. Równie szybko działa skanowanie okolicznych sieci, które wywołujemy z Menu-Settings. W Kindle Paperwhite wprowadzono zmianę, znaną też użytkownikom Kindle Classic w wersji 4.1. Mianowicie – z menu zniknęła opcja „Wireless On / Wireless Off” umożliwiająca włączenie sieci. Teraz domyślnie Kindle ma sieć włączoną „zawsze”, czyli w momencie gdy jest wybudzony. Jeśli potrzebujemy sieć wyłączyć – przechodzimy do Menu – Settings i wybieramy „Airplane Mode” – a na górnym pasku widzimy wtedy ikonkę samolotu. Kindle Store Dla Amazonu najważniejsze jest to, że Kindle służy jako… mobilna końcówka ich sklepu z e-bookami. Sam sklep jest jednak zorganizowany w dość prosty sposób. Z ubogiej strony głównej możemy przejść do listy kategorii:    Najlepiej po prostu skorzystać z wyszukiwania. Znalezioną książkę można kupić, albo wysłać na czytnik darmowy fragment.    Korzystanie z chmury Na ekranie startowym czytnika widzimy dwie zakładki – Device czyli zawartość urządzenia oraz Cloud czyli zawartość chmury.  O chmurach Amazonu był odrębny artykuł, przypomnę podstawowe fakty:  Do chmury trafiają wszystkie e-booki zakupione w Kindle Store oraz wszystkie wysłane mailem na dowolny nasz czytnik. Te ostatnie nie będą niestety miały okładek i będą oznaczone jako „personal”. Pliki wysłane do chmury mają synchronizowane miejsce przerwania czytania, notatki, zakładki i podkreślenia. Możemy więc zacząć czytać na fizycznym czytniku Kindle, a kontynuować np. na tablecie. Pojemność na nasze własne pliki to 5 GB, na kupione w Kindle Store jest nieograniczona. Plikami możemy zarządzać przez zakładkę „Personal Documents” na koncie Kindle. Szczególnie polecam sposoby na hurtowe usuwanie plików, które nam zaśmiecają konto.  Stale włączona sieć ma więc swoje uzasadnienie. Twórcy Paperwhite chcieli zrobić tak, aby książki znajdujące się w chmurze były tak samo dostępne jak te na urządzeniu. I faktycznie to działa – przy dobrym łączu pobranie i otwarcie książki z chmury zajmuje kilkanaście sekund… Usunięcie pliku z urządzenia nie oznacza usunięcia go z chmury i nadal go możemy pobrać. Przeglądarka internetowa Paperwhite ma przeglądarkę internetową opartą na silniku Webkit, tym samym, z którego korzysta np. domyślna przeglądarka iPada czyli Safari. Uruchamiamy ją przez Menu – Experimental Browser. W przeglądarce działa JavaScript, działa większość współczesnych stron, o ile nie wymagają Flasha.  Inna sprawa, że strony takie jak Onet będą ładowały się dość długo – te wszystkie reklamy ważą swoje… Najlepiej wypadają jednak wersje mobilne, przykładowo m.jakdojade.pl:     Albo Wikipedia.  Funkcja przydatna przy długich tekstach to „Article mode” – przekształca ona treść strony do postaci zwartego tekstu.   Powiększanie i przewijanie strony działa (jak na e-papier) dość płynnie, choć momentami towarzyszy temu straszliwy ghosting.  W przeglądarce Paperwhite wyeliminowano irytujący błąd starszych wersji Kindle, gdzie linki otwierające strony w nowym oknie po prostu nie działały. Teraz otwierają się normalnie. Z nazwy „eksperymentalna”, przeglądarka jest najmniej stabilną funkcją Kindle. Parę razy wyrzuciła mnie do ekranu głównego, a raz zdarzyło się zawieszenie czytnika. Wtedy trzeba dokonać manualnego restartu – przytrzymujemy przycisk uruchamiania przez około 15 sekund. W przypadku stron lżejszych i mobilnych takich problemów nie zauważyłem. W wersji Paperwhite 3G, jeśli korzystamy z połączenia komórkowego, przeglądarka daje wyłącznie dostęp do Wikipedii, przy czym działają dowolne wersje – zarówno polska, jak i angielska. Zobacz też: komu opłaci się zakup Paperwhite 3G, gdzie szerzej omawiam tę wersję. Kontrola rodzicielska Funkcja „Parental Controls” obecna jest wraz z aktualizacjami we wszystkich modelach Kindle.  Tak wygląda w Paperwhite. Funkcja umożliwia ustawienie hasła dla każdej z trzech internetowych funkcji:  dostęp do przeglądarki (aby dziecko nie łaziło po różnych dziwnych stronach); dostęp do Kindle Store (aby niczego nie kupić przypadkowo); dostęp do zakładki Cloud (np. dajemy dziecku Kindle wyczyszczonego z „dorosłych” tytułów, a chmurę blokujemy, żeby nie mogło ściągnąć tego co mamy w archiwum).  Włączenie jakiejkolwiek blokady uniemożliwia też wyrejestrowanie czytnika oraz reset do ustawień fabrycznych. Bateria i jej wytrzymałość Paperwhite mam od ponad 2 miesięcy, ale trudno mi ocenić wytrzymałość baterii. Tylko raz udało się z baterią „zejść do zera”, gdy musiałem doładować czytnik. Poza tym był dość często podłączany do komputera. Moim zdaniem opowieści Amazonu o dwóch miesiącach na baterii (nawet jeśli to oznacza pół godziny czytania dziennie) trzeba włożyć między bajki. Realna wytrzymałość baterii to kilka tygodni, co oczywiście w żaden sposób nie ogranicza komfortu użytkowania. Nie potrafię ocenić, jak oświetlenie wpływa na baterię, natomiast włączona sieć nie wpływa prawie wcale. Gdy czytnik jest uśpiony, sieć jest „zawieszona” – dopiero gdy go obudzimy, zaczynają się np. ściągać nowe numery czasopism, albo e-booki wysłane mailowo. Pozwala to przypuszczać, ze Kindle dość oszczędnie wykorzystuje stałe połączenie z internetem. Zamiast podsumowania Miało się tutaj znaleźć zestawienie wad i zalet Kindle Paperwhite - ale poszerzyło się na tyle, że zrobię z niego osobny artykuł. :-) Generalna uwaga jest taka – przygotowanie tej trzeciej części zajęło mi ponad miesiąc, bo… nie bardzo było o czym pisać…  Paperwhite nie zaskoczył mnie prawie niczym, czego bym nie znał ze starszych modeli Kindle. Wiem jednak, że artykuł ten będą czytali także przyszli użytkownicy Kindle, dlatego starałem się te wszystkie funkcje omówić. Za to finałowa część testu pojawi dość szybko, bo jeszcze w tym tygodniu. Czytaj dalej:  Test „All-New” Kindle Paperwhite – część IV – PDF, czasopisma, Internet oraz podsumowanie Test „All-New” Kindle Paperwhite – część III – czytanie, wyszukiwanie, podkreślanie, słownik Test „All-New” Kindle Paperwhite – część II – nawigacja po książce Test „All- New” Kindle Paperwhite – część I – ekran i oświetlenie Test Kindle Paperwhite – podsumowanie: zalety i wady czytnika Pierwsze filmy z Kindle Paperwhite II 