Nowy czytnik Sony PRS-T3 jest konstrukcją dość dziwną, która świadczy o tym, że producent się trochę zagubił.  Rok temu wspominałem na Świecie Czytników o premierze czytnika Sony PRS-T2. Urządzenia Sony są w Polsce bardzo mało popularne, bo firma z niewiadomych powodów kompletnie ignoruje nasz rynek. Z drugiej strony Sony w Stanach jest 3-4 graczem i czytniki produkowała długo przed Amazonem. Warto więc popatrzeć co mają nowego. W pędzie do minimalizmu producent zrezygnował z… tylnej obudowy czytnika. Zarówno bateria jak i karta SD są na wierzchu, wszędzie straszą jakieś śruby.  Założenie jest oczywiste – czytnik ma być używany wyłącznie w firmowej, cieniutkiej okładce, która zintegrowana jest z czytnikiem i – podobnie jak przy Paperwhite – wybudza go przy otwarciu. I tu zaczynamy wybaczać gołe plecy, bo z okładką czytnik waży zaledwie 200 gramów, jest też najmniejszym sześciocalowym Sony w historii, ma zaledwie 160 x 109 x 11 mm. Jest więc mniejszy nawet od Kindle Classic, który miał przecież cieniutką ramkę. Nie zdecydowano się na ekran z oświetleniem – czyli coś, co ma już każdy producent. Zamiast tego Sony proponuje okładkę z lampką… za dodatkowe $60 – czyli tyle samo, ile kosztowała świecąca okładka Amazona do Kindle Classic. Kilka lat temu byłaby to jakaś oferta do rozważenia, ale dzisiaj jak ktoś chce mieć oświetlenie to kupuje topowe czytniki Amazona, Kobo czy Pocketbooka, co i tak wyjdzie taniej. Sterowanie dotykowe lub przyciskami na dole, a tak wygląda ekran startowy – ostatnio czytana książka i 4 ostatnio dodane, trochę podobnie jak na Nooku czy Trekstorze. Ekran został jednak poprawiony – wprawdzie T3 nie używa ekranu Carta, ale ma technologię Regal, która – jak wspomniałem przy tekście o ekranie Paperwhite – redukuje nadmierny ghosting. Rozdzielczość podobnie jak rok temu: 1024×758. Co ciekawe, w przeciwieństwie do Kindle czy Onyxa, Sony nie obsługuje zmian stron przez pojedyncze dotknięcie – trzeba przesunąć palec. Według dokładnego testu z Allesebook.de – czytnik wypadł tak sobie. Chwalono integrację z Evernote – podkreślony tekst można wysłać na swoje konto.  Da się też korzystać z funkcji Evernote Clearly co jest metodą na czytanie artykułów z sieci na czytniku. Jest to więc odpowiednik „Send To Kindle”, a nawet dla niektórych wygodniejszy, bo mamy dostęp do całego archiwum notatek. Czytnik ma też integrację z biblioteką Overdrive – to jednak tylko dla mieszkańców Stanów. A tu mamy film z testu Goodereadera, gdzie czytnik dostał ocenę 6,5/10.  Jeszcze jeden film z Goodereader porównujący PRS-T3 z Kindle Paperwhite (pierwszej generacji).  Narzekano na małą ilość ustawień tekstu – tak naprawdę tylko wielkość i typ czcionki. Co ciekawe, Sony jako chyba jedyny producent nie zastosował znanych krojów licencjonowanych (dajmy na to Caecilia albo Helvetica) – z wyjątkiem Verdany i Palatino, a mniej znane np. „Really No. 2″ albo „Frutiger Neue”. Oszczędność?  W przypadku PDF czy ilustracji można za to określać jasność i kontrast atramentu. Dla PDF są przydatne tryby dwu i trzykolumnowe ułatwiające czytanie na małym ekranie. Choć zapomniano np. o możliwości dodawania notatek tekstowych i podkreśleń dla PDF. Oglądając nagrania i zdjęcia z testów surowa ocena nie wydaje mi się uzasadniona. Czytnik Sony nie odbiega mocno od innych modeli, w paru miejscach nawet wytycza nowe drogi. Wydał mi się nie być demonem prędkości, ale to może tylko wrażenie. Jednak brak światełka sprawia, że trudno go traktować poważnie jako kandydata na lidera rynku. Polski oddział jednego ze sklepów internetowych chce go sprzedawać od października za 699 zł. Z tą ceną nie wróżę mu u nas popularności. Źródła zdjęć: Sony, Goodereader, AlleseBook.de Czytaj dalej:  Sony zapowiada 13-calowy czytnik. Raj dla czytających PDF? 13-calowy czytnik Sony DPT-S1 kosztował będzie… ponad 3000 złotych! Sony zwija się ze Stanów, a klientów odsyła do Kobo Kobo Aura – czytnik 6,8″ o rozdzielczości HD – czy ma szansę? Kindle „Ice Wine”? Plotki o nowym czytniku z Amazonu! Czytniki z oświetleniem – jak różni się kontrast ekranu? 