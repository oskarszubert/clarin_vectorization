Do grona pism, które możemy przeczytać na naszych czytnikach dołączyły właśnie dwa nowe tytuły. Esensja za darmo w wersji EPUB Esensja to internetowy „magazyn kultury popularnej”, miesięcznik wydawany od roku 2000. Zajmuje się literaturą, filmem i komiksem – głównie z nurtu fantastyki. Doszła niedawno muzyka. W każdym numerze znajdziemy opowiadania, publicystykę i dziesiątki recenzji. Do niedawna magazyn dostępny był wyłącznie w wersji HTML ściąganej jako paczka, zaś fani robili cuda, aby teksty z danego numeru przerobić na czytniki, jedną z opcji było wykorzystanie eGazeciarza. Już nie muszą. Numer z marca 2013 ukazał się także w wersji EPUB. Plik do ściągnięcia ze strony pisma, sprawdziłem na Onyksie, działa bardzo dobrze, choć test w Adobe Digital Editions pokazał problem z polskimi literami, niektóre czytniki są na to wyczulone. Po konwersji przy pomocy Calibre wygląda też porządnie na Kindle – szkoda że od razu nie przygotowano wersji MOBI na najpopularniejszy w Polsce czytnik. Polecam wszystkim miłośnikom fantastyki! Res Publica Nowa od złotówki jako MOBI Res Publica Nowa to „kwartalnik o profilu liberalnym”, wywodzący się z wydawanego od 1979 roku pisma „Res Publica”. Tutaj model dystrybucji wersji cyfrowej jest inny. Do 20 kwietnia ostatni numer pisma (zima 2012) w wersji na Kindle można nabyć według zasady „płać ile chcesz”. Specjalnie dla naszych czytelników przygotowaliśmy bardzo ciekawą ofertę – to Wy decydujecie, ile zapłacicie za wersję MOBI nowego numeru „Res Publiki Nowej” - Płać ile chcesz! Minimalna opłata to 1 zł. Maksymalna nie zna granic. Dajcie nam znać jak bardzo cenicie lekturę Respy. To będzie dla nas wskazówką w ustalaniu ceny na przyszłość. Klikamy w link do płatności dotpay na stronie pisma, a parę minut po jej dokonaniu otrzymujemy maila z linkiem do pobrania. Szkoda że nie zrobiono tego bardziej intuicyjnie, bo zapłaciłem i… zgłupiałem, nie wiedziałem co mam teraz zrobić. Całe szczęście chwilę później pojawił się e-mail z potwierdzeniem. Warto zaznaczyć, że wersja PDF kosztuje 10 złotych, a papier 20 złotych. Wydanie sformatowane całkiem ładnie (książkowo, nie jako gazeta), jest spis treści i podział na rozdziały. Duży minus niestety za brak podlinkowania przypisów, których sporo znajdziemy w każdym artykule.    Tu niekonsekwencja odwrotna jak w przypadku Esensji. Skoro jest MOBI, to dlaczego nie przygotowano także EPUB dla posiadaczy innych czytników niż Kindle? Inna sprawa, to sam model sprzedaży, który wydawca „Respy” traktuje jako eksperyment. Jak bardzo ludzie cenią lekturę pisma? Ano ja wcale nie cenię, bo jego tematyka mnie nie interesuje, ale kupiłem testowo. W takich przypadkach wielu ludzi zapłaci po parę złotych – ale to są czytelnicy, którzy nigdy by papieru nie kupili za jego nominalną cenę. Oceniając wynik takiego eksperymentu warto zatem patrzeć na rozkład cen, bo średnia nie powie wszystkiego. Czytaj dalej: Literadar wraca na czytniki po ponad rocznej przerwie Magazyn „W Punkt” w wersji na czytniki! Świt ebooków #2 – drugi numer pisma z RW2010 „Czas fantastyki” za darmo na czytniki! Magazyn „Detektyw” na czytniki Dwutygodnik FORUM również w MOBI/EPUB! 