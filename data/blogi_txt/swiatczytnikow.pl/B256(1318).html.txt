Dzisiaj zaczyna się Światowy Tydzień E-książki. Sądzę, że promocji i ciekawych ofert będzie więcej niż zwykle. Warto się przyglądać.  Dzisiejsza Okazja Dnia w Nexto.pl to polski kryminał W piekle lepiej być nikim (6,97 zł). Jego autorem jest Maciej Maciejewski. Kim jest tajemniczy człowiek, wychowany na stołecznym Powiślu, naznaczony wojną w Jugosławii, po której przez lata przemierzał Europę? Dlaczego w centrum Warszawy zamordował dwoje ludzi, a kobiecie zmasakrował twarz? Kim dla niego była? Zagadkę stara się rozwiązać pani komisarz Agata Zawadzka. Czas nagli, bo w mieście zaczyna się niebawem zjazd alterglobalistów… Symfony w przykładach (32,90 zł), to coś dla programistów PHP. Symfony, framework stworzony w języku PHP i mający na celu uproszczenie oraz przyspieszenie tworzenia aplikacji internetowych. Książka „Symfony w przykładach” jest możliwie najbardziej skondensowaną instrukcją obsługi Symfony. Żeby ją zrozumieć, nie musisz dysponować oszałamiającą wiedzą — wystarczą podstawy PHP i XHTML/CSS. Jej autor poprowadzi Cię od najprostszych projektów („Hello world”), przez nieco bardziej zaawansowane zagadnienia, dotyczące zewnętrznych zasobów, połączenia projektu z bazą danych, publikacji projektu na serwerze hostingowym, aż po tworzenie różnego typu paneli administracyjnych. Krótko mówiąc, na samych konkretnych przykładach przejdziesz drogę do stworzenia własnej, niezawodnie działającej aplikacji internetowej. Desperado (21,95 zł w Virtualo) – to autobiografia Tomasza Stańki, z którym rozmawia Rafał Księżyk. Najsławniejszy i najwyżej ceniony na świecie polski muzyk jazzowy opowiada o początkach polskiego jazzu, legendarnych koncertach i sesjach nagraniowych, o wspaniałych muzykach, z którymi miał okazję współpracować. Razem z trębaczem zaglądamy w nuty, za kulisy i w głąb jego własnej duszy. Idziemy drogą, która zaprowadziła go na szczyty plebiscytów w najlepszych jazzowych periodykach świata, oraz ścieżką wiodącą wprost na dno. Do 6 marca oficyna wydawnicza RW2010 sprzedaje dwie swoje książki za 5 złotych:  „Trzy” Pitera Murphy „Bo moje siostry” Andrzeja Paczkowskiego.  Z kolei Amazon ma dzisiaj dla nas Ghosty Men: The Strange but True Story of the Collyer Brothers, New York’s Greatest Hoarders ($0,99) – historię braci Collyer, kompulsywnych zbieraczy, którzy przez długie lata nie opuszczali swojego domu, a których ciała w końcu w tym domu znaleziono. Wewnątrz było też 25 tysięcy książek, 14 fortepianów i cała masa innych rzeczy. Lektura ku przestrodze. 