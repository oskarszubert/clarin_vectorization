Wielu czytelników zadawało pytania, w jaki sposób kupno Kindle w Amazonie można rozliczyć pod względem podatkowym. Mamy teraz odpowiedź. Autorem poniższego opracowania jest Mieczysław Trautzel, któremu serdecznie dziękuję za obszerną pracę.  1. Tytułem wstępu, Zobowiązałem się do napisania tego tekstu w na skutek złośliwych przepychanek słownych na jednym z portali społecznościowych. Nie jestem przekonany czy to komuś będzie przydatne, w sieci roi się od tego typu opracowań, napisanych z lepszym czy gorszym skutkiem. Ale cóż – “słowo się rzekło, kobyłka u płota” – trzeba napisać. Na początek słowem wstępu kilka uwag porządkowych:  staram się pisać przystępnie, ale za każdym razem cytuję źródło prawa, ten zabieg ma na celu sprowadzenia ewentualnej dyskusji do poziomu merytorycznego – bez „a mi się wydaje”, „a ktoś mówił” itd. coś co się nazywa w jednej ustawie niekoniecznie musi być tym samym w drugiej ustawie bądź rozporządzeniu, więc jeżeli używam jakiegoś określenia jest ono użyte w kontekście ustawy o której piszę.  W powodu objętości niniejszego tekstu pomijam tak istotne elementy dla podatku jak „podatnik” zakładam, że jak ktoś ma potrzebę posiadania wiedzy jak rozliczyć VAT od zakupu za granicą to podatnikiem jest – i jest tego pewny. Pomijam również wszystkie „szczególne” tryby rozliczania podatków jak „mały podatnik”, „zryczałtowany podatek dochodowy” itp. opisując stan domyślny przewidziany przez ustawy. 2.  podatek dochodowy W Polsce mamy dwa podatki od dochodu PIT oraz CIT, inaczej nazywane podatek dochodowy od osób fizycznych oraz podatek dochodowy od osób prawnych. Tymi podatkami rządzą odpowiednio:  (1) Ustawa z dnia 26.07.1991 r. o podatku dochodowym od osób fizycznych, (2) Ustawa z dnia 15.02.1992 r. o podatku dochodowym od osób prawnych.  Rozwiązania przyjęte w zakresie osób fizycznych prowadzących działalność gospodarczą w ustawie o PIT a rozwiązania w ustawie o CIT są bardzo do siebie zbliżone, więc w niniejszym artykule będę opierał się na ustawie o PIT, zakładając, że jeżeli ktoś prowadzi spółkę z ograniczoną odpowiedzialnością wie wszystko co zostało tu opisane lub ma księgowego, podatkowca który ma to wszystko w małym palcu. Podatek dochodowy – obliczmy i płacimy go od zysku, nadwyżki przychodów nad kosztami związanymi z uzyskaniem przychodu. Zysk a następnie podatek trzeba obliczyć i odprowadzić do budżetu raz do roku w terminie do 31 kwietnia – to chyba wie każdy. Nie należy mylić zaliczek na podatek, którą płacimy miesięcznie bądź kwartalnie, z samym podatkiem. 2.1     prawo do ujęcia w kosztach Każdy poniesiony koszt związany z uzyskaniem przychodu lub utrzymaniem bądź zabezpieczeniem źródła przychodu dla osób prowadzących działalność gospodarczą jest kosztem uzyskania przychodu, czyli pomniejsza podstawę obliczenia podatku, Kindelek również jeżeli jest związany z uzyskaniem przychodu. Ustawa o PIT, Art. 22. 1. Kosztami uzyskania przychodów są koszty poniesione w celu osiągnięcia przychodów lub zachowania albo zabezpieczenia źródła przychodów, z wyjątkiem kosztów wymienionych w art. 23. Oczywiście od tej generalnej zasady, są wyjątki – ale proszę mi wierzyć Kindelka wśród tych wyjątków nie ma. Niedowiarków odsyłam do art. 23 ww. Ustawy (około 3 stron, jakieś 55 wyjątków. :)) 2.1.1 związek poniesionego kosztu z przychodem Charakter urządzenia takiego jak Kindelek sprawia, że nie powinno być problemów z wykazaniem zasadności kosztu – generalnie urzędy skarbowe nie podważają kosztów poniesionych na książki, więc z Kindelkiem nie powinno również być problemu. U jednych będzie to urządzenie do testowania przygotowywanych aplikacji lub teksyów, a u innych to narzędzie do czytania prasy branżowej lub książek z zakresu prowadzonej działalności gospodarczej. W tym wypadku decyduje czy potrafimy wykazać, że czytnik służy nam w naszej działalności zawodowej. Jeżeli nie mamy z tym problemu pozostaje tylko poprawnie udokumentować zakup. 2.2. prawidłowo udokumentować Jeżeli już uznaliśmy iż będziemy w stanie udowodnić urzędnikowi skarbowemu, że nasz Kindelek służy nam do działalności gospodarczej pozostaje ująć koszt poniesiony na zakup w książce przychodów i rozchodów. Na pytanie jak to zrobić odpowie nam Rozporządzenie Ministra Finansów z dnia 26 sierpnia 2003 w sprawie prowadzenia podatkowej księgi przychodów i rozchodów. Po stronie kosztów wpisujemy wartość w złotówkach odpowiadającej kwocie Kindelka + transport (bez zaliczki na VAT i podatki – dla vatowców, osoby nie bedącymi płatnikami podatku mogą ująć całą kwotę), tym samym pomniejszyć podstawę opodatkowania. Wartość obliczamy według kursu średniego NBP z dnia poprzedniego do daty poniesienia kosztu innymi słowy daty wystawienia rachunku przez Amazon. Różnica pomiędzy przeliczeniem dolarów na złotówki a kwotą którą zapłaciliśmy będzie różnicą kursową – a to się rządzi innymi prawami.  ustawa o PIT Art. 11a ust 2. Koszty poniesione w walutach obcych przelicza się na złote według kursu średniego ogłaszanego przez Narodowy Bank Polski z ostatniego dnia roboczego poprzedzającego dzień poniesienia kosztu.  Jak mówi rozporządzenie dotyczące prowadzenia książki przychodów i rozchodów zapisu w ksiązce przychodów i rozchodów dokonujemy na podstawie wiarygodnych dowodów księgowych. Dowodami księgowymi mogą być:  Art. 12 punkt 3. Podstawą zapisów w księdze są dowody księgowe, którymi są: 1) faktury VAT, w szczególności faktury VAT marża, faktury VAT RR, faktury VAT MP, dokumenty celne, rachunki oraz faktury korygujące i noty korygujące, zwane dalej „fakturami”, odpowiadające warunkom określonym w odrębnych przepisach, lub 2) inne dowody, wymienione w § 13 i 14, stwierdzające fakt dokonania operacji gospodarczej zgodnie z jej rzeczywistym przebiegiem i zawierające co najmniej: a) wiarygodne określenie wystawcy lub wskazanie stron (nazwę i adresy) uczestniczących w operacji gospodarczej, której dowód dotyczy, b) datę wystawienia dowodu oraz datę lub okres dokonania operacji gospodarczej, której dowód dotyczy, z tym że jeżeli data dokonania operacji gospodarczej odpowiada dacie wystawienia dowodu, wystarcza podanie jednej daty, c) przedmiot operacji gospodarczej i jego wartość oraz ilościowe określenie, jeżeli przedmiot operacji jest wymierny w jednostkach naturalnych, d) podpisy osób uprawnionych do prawidłowego udokumentowania operacji gospodarczych – oznaczone numerem lub w inny sposób umożliwiający powiązanie dowodu z zapisami księgowymi dokonanymi na jego podstawie. W naszym przypadku będziemy mieli do czynienia z dowodami wymienionymi w punkcie 2. Upraszczając trochę powyższe z dokumentu powinno jasno wynikać: (1) kto, (2) komu, (3) kiedy, (4) za co, (5) ile ma zapłacić. Ponadto o dowodach księgowych rozporządzenie ma do powiedzenia tyle:  Art.12. punkt4. Dowód księgowy powinien być sporządzony w języku polskim. Treść dowodu musi być pełna i zrozumiała; dopuszczalne jest stosowanie skrótów ogólnie przyjętych. Jeżeli w dowodzie podane jest wartościowe określenie operacji gospodarczej tylko w walucie obcej, podatnik posiadający ten dowód jest obowiązany przeliczyć walutę obcą na złote, po obowiązującym w dniu dokonania operacji kursie, zgodnie z zasadami określonymi w ustawie o podatku dochodowym. Wynik przeliczenia należy zamieścić w wolnych polach dowodu lub w załączniku do dowodu sporządzonego w walucie obcej. Wszystkie te elementy spełnia dokument przesyłany przez Amazon. Jedyny problem jest z językiem polskim. Wymóg języka polskiego nie jest taki głupi – bo nie tak dawno miałem problemy z dwoma dokumentami zagranicznymi (1) język hebrajski (2) język węgierski. Zwykle dla urzędów Skarbowych wystarcza odręcznie sporządzona notatka z której wynika co jest zawarte w dowodzie. Analizując powyższe nie ma obowiązku podawania numerów NIP itp. żeby ująć w kosztach zakup czytnika, w pełni wystarczą dokumenty przesyłane przez Amazon. 3. podatek od towarów i usług 3.1. zaliczka na VAT Inną kwestią, całkowicie niezależną od podatku dochodowego jest prawo do odliczenia VAT, tę kwestię reguluje Ustawa z dnia 11.03.2004 r. o podatku od towarów i usług (dalej ustawa o VAT). Może się tak zdarzyć, że nie będziemy mieli prawa do uznania zakupu czytnika jako koszt uzyskania przychodu ale będziemy mieli prawo do odliczenia podatku VAT. Podatek od towarów i usług jest tak skonstruowanym podatkiem który płacą „użytkownicy” końcowi, podatnik VAT ma prawo obniżać swój VAT należny do zapłaty do Urzędu Skarbowego o VAT który zapłacił w fakturach zakupowych. Kupując Kindelka, do ceny jest doliczana zaliczka na cło i VAT. Amazon tak zorganizował sprzedaż do krajów objętych systemem VAT, że pobiera zaliczkę a następnie reguluje należność w naszym imieniu do właściwego Urzędu Celnego. Wysokość opłat znajdziemy na dokumencie SAD, który dostajemy od kuriera. Wysokość opłat jest uzależniona od podstawy opodatkowania, innymi słowy od kursu według którego Urząd Celny przelicza wartość faktury od Amazon na złotówki. Ciekawostką jest, że w momencie sprzedaży (naliczenia) zaliczki na podatek nie da się policzyć podatku który będzie do zapłaty z tytułu zakupu – Amazon szacuje wartość zaliczki na podatki. Jak kupujemy poza Unią, ale nie w Amazonie to VAT musimy zapłacić bezpośrednio do Urzędu Celnego przed wydaniem towaru. W momencie jak otrzymujemy Kindla to mamy sytuację następującą: VAT jest zapłacony – więc trzeba się zastanowić czy możemy go odliczyć. 3.2. prawo do odliczenia VAT Możemy odliczyć VAT (zapłacony) od VAT-u należnego gdy zakup służy do wykonywania czynności opodatkowanych podatkiem VAT. Definicja jest bardzo szeroka i jeżeli nie ma wyłączenia przedmiotowego to Urzędy nie kwestionują prawa do odliczenia VAT, chyba, że ktoś prowadzi sprzedaż opodatkowaną i zwolnioną wtedy trzeba się chwilę zastanowić do której sprzedaży będzie wykorzystywany Kindelek. Ustawa o VAT Art. 86. 1. W zakresie, w jakim towary i usługi są wykorzystywane do wykonywania czynności opodatkowanych, podatnikowi, o którym mowa w art. 15, przysługuje prawo do obniżenia kwoty podatku należnego o kwotę podatku naliczonego, z zastrzeżeniem art. 114, art. 119 ust. 4, art. 120 ust. 17 i 19 oraz art. 124. Jeżeli mamy prawo do odliczenia VAT pozostaje sprawa poprawnego udokumentowania tego prawa. 3.2.1. udokumentowanie prawa do odliczenia VAT Zgodnie z ustawą o VAT możemy obniżyć podatek należny (podlegającego zapłacie do Urzędu Skarbowego) o podatek naliczony. Podatkiem naliczonym jest: Art. 86 [...] 2. Kwotę podatku naliczonego stanowi: [...] 2) w przypadku importu towarów – suma kwot podatku wynikająca z dokumentu celnego i deklaracji importowej, z zastrzeżeniem pkt 5; czyli mamy prawo obniżyć nasz VAT należny o VAT który jest wpisany w dokument celny. I tak: w ewidencji zakupu umieszczamy zapis:  kontrahent Amazon + dane, dokument SAD, numer SAD-u kwota netto = kwota podstawy naliczenia opłat przez Urząd Celny, kwota vat = kwota vat z SAD-u.  W kategorii: zakup towarów poza unii. Taki zapis powinien znaleźć powiększyć kwotę podatku naliczonego w pozycjach 49 i 50 deklaracji VAT-7.  Uzupełnienie od RD. Od kuriera powinniśmy dostać komplet dokumentów celnych, np. SAD (lub wyciąg z niego), gdzie kwota VAT jest podana w odpowiedniej rubryce – tu przykład przy kupnie mojego Kindle Keyboard 3G rok temu. VAT wyniósł 147 złotych, ponadto cło 23 zł, które zostało wprawdzie naliczone, ale z którego przesyłka okazała się zwolniona, ze względu na jej wartość.  Jeśli kurier nam takich dokumentów nie dostarczy, domagajmy się ich drogą mailową. Bez nich możemy potraktować koszty całego zakupu jako koszty uzyskania przychodu (jak opisano w punkcie 2), na podstawie rachunku Amazonu, który na pewno będzie wewnątrz opakowania. Czytaj dalej:  Kilka zdjęć Kindle Paperwhite II Amazon namawia do zapłaty w złotówkach, tylko… po jakim kursie?! [NIEAKTUALNE] Ostateczna przecena na Kindle DX – tylko $189! Kilka nowych reklam: Kindle Paperwhite x2 i Classic dla dzieci Nie śpię, bo czekam na Kindle #3 – nie śpij, bo kurier zadzwoni Nowy KPW znowu wysyłany na bieżąco 