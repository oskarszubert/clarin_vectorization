Odrobina propagandy sukcesu, czyli podsumowanie ostatniego roku na Świecie Czytników. Przez ostatnie dwanaście miesięcy blog miał ponad 3 miliony wizyt. Na wykresie powyżej widzicie jak kształtowała się liczba wizyt każdego miesiąca. Początek był bardzo mocny, potem od kwietnia do sierpnia nastąpiła stagnacja, a od września znowu mocno w górę. Wygląda na to, że mamy taki cykl – w grudniu ludzie dostali czytniki pod choinkę, więc przez pierwsze miesiące roku mocno się tematem interesują. Wiosną i latem mają co innego do roboty, a jesień przynosi premiery nowych Kindli i znów zainteresowanie. Wniosek z tego taki – jeśli ktoś chce wprowadzić czytnik, który podbije polski rynek, niech to robi we wrześniu, a nie w kwietniu… Choć te dane można zinterpretować inaczej – właśnie na wiosnę jest moment na to, aby zainteresować ludzi e-czytaniem. Tym bardziej że czytnik z e-papierem jest wręcz wymarzonym towarzyszem na świeżym powietrzu i plaży… W grudniu padł kolejny rekord odwiedzalności bloga. Ponad 140 tysięcy unikalnych użytkowników, 350 tysięcy wizyt i 920 tysięcy odsłon.  Porównywarka e-booków miała w grudniu znacznie skromniejsze statystyki niż blog – 28 tysięcy użytkowników, prawie 45 tysięcy wizyt i 90 tysięcy odsłon. Jakby dodać odsłony – w obu serwisach wyjdzie okrągły milion miesięcznie. :-) Nie podaję tych liczb wyłącznie po to żeby się chwalić, choć sądzę, że robią wrażenie. Ale przede wszystkim są one świadectwem tego, że czytniki w Polsce nie są jakąś przejściową modą. Nawet jeśli rynek w Stanach się nasycił, to u nas jeszcze do tej sytuacji daleko. Ale przypomnijmy – już rok temu 26% Amerykanów miała czytniki, a e-booki osiągnęły tam 30% całego rynku… Najpopularniejsze strony w 2013 Nie powinno dziwić, że najpopularniejsze były rozmaite przewodniki oraz strony zbiorcze:  Przewodnik – korzystanie z Kindle - szczególnie się na niego rzuciliście wieczorem 24 grudnia. :-) Porównanie wersji Kindle – tabelka Przewodnik: jak kupić czytnik Kindle? Formaty książek, jakie łyka Kindle Jaki czytnik e-booków wybrać? Darmowe e-booki z Kindle Store - niestety ten artykuł się w dużej części zdezaktualizował, bo coraz trudniej w Amazonie trafić na darmowe tytuły większych wydawców. Którą wersję Kindle wybrać? Pierwsze chwile z Kindle Paperwhite – uruchomienie i konfiguracja (dotyczy PW1) Przepis na szybką konwersję PDF Jak wrzucać pliki do czytnika i do aplikacji Kindle  Popularność wielu z tych artykułów, pochodzących nieraz z odległej przeszłości, jest dla mnie świadectwem, że do pewnych tematów trzeba wracać i je aktualizować – a takie jak konwersja PDF nawet pogłębiać. Najpopularniejsze artykuły z 2013 Spośród artykułów powstałych w tym roku, klasyfikacja jest zupełnie inna.  Pierwsze chwile z Kindle Paperwhite – uruchomienie i konfiguracja (dotyczy PW1; podobnie jak cztery kolejne) – jedyny artykuł, który załapał się do TOP10 powyżej. Nareszcie! Kindle Paperwhite można już zamawiać do Polski!  – rekordzista pod względem komentarzy, było ich ponad 300. Test Kindle Paperwhite – część I: oświetlenie – kiedy się przydaje i jak go używać Test Kindle Paperwhite – podsumowanie: zalety i wady czytnika Test Kindle Paperwhite – część II: codzienne czytanie Test oryginalnej okładki do Kindle Paperwhite Test czytników e-booków w magazynie CD-Action Jak przygotować słownik języka polskiego dla Kindle? - gościnny artykuł Krzysztofa Palki. „Sezon burz” – wydawnictwo nie chce e-booka? Fani go sami zrobili… Komu opłaci się zakup Kindle Paperwhite 3G?  Jak widać – aż 7 artykułów dotyczy Kindle Paperwhite – do zestawienia całego roku załapały się teksty o „starszym” Paperwhite – gdybym robił zestawienie tylko ostatniego kwartału, to zastąpiłby je artykuły dotyczące nowego… Co jest dla mnie też ważne – większość tych tekstów jest długa. Np. poszczególne części testów Kindle po przeklejeniu do Worda zajmą po 20-30 stron. Nieraz zastanawiałem się czy z takiego długiego tekstu nie zrobić np. 5 mniejszych artykułów – ale statystyki mówią same za siebie. Każdy z tych artykułów był czytany ponad 20 tysięcy razy. W tym kierunku chcę iść – będzie więcej tekstów omawiających różne tematy całościowo. Nie chcę też zapominać o rosnącej rzeszy nowych posiadaczy czytników, nie tylko Kindle – i również dla nich mieć co jakiś czas coś nowego. Co ciekawe – teksty o promocjach dnia miały „zaledwie” 786 tysięcy odsłon w ubiegłym roku, co stanowi około 10% wszystkich odsłon na blogu. Ale to są też treści, bez których niektórzy już sobie Świata Czytników nie wyobrażają. Dlatego nie mogę obiecać, że promocji będzie mniej :-) chociaż prawdopodobnie będą za kilka miesięcy wyglądały trochę inaczej. Czytaj dalej:  Kilka uwag na trzy lata Świata Czytników Trzy lata Świata Czytników – odpowiedzi na Wasze pytania Trzy blogokonkursy z Kindle jako nagrodą Luźne dyskusje: lipiec 2013 Matrioszka Rosja i Jastrząb – wyniki konkursu oraz kod rabatowy Wasze e-bookowe triki – rozwiązanie konkursu Lifehackera! 