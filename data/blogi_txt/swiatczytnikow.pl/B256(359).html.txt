Tym razem gościnny artykuł przygotowała Atria z kulinarnego bloga Ziołowy Zakątek.  Dzień dobry, Kiedy w listopadzie ubiegłego roku kupiłam czytnik Kindle, jedną z pierwszych rzeczy, które zrobiłam, była próba zdobycia książek kulinarnych. Czytnik miał służyć mi głównie do czytania literatury pięknej (gdzie sprawdził się wyśmienicie, zwłaszcza dzięki bogatej ofercie Amazon), czytania artykułów naukowych w pdf (gdzie sprawdził się troszkę gorzej – ale nadal sprawnie). Po drodze okazało się jednak, że Kindle może być też ciekawą propozycją dla domowych kucharzy – zwłaszcza kucharska darmocha w Kindle Store. Jako osoba, która interesuje się kulinariami, nie mogłam przepuścić takiej okazji. Wkrótce do moich zbiorów dołączyło kilka książek kucharskich, oraz czasopismo Gastronomica. Po co gotować z Kindle? Odpowiedź jest prosta – ponieważ można. Na Kindle dostępna jest całkiem pokaźna oferta książek kucharskich – inna sprawa, że nie zawsze są odpowiednio przygotowane do komfortowego użytkowania – o czym później. Część z nich dostępna jest jeszcze przed premierą wersji papierowej – idealne rozwiązanie dla niecierpliwych czytelników. Zdarzają się również egzemplarze, których nie można kupić na Amazon.co.uk. Nie zamierzam przekonywać Was do tego, że Kindle jest idealnym narzędziem dla domowego kucharza – bo nie jest. Nie oznacza to jednak, że nie można go od czasu do czasu ściągnąć z półki i wystawić nas stół. Kindle czy tradycyjna książka kucharska? Nie zamierzam się zbyt długo zatrzymywać nad tym problemem – to tylko zwężona wersja dylematu „książki papierowe czy elektroniczne?”. Jedni będą rozwodzić się nad zaletami wersji papierowych, które można dotknąć, zaznaczyć i odstawić na półkę, inni cenić sobie kompaktowość formatu mobi. Od siebie dodam, że jestem zapaloną kolekcjonerką książek kucharskich, które traktuję po części jako albumy. Współczesne książki kucharskie są bardzo często małymi dziełami sztuki edytorskiej – oprócz zastosowań praktycznych, mają też cieszyć oko. Niestety, Kindle nie jest w stanie zastąpić pięknie wydanej książki kucharskiej, z kolorowymi ilustracjami (w końcu jemy oczami!), drukowanej na pięknym papierze. Od książki kucharskiej oczekuję jednak jeszcze kilku innych rzeczy – jedną z nich jest funkcjonalność i łatwość w dotarciu do wszystkich elementów przepisu. Nie tylko do przepisu głównego, ale także przepisu na składniki poboczne (np. na sosy – które często umieszczane są na końcu książki), do indeksu potraw czy kart i przeliczników miar i wag. Dlatego też o ile książki kucharskie np. o kuchni narodowej, na Kindle będzie się czytać dość dobrze, o tyle czytanie książki o pieczeniu chleba (gdzie bardzo często dołączane są różne dodatki i tabele) nie będzie już takie proste. Więc można gotować z tym Kindle czy nie?  Więc gotować z Kindle czy nie? Rozmawiałam z kilkoma osobami, które tak jak ja posiadają czytnik i które, tak jak ja, lubią gotować. Część z nich wypowiada się o pomyśle gotowania z Kindle bardzo entuzjastycznie:  Kindle jest mały i poręczny. Nie zajmuje połowy stołu, łatwo go gdzieś ustawić i zerkać sobie na przepis Gotowanie z Kindle może być łatwiejsze, nie boimy się, że pobrudzimy książkę Możliwość natychmiastowego ściągnięcia książki z Amazonu Możliwość trzymania w jednym miejscu wielu książek kucharskich – jeśli ktoś jest bardziej zapalony na tym punkcie, chętnie poczyta sobie w tramwaju to i owo. Zdarzyło mi się wypróbowywać przepisy z Kindle na wsi, u Rodziców – raczej nie taszczyłabym ze sobą kilku tomów książek kucharskich (chociaż czasem się zdarzało..) Instapaper – co prawda nie dotyczy to stricte książek kulinarnych, ale Kindle bardzo dobrze nadaje się do czytania kulinarnych blogów, zwłaszcza tych, z dużą ilością pisanego tekstu. Znam osoby, które dzięki tej aplikacji przeczytały np. cały blog Davida Lebovitza , czyli materiał z dobrych kilku lat.  Oczywiście można znaleźć też minusy:  brak możliwości wyświetlania kolorowych fotografii (nie zawsze jest to tylko kwestia estetyki – czasem dobrze po prostu zerknąć na to, jak wygląda danie po upieczeniu, żeby upewnić się, że wszystko przygotowaliśmy dobrze) możliwość zaplamienia Kindle – przynajmniej mnie, niewielkość tego urządzenia troszkę przerasta  i ciągle obawiam się, że np. spadnie ze stołu, albo je zaplamię różny sposób edycji książek przygotowanych na Kindle (o czym nieco dalej) brak możliwości subskrybowania popularnych magazynów kulinarnych w wersji Kindle  – tutaj jednak jest to dość oczywiste – czasopisma te bazują na obrazie i pięknych zdjęciach, więc dużo lepiej będą wyglądać na tablecie. Nie jest to w żaden sposób wina czytnika.  Edycja książek kucharskich Wiele od tego,czy będziemy mogli gotować z daną książką na Kindle czy nie, zależy od wydawcy. Niektóre pozycje są porządnie przygotowane do korzystania – mają wstęp, rozdziały, przypisy – co ułatwia nawigację. Jeśli zrobimy sobie wcześniej własne zakładki i notatki,  korzystanie z książki będzie dużo łatwiejsze. Niestety, zdarzają się także książki, które nie posiadają nawet najprostszego spisu treści – i jeśli jest to lektura nieco dłuższa, korzystanie z nich jest bardzo uciążliwe – osobiście, staram się robić notatki przy przepisach, które mnie interesują, jednak jest to dość zniechęcające. Przyznam, że byłabym solidnie podirytowana, jeśli kupiłabym wersję mobi, pięknie wydanej w formacie papierowej książki, jednak źle wyedytowanej na czytniku.  O ile nie oczekuję świetnej edycji w powieści, o tyle tutaj jest to nieomal konieczność – nie wszyscy wydawcy stają na wysokości zadania. Jakie książki kucharskie najlepiej czytać na Kindle? Moim zdaniem, te, które najbardziej nadają się do czytania tj. z dużą zawartością tekstu, np. książki o historii kulinarnej danego regionu. Bardzo dobrze czyta mi się książkę Nile Style: Egyptian Cuisine and Culture: Ancient Festivals, Significant Ceremonies, and Modern Celebrations  – wszystkie przepisy opatrzone są wstępem historycznym, sam przepis dobrze i wygodnie wyedytowany. Na Kindle z przyjemnością przeczytałam też pozycję o kuchni dziewiętnastowiecznej Anglii. Niestety, była to książka bez spisu treści – po którymś przepisie, który zaznaczałam ręcznie do wypróbowania, przestałam się interesować przepisami i skupiłam tylko na historii.  Więc jak jest z tym gotowaniem na ekranie? Myślę, że wiele zależy od kontekstu i od intencji. Kindle nie zastąpi nam pięknie wydanych książek kulinarnych – i co by nie mówić, wiele osób po prostu woli mieć albumowe wydanie książki na półce, niż elektroniczną wersję Kindle – zwłaszcza, że różnica w cenie jest niewielka. Uprzedzę tu zarzut, że książki kucharskie nie są do oglądania, tylko do gotowania – niektóre, jak najbardziej, nadają się do tych dwóch rzeczy równocześnie ( i nie piszę tutaj o tzw. tablebooks, które mają służyć do tego, by ładnie wyglądały przy stoliku z kawą i zachwycały gości, ale o książkach tak popularnych autorów jak Jamie Oliver czy Gordon Ramsay). Nie bez znaczenia jest też samo wydanie elektronicznej wersji książki – niektóre książki kucharskie przeznaczone do czytania na Kindle nie są dobrze przygotowane: brakuje im spisu treści, jasnego podziału, czy łatwego dostępu do dodatków. Wypróbowując przepis potrzebuję szybkiego dostępu do spisu składników, przygotowania, ale także dodatkowych informacji – jeśli nie jestem w stanie w łatwy i szybki sposób dotrzeć np. do przeliczników miar i wag, dość szybko się zniechęcę. Z drugiej strony jednak, moim zdaniem Kindle świetnie się nadaje do przeglądania starszych książek kucharskich – dzięki niemu przejrzałam nie jedną książkę kulinarną (czasem są to pozycje za kilka dolarów). Sama zapewne nie sprowadziłabym z Amazonu książki o kuchni  Kaukazu, ale chętnie skorzystałam z promocji na czytnik. Kindle bardzo dobrze wyświetla ryciny i wszelkiego rodzaju grafiki – ogląda się je z przyjemnością. Jeśli książka jest zaopatrzona w ryciny (np. jak krok po kroku kroić mięso) na Kindle wygląda to na prawdę dobrze. Osobiście – mogę gotować z Kindle, jednak jeśli będę miała wybór zapewne wybiorę książkę drukowaną. Z kilku powodów: ładnego wydania, fotografii, tego, że mogę ją łatwo pożyczyć ale też, co chyba najważniejsze, możliwości szybkiego wertowania książki. O ile w prostszych przepisach nie jest to tak istotne, np. w książkach dotyczących pieczenia chleba,łatwy i wygodny dostęp do tabel i wykresów jest dość istotny. Jestem też typem chaotycznej kucharki (co oczywiście nie jest winą czytnika) i gotując z Kindle zawsze boję się, że go czymś zaplamię, że upadnie etc. Inną sprawą jest, że dzięki czytnikowi uzyskałam dostęp do kilku bardzo ciekawych pozycji, których zapewne nie kupiłabym w tradycyjnej formie.  Nie kupiłabym Kindle tylko ze względu na książki do gotowania, ale możliwość wykorzystania czytnika w ten sposób jest bardzo kusząca. Podsumowując – jestem świadoma tego, że Kindle nie służy do czytania książek kucharskich – głównie używam go do lektur innego typu. Są jednak osoby, które bardzo entuzjastycznie podchodzą do gotowania z Kindle, i uważają je nawet za bardziej „higieniczne” i „poręczne” (mam swoją nieśmiałą teorię, że może jeśli ktoś gotuje raz na jakiś czas, to Kindle jest w sam raz, ale gdyby korzystali z niego codziennie, przy różnorakich przepisach, byłoby inaczej?). Spędziłam jednak trochę czasu na czytanie kindelkowych książek kucharskich i zazwyczaj dobrze się przy tym bawiłam :-) A Wy? Zanieśliście kiedyś Kindelka do kuchni? Co z tego wynikło? Czytaj dalej:  Vocabulary Builder – czyli jak powtarzać słówka z nowym Paperwhite Kindle w hamaku (albo podczas białych nocy) Kindle jako czytnik… mangi! – Wydanie III Jaki czytnik będzie najlepszy do przeglądania internetu? Kupujemy czytnik Kindle babci lub dziadkowi OpenDyslexic – font ułatwiający czytanie przy dysleksji 