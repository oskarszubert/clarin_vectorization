To już ostatnia część największego testu Kindle Paperwhite w polskim internecie. Spróbuję podsumować zalety i wady urządzenia. Na początku miałem zamiar wyliczyć tylko co mi się w Paperwhite podoba, a co nie. Ale stwierdziłem, że nie jest to takie proste. Testy w gazetach komputerowych, które skrótowo wymieniają plusy i minusy, często wręcz szkodzą czytelnikom. Bo zamiast czytać cały test – rzuci sobie taki okiem na listę i już wydaje mu się, że wyrobił sobie opinię. Weźmy przykładowo kwestię braku fizycznych przycisków w czytniku Amazonu. Na papierze jest to potencjalnie spora wada, szczególnie jeśli wcześniej używało się czytnika „przyciskowego”. W praktyce przestawienie nie nastręcza problemu i ku swojemu zaskoczeniu potrafię używać intuicyjnie zarówno Keyboard jak i Paperwhite, choć wszystko w tych czytnikach jest inne. Nawet przycisku „Home” mi nie brakuje. Dlatego rozłożenie akcentów jest zupełnie inne niż w artykule z października 2012, gdzie porównywałem Touch i Paperwhite – ale tego drugiego znając jedynie z filmów i opisów w sieci. Zalety Kindle Paperwhite  To zalety, które przede wszystkim wychodzą na jaw przy codziennym korzystaniu: Światełko! Oświetlenie spełnia moim zdaniem oczekiwania w 95%. Dzięki niemu można czytać w każdych warunkach i jest to niezaprzeczalnie największa zaleta Paperwhite. Szybkość działania – czytnik reaguje natychmiast na dotyk, nie ma problemu z szybkim przeskoczeniem paru stron, albo korzystaniem z menu. Wybudzanie czytnika trwa sekundę, otwieranie książki następuje natychmiast. Doceniłem tę cechę Kindle korzystając z czytników innych producentów. Nie wszędzie jest to takie oczywiste. Stabilność – czytnik po prostu działa, nie wiesza się, nie zachowuje się w sposób niespodziewany. Jedyne uwagi jakie można mieć, to do przeglądarki internetowej, która może się wywalić na bardziej skomplikowanych stronach. W przypadku polskich portali nawalonych reklamami od góry do dołu lepiej korzystać z wersji mobilnych. Jeśli chodzi o e-booki, w ciągu 3 miesięcy czytnik nie zawiesił mi się ani razu. Ładne nowe kroje czcionki – Kindle zawsze się wyróżniał czytelnością fontów, tutaj wykorzystuje większą rozdzielczość, aby wyświetlać np. czcionki szeryfowe. Baskerville i Palatino wyglądają bardzo elegancko, choć moim faworytem jest bezszeryfowa, trochę ekstrawagancka Futura. WIFI i chmura – czytnik łączy się z siecią błyskawicznie, a wysyłanie bezprzewodowe plików działa jak marzenie, tak samo ściąganie ich z zakładki Cloud. Nie wspominałem w teście prawie wcale o samym procesie wysyłki, bo nie jest jakaś cecha Paperwhite, a po prostu ekosystemu Kindle. Cecha, która dla wielu ludzi jest kluczowa. Wyszukiwarka – która w naturalny sposób łączy zawartość urządzenia i pozycje z chmury. Time to Read – niby drobiazg, ale bardzo przydatna informacja, która pozwala zorientować się w rozmiarze książki. Automatyczne wybudzanie – to też drobiazg, ale gdy wyjmę Paperwhite z opisywanej już oryginalnej okładki, bardzo mi go brakuje, bo z nią włączenie Kindle staje się tak naturalne jak otwarcie książki.  Wady Kindle Paperwhite  Wady – tak jak zalety – przy codziennym korzystaniu. Nie jest dla mnie wadą np. brak obsługi EPUB, bo wystarczy mi MOBI/KF8 i nie czuję się jakoś wykluczony.  Kiepskie powiększanie PDF – wprawdzie tryb landscape i możliwość konwersji mailowej pozwala opanować wiele PDF-ów, to zaskakuje brak płynnego powiększenia strony, tak aby wypełniała cały obszar czytnika. Niekompatybilność podkreśleń z Kindle for PC – to jedynie zaznaczyłem w drugiej części testu – chodzi o to, że w Paperwhite i Touch jest nowy format podkreśleń, których nie jesteśmy w stanie zsynchronizować z Kindle for PC (ściślej: działa synchronizacja w jedną stronę – notatki skopiowane z K4PC zadziałają, a w drugą już nie). Działa oczywiście My Clippings i możliwość przeglądania podkreśleń choćby przez stronę Clippings Converter. Obudowa łapiąca palce – podobnie jak przy Onyksie i62 espresso – Paperwhite ma czarną obudowę, gdzie pod światło będzie widać dotknięcia. Niektórzy tego nie zauważą, innych będzie irytować. Brak skrótu do przejścia między rozdziałami – Amazon usunął funkcję obecną w kilku poprzednich generacjach Kindle i nie mam pojęcia dlaczego. Bo ludzie sobie nie zdawali z niej sprawy w Touch? Dobrze, że pozostawiono ją przy czasopismach. Po części brak skrótu jest rekompensowany przez wygodny spis treści, który zawsze otwiera się w miejscu, gdzie jesteśmy i pozwala np. na skok do sąsiednich rozdziałów. Mniej miejsca na książki – 1,25 GB to po prostu mało. Wielu ludziom przeszkadzać nie będzie, bo to i tak kilkaset tytułów, jest też 5GB w chmurze – dla mnie to ma znaczenie.  Jedna jeszcze uwaga – po namyśle zdecydowałem nie uznawać za wadę zmiany sposobu włączania sieci (tryb samolotowy), który znamy też z Kindle Classic. W filozofii korzystania z Paperwhite sieć ma być po prostu włączona, ze względu na ścisłą integrację tego czytnika z chmurą. I jest to logiczne – otwieram czytnik i widzę jak właśnie ściągają się ostatnio kupione książki, albo wysłane gazety. Nie muszę nic więcej robić. Podsumowanie To do czego Paperwhite jest stworzony – wykonuje znakomicie. Włączam czytnik, otwieram książkę (lub od razu ląduję w ostatnio czytanej), ustawiam wygodny poziom oświetlenia i… czytam. Wady – występują i dają o sobie momentami znać. Dla mnie czytnikiem idealnym był dotąd  (sprzedawny od niedawna ponownie) Kindle Keyboard. Teraz do ideału najbardziej zbliża się właśnie Kindle Paperwhite. Przypominam linki do wszystkich części testu:  Pierwsze chwile: uruchomienie i konfiguracja Test – część I – oświetlenie Test – część II – codzienne czytanie Test – część III – pozostałe funkcje  Czytaj dalej:  „All-new” Kindle Paperwhite 3G również dostępny i wysyłany od 8 listopada Test „All-New” Kindle Paperwhite – część IV – PDF, czasopisma, Internet oraz podsumowanie Test „All-New” Kindle Paperwhite – część I – ekran i oświetlenie Kilka zdjęć Kindle Paperwhite II Pierwsze filmy z Kindle Paperwhite II Test Kindle Paperwhite – część III: wyszukiwanie, PDF, Internet, czasopisma, kontrola rodzicielska 