Z opóźnieniem wystartowała dzisiejsza promocja dnia Virtualo, więc poświęcę jej osobny wpis. Wyznania młodego pisarza (17,80 zł; EPUB lub MOBI) to zbiór myśli Umberto Eco o  jego karierze jako teoretyka i prozaika. Umberto Eco zastanawia się nad różnicami między pisarstwem powieściowym i niepowieściowym – z powagą, ale też z poczuciem humoru, błyskotliwie porusza się po ich pograniczu. Dobre pisarstwo niepowieściowe, uważa, ma w sobie kunszt kryminału, a sprawny powieściopisarz, obserwując, poszukując, tworzy bogate w konkret światy. Wprowadzając nas w swoją metodę twórczą, Eco ujawnia, jak projektuje królestwa fikcji. U źródła leży obraz, potem wybiera czas, miejsce i środek wyrazu – tworzy opowieści, które przemawiają zarówno do elitarnego, jak i do masowego czytelnika. Przenikanie się rzeczywistości i fikcji rozciąga na mieszkańców światów wymyślonych. Dlaczego los bohaterów powieściowych wzrusza nas do łez? W jakim sensie „istnieją” Anna Karenina, Gregor Samsa i Leopold Bloom? Książki nie czytałem, zacytuję tylko recenzję z Lubimy Czytać: „Wyznania młodego pisarza” to książka zarówno dla miłośników i znawców twórczości Umberto Eco, jak i świetna pozycja z dziedziny teorii literatury. Rozdziały dotyczące interpretacji utworów, a także uwag na temat postaci fikcyjnych są tekstami najwyższych lotów, poruszającymi zagadnienia semiotyczne oraz analizę literackich fikcji. W gruncie rzeczy, w książce znajduje się o wiele więcej teoretycznych spostrzeżeń, niż rzeczywistych wyznań. Oczywiście wszystko jest barwnie tłumaczone na przykładach pochodzących z życia lub twórczości pisarza. PS. dla użytkowników Kindle for Android – pojawiła się nowa aktualizacja, w której wprowadzono wreszcie synchronizację własnych plików z chmurą Amazonu, a urządzenia z Androidem mają od dziś własne e-maile, na które można wysyłać pliki. Więcej napiszę wkrótce. 