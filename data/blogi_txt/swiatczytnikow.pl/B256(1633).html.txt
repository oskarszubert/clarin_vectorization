Aktualizacja z 25.07.2012: Wspomniana funkcja działa w Kindle Keyboard i Classic – nie działa w Kindle Touch. Wkurza mnie, że Amazon dodając do naszego czytnika nowe funkcje, często je niepotrzebnie ogranicza. W menu ustawień tekstu dla Kindle 3 / Keyboard pojawiła się opcja „Line Spacing”. Reguluje ona interlinię, czyli odstęp między wierszami tekstu, a możemy wybrać trzy wielkości.  Tekst dla najmniejszej wielkości („small”), wygląda następująco:  A tu dla wielkości największej dostępnej przez menu („normal”):  Problem w tym, że nawet przy ustawieniu „normal” ten odstęp jest dla mnie za mały, szczególnie po przesiadce z Kindle 2. No bo Kindle 2 miał lepiej… W starszej wersji Kindle opcji „Line Spacing” w menu nie było, ale były skróty klawiszowe (SHIFT+ALT+numer), które pozwalały na ustawienie aż dziewięciu różnych wartości. Co komu pasuje. Najmniejsza (1) wyglądała tak samo jak „small” na Kindle 3.  Podobnie wyglądały 2 – tak jak obecnie „medium” i 3 – tak jak „normal”. Ale wielkość interlinii można było zmieniać aż do 9:  Ja zwykle używałem 4 lub 5. No i niestety, w menu Kindle 3 do dyspozycji mamy tylko trzy najmniejsze opcje. Tak jakby większa interlinia nie była potrzebna. Nie działa też skrót klawiszowy. Jak zmienić odstęp w Kindle 3? Odstęp między wierszami możemy zmienić metodą, którą opisałem już przy wyłączaniu justowania. Zmienimy mianowicie ukryty plik ustawień. Włącz Kindle i przejdź do strony głównej (przycisk HOME). Koniecznie musi być to strona główna! W innym przypadku Kindle potem nadpisze wprowadzone przez nas zmiany. Podłącz Kindle do komputera. Będzie widoczny jako dysk. Znajdź plik /system/com.amazon.ebook.booklet.reader/reader.pref . Na przykład jeśli używasz Windows, a Kindle podłączył się jako dysk F, będzie to: F:\system\com.amazon.ebook.booklet.reader\reader.pref Jest to katalog ukryty – musisz włączyć na komputerze widok plików ukrytych i systemowych. Otwórz plik w edytorze tekstu, przy czym nie może być to Notatnik, ze względu na konieczność zachowania odstępów między wierszami. Plik wyglądał będzie mniej więcej tak:  Zwróć przy okazji uwagę, że wśród ustawień są też mniejsze marginesy (HORIZONTAL_MARGIN) oraz włączenie wyrównania do lewej (ALLOW_JUSTIFICATION_CHANGE). Opisywałem je w poprzednim artykule. Poszukaj linijki: LINE_SPACING = 3 i zmień liczbę na nową. Przy czym wartości 1-3 będą odpowiadały obecnym ustawieniom (small-medium-normal), zaś 4-9 będą już większe. Odłącz Kindle od komputera. Zrestartuj urządzenie. Ze strony głównej – sekwencja: Menu, Settings, Menu, Restart. Po restarcie wchodzisz do książki i masz już nowe ustawienie.  Wszystkie punkty, poza oczywiście samym ustawieniem (punkt 5) są takie same jak poprzednio. Pamiętajmy, że od czasu zmiany – jeśli skorzystamy z menu wielkości tekstu i zmienimy „Line Spacing”, wtedy bez problemu tę wartość ustawimy w zakresie 1-3, ale powrót do większej wartości (4-9) będzie możliwy tylko przez edycję pliku. Na ustawienie nie ma wpływu zmiana wielkości tekstu czy kroju czcionki. Tak ekran Kindle 3 wygląda przy ustawieniu LINE_SPACING = 4:  Zmiana niewielka, ale teksty trudniejsze czyta mi się bardziej komfortowo. Przy okazji warto zaznaczyć, że zmiana tego ustawienia jest całkowicie bezpieczna i nie narusza gwarancji. Edytujemy tutaj ukryty plik ustawień, jednak nie modyfikujemy oprogramowania Kindle. Dodam też, że chociaż samo działanie opcji LINE_SPACING jest znane, to nie spotkałem się z na zagranicznych forach z opisem tej sztuczki, czyli możliwością podania większej wartości. Dlatego prawdopodobnie jesteście pierwszymi użytkownikami Kindle na świecie, którzy o tym czytają. :-) Czytaj dalej:  „Tajne” polecenia w Kindle Paperwhite / Touch [Prenumerata cykliczna w Nexto] – jak ustawić wysyłkę na Kindle? Przegląd wszystkich ustawień Kindle Paperwhite (oraz Touch) Mailem czy po kablu? Porównanie dwóch metod wrzucania książek na Kindle OpenDyslexic – font ułatwiający czytanie przy dysleksji Jak wyczyścić informację o postępie w książce Kindle? 