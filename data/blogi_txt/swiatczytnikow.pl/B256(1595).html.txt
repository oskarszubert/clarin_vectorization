Okres przedświąteczny to czas zbierania plonów przez sprzedawców elektroniki użytkowej. Czytniki stają się coraz bardziej popularne, a „zwykły człowiek” często szuka podpowiedzi w fachowych pismach, które publikują testy różnych modeli dostępnych na rynku. Od pewnego czasu miesięczniki komputerowe przedstawiają czytniki już nie jako trzygłowe cielę z Tajlandii – ale jako urządzenie codziennego użytku – czym przecież czytnik jest i o czym nie trzeba nikogo z Was przekonywać. To doceniam. Ale chcę ponownie zwrócić uwagę na to, w jaki sposób takie testy powinniśmy czytać. To wszystko na kanwie dwóch artykułów, które ukazały się w styczniowych (a wydanych na początku grudnia) numerach „Komputer Świat” oraz „PC Format”. Komputer Świat We wstępniaku do nowego numeru znajdziemy całkiem sensowną radę, którą powinien mieć na uwadze nabywca każdego sprzętu tego rodzaju. W numerze znajdziecie też testy tabletów i czytników e-booków. To również zupełnie nowe kategorie urządzeń, więc zestawianie ich bezpośrednio z laptopem czy papierową książką nie ma sensu. I tych urządzeń dotyczy ta sama zasada co smartfonów – kupno najtańszych modeli to pieniądze wyrzucone w błoto. Nie dajmy się więc zwieść marketingowcom i sprzedawcom, bo nie dość, że wydamy niemałą kwotę na kiepskie urządzenie, to jeszcze zrazimy się do mogących nam ułatwić i uprzyjemnić życie sprzętów. Artykuł na temat czytników skupia się na najważniejszej innowacji ostatnich lat, czyli światełku: Aby podnieść komfort czytania producenci wypuścili na rynek urządzenia z podświetlanymi ekranami. Samo podświetlanie wyświetlacza E-Ink jest delikatne, pozwala jednak uzyskać duży kontrast, a co najważniejsze czytać po ciemku. W teście trzy czytniki mają taką funkcję: PocketBook Touch Lux, Onyx BOOX After Glow oraz Kindle Paperwhite II. Działa ona podobnie, jednak najbardziej naturalną i przyjemną dla oka barwę ma Kindle. Biel w PocketBook i Onyx jest zbyt zimna. No i ranking: Pocketbook 623 Touch Lux (ocena: 5,24) Jako jedyny ma możliwość przełączania się pomiędzy uruchomionymi programami (wielozadaniowość) Onyx Boox After Glow C65 (ocena: 5,08) W kategorii obsługi e-booków wypada nawet nieco lepiej od PocketBooka Touch Lux, ma bowiem funkcję czytaj na głos z polskojęzycznym lektorem. Kindle Paperwhite II (ocena: 4,74) Niedostępny w Polsce, a jednak ma go i wielbi wiele osób. Pocketbook 515 mini (ocena 3,92) Z powodzeniem zmieści się do kieszeni, jest solidnie wykonany i obsługuje wszystkie popularne formaty e-booków. Mini to zwycięzca testu w kategorii Cena/Jakość. Manta Ebook 04B (ocena 3,62) Czytnik Manty jest dość dobrze wykonany, nie jest też zbyt drogi. Do obsługi tego urządzenia jest jednak sporo zastrzeżeń  Od razu można polemizować – Paperwhite niedostępny? Wobec tego, w jaki sposób my go wszyscy kupiliśmy? Ale niech będzie. Patrzę w opisy – w czym Pocketbook i Onyx wygrały z Kindle? W tabelce mamy różne kryteria, nadane im wagi oraz oceny. Najwięcej punktów Kindle stracił w kategorii „Jak sprawdza się czytnik e-booków podczas czytania?” – faktycznie, to jest najważniejsza rzecz. Dobrze, choć w porównaniu z pozostałymi urządzeniami nie obsługuje popularnego formatu ePub. Obsługa Kindle to czysta przyjemność – intuicyjny i prosty w obsłudze interfejs powinien być wzorem dla innych producentów. Zaraz – wzorem? Czemu więc stracił jeden punkt? Dlatego że nie czyta EPUBa. Owszem – to jest spora wada dla wielu osób. Ale jeśli kupiłem e-booka i go czytam, jaka mi różnica w jakim formacie to robię? Oferta księgarni jest już najczęściej w multiformacie. Drugie pole gdzie Kindle stracił dużo punktów to „Funkcja czytania na głos”. Paperwhite jej nie ma, wiadomo. Tylko, że ile osób kupuje czytnik po to, żeby mechaniczny lektor czytał mu e-booka? Założę się, że to mniejszość, nie chce mi się nawet ankiety robić. Kindle ma kilka wad znacznie ważniejszych z punktu widzenia zwykłego użytkownika. Dla mnie jedną z największych jest mała pamięć. Dla wielu osób – brak możliwości jej rozszerzenia przez gniazdo SD. Tymczasem pamięć wcale nie została oceniona – a w kategorii „dostępne gniazda i złącza”, Kindle owszem dostał niższą ocenę niż Pocketbook i Onyx, ale nie dostał zera – bo ma microUSB. No, zero by było, jakby niczego nie miał, a ładowanie odbywało się telepatycznie. Mimo tych uwag test z Komputer Świata (link do Nexto) uważam za przydatny – musimy tylko wiedzieć na czym nam zależy – a tabelki i opisy czytać wybiórczo. PC Format Więcej zastrzeżeń mam do testu ze styczniowego magazynu PC Format. Niemal dokładnie rok temu pisałem o poprzednim teście czytników. Tu mamy kolejne modele i zbliżoną formułę. Na początek wyniki: Pocketbook Touch Lux Kobo Glo Onyx After Glow Pocketbook Mini Pocketbook Basic Touch Onyx Boox Metropolitan Manta Ebook o4B Yarvik Flow  I tyle. Brakuje Wam tu czegoś? Marki, która ma w Polsce 80% rynku? No brakuje. W podsumowaniu testu czytamy: W teście nie znalazły się czytniki Amazon. Model Kindle był przez nas testowany rok temu w numerze 1/2013 (do przeczytania pod adresem). Natomiast model PaperWhite aktualnie nie jest dostępny w Polsce. Widzicie to co ja? :-) Numer ze stycznia 2014, który ukazał się kilka dni temu, w sytuacji, w której już od półtora miesiąca nowe PW są wysyłane do Polski? Oczywiście, mam świadomość czegoś takiego jak cykl wydawniczy. Artykuły do tego numeru mogły powstawać w październiku i po prostu redaktorzy nie zdążyli się w nowego Kindle zaopatrzyć. Co nie zmienia faktu, że „aktualnie” z października 2013 to już inne „aktualnie” niż teraz czy w styczniu. Gdyby autor testu napisał na czym polega niedostępność – można by to zrozumieć. Ale nie napisał. Co ciekawe, w teście znalazł się nowy Onyx, który premierę miał… dopiero na przełomie listopada i grudnia. Tu jakoś udało się zdobyć przedpremierowy egzemplarz. Inna sprawa, że do testu trafił też… zeszłoroczny model Kobo. W samym artykule też się zdarzają kwiatki: Najbardziej intuicyjna jest obsługa czytników z trzech ostatnich miejsc testu. Te prostsze urządzenia o mniejszej liczbie opcji mają nieskomplikowany interfejs. Szkoda że nie odpowiedziano na pytanie – po co wydawać ponad 600 zł na czołowe modele, skoro można kupić takiego Yarvika… : Jeśli chcecie dowiedzieć się dlaczego test wygrał czytnik mający w minusach „trzeszczącą obudowę” i „przeciętną płynność działania”, warto poczytać ten artykuł. Jeśli chcecie wybrać czytnik, obawiam się, że tekst z PC Formatu wprowadzić może zamieszanie. Podsumowanie Trochę nie dziwię się redaktorom. Czytniki jest ciężko testować i porównywać – bo wiele bardzo ważnych rzeczy jest słabo mierzalnych – np. szybkość zmiany stron, reakcja na przyciski, kontrast czcionek – to niby można policzyć, ale nie zawsze przekłada się na subiektywne wrażenie. Że nie wspomnę o tak szerokim pojęciu jak „intuicyjność”. Dla jednych tożsama z prostotą, dla innych z minimalizacją nauki obsługi czytnika. Z kolei obecność jakiejś funkcji jako zaleta lub brak jako wada – ważne są tylko wtedy, gdy użytkownikowi na tym zależy. Dla jednego obsługa chmury czy MP3 będzie niezbędna – dla innego kompletnie nieistotna. I tego żaden test dobrze nie odda. Musimy być więc świadomi, co właściwie będzie nam potrzebne. Ale tego… często nie będziemy mieli bez osobistego doświadczenia z czytnikiem. Wracamy więc do punktu, o którym piszę wielokrotnie na Świecie Czytników – chcąc wybrać czytnik, najlepiej go od kogoś pożycz i poużywaj. Potem obejrzyj jeszcze inne. A testy czytaj wybiórczo. PS. Już w poniedziałek czwarta i ostatnia część testu Paperwhite. A jeszcze przed świętami mam też zamiar przygotować krótkie testy czytników Onyxa i Pocketbooka, może i Kobo się załapie… :-) Czytaj dalej:  Test czytników e-booków w magazynie PC World Test czytników e-booków w magazynie CD-Action Test czytnika Onyx AfterGlow i aplikacji Legimi – część I – pierwsze wrażenia Test Nook Simple Touch – część I: jako czytnik e-booków Test czytnika PocketBook Mini – maluch, który dużo może… Test czytnika Onyx AfterGlow i aplikacji Legimi – część II – „Sezamie, otwórz się!” 