Marcin Meller, nad którego sentymentem do papieru znęcaliśmy się w zeszłym tygodniu, postanowił odpowiedzieć w kolejnym felietonie na łamach Newsweeka. W wersji online nosi on tytuł: Nie doceniłem wyznawców Czytnika. Poza poleceniem serwisu Świata Czytników (dziękuję!), znalazły się tam również co smakowitsze cytaty z Waszych komentarzy i stwierdzenie, że nie znamy się na ironii. I tak się zastanawiam, czy może nie dałoby się w felietonach wprowadzić takich oznaczeń jak w restauracjach: zielony listek znaczy wege, a trzy papryczki, że ostre jak cholera i pali dwa razy. W mym wypadku, specjalnie dla wzmożonych godnościowo czytelników, nieważne z jakiej branży – patriotycznej, elektronicznej czy frutariańskiej – akapit zakreślony na kremowo: ironia. Żółty: kpina. Pomarańczowy: sarkazm. Niebieski: parodia. A na samej górze wołami: „To jest felieton!” i cytat za Wikipedią, żeby nie było za bardzo skomplikowane: „specyficzny rodzaj publicystyki, krótki utwór dziennikarski utrzymany w osobistym tonie, lekki w formie, wyrażający – często skrajnie złośliwie – osobisty punkt widzenia autora”. I od razu wyjaśniam, że z tymi oznaczeniami to żart. A może nie? Które to pytanie ociera się o kpinę. Na początek mam dobrą wiadomość. Panie Marcinie! Gdy polski Newsweek, wzorem swojego amerykańskiego imiennika zrezygnuje już z formy papierowej i przejdzie w całości do sieci, będzie można wreszcie w felietonie użyć klasycznego, netowego uśmieszka, do którego wszyscy się przyzwyczailiśmy i bez którego ironii nie poznamy, nawet jak wyjdzie z krzaków i kopnie nas w kundelka! Oczywiście najlepiej, żeby uśmieszek znalazł się po każdym akapicie, bo czytający na tabletach i monitorach szybko się rozpraszają, nie można oczekiwać od nich, że doczytają do końca. Wydaje mi się, że chyba większość z nas odebrała gatunek felietonu właściwie. Ale jeśli podejrzewamy, że ktoś zrozumiał na opak, to patrzmy też na drugą stronę. Choćby i na takie wypowiedzi:  Czy zacytowana tu zwolenniczka papieru, która najwyraźniej e-inka w życiu nie widziała, faktycznie rozumie sarkazm felietonu? Przecież dzisiaj nikt poza sfrustrowanymi wydawcami nie będzie pisał wprost, że e-book to samo zło, bo psuje wzrok i można go kopiować – a w domyśle burzy nasz monopol na dystrybucję treści. Jak dowalić, to tylko ironicznie. Czemu właściwie Wyznawcy Czytnika pochylają się nad takimi felietonami? Odpowiedź będzie prosta. Świadomość na temat e-booków jest wciąż bardzo niska. Ludzie podchodzą do tematu z niepewnością – i każdy taki artykuł ich odpowiednio nastawia. Z ironią czy bez. Swoją drogą: Polityka, Wprost, Do Rzeczy – czołowe tygodniki opinii w Polsce – mają już od dawna edycje na czytniki. Polityka chwaliła się rok temu liczbą 3300 prenumeratorów wersji Kindle, więcej niż na iPada; poszli zresztą za ciosem i sami teraz sprzedają wersje cyfrowe. Newsweek nadal dostępny jest wyłącznie jako PDF. Dlaczego? Wasze wypowiedzi Można oczywiście temat sprowadzić do zbliżonej stylistyki. Może zamiast Świata Czytników zarejestrujemy kościół Świętego Czytnika? Związki wyznaniowe w Polsce mają różne zwolnienia podatkowe, więc może i Kindle da się taniej sprowadzać, VAT za książki nie płacić… Ale nic nie stoi na przeszkodzie, aby banalny temat wykorzystać do poważnej dyskusji. I tu oddaję głos czytnikowcom – pozwalam sobie przekleić kilka ciekawszych komentarzy spod tamtego wpisu. Od ironicznych do konkretnych. YuukiSaya: Z wrażenia pobiegłam czytać drugą stronę, bo jej nie zauważyłam przy pierwszym podejściu. W efekcie stwierdzam, że p. Meller stanowczo powinien: - wyrzucić pralkę i trzeć na tarze – wzmacnia mięśnie i uczy dbania o czystość ubrania - wymontować kuchenkę gazową/elektryczną i postawić prawdziwą kuchnię na opał – podobno potrawy o wiele lepiej smakowały, niestety zbyt małym dziecięciem byłam gdy się załapałam - wyrzucić komórkę i wszystko załatwiać listownie (och, co za sentyment!) lub telegramem, gdy musi być szybko - itd. itp. Ja wiem, że niektórych stać również na płacenie za nadbagaż na lotnisku (dodatkowa waliza z czytadłami) lub jeżdżą wyłącznie samochodem (dźwiganie wyłącznie na trasie dom-samochód), poza tym sprowadzenie książki w jezyku innym niż polski to też dla nich nie problem. Ale może rozdzielmy pewną praktyczną część czytania, którą czytnik wykonuje znakomicie, od tej sentymentalnej, kiedy książka ma swoją historię, tak jak pierwsze dorosłe pantofle lub motocykl, na które zbierało się pracując w wakacje. *sarkazm mode on* Ale zapachu książki of kors nic nie zastąpi! *sarkazm mode off* Doman: Ja tu widzę pierwsze oznaki trendu, że książki papierowe powoli podążają śladem winyli i zaczynają służyć (m. in.) do snobowania: Pacz pan w jakim ja lofcie mieszkam, że z krzesła żarówki nie sięgnę muszę na książki wchodzić. Koniecznie, uważaj pan, w twardej oprawie. A tu zobacz pan, za okładeczką piasek z Etiopii. W tej książce – źdźbło trawy z Argentyny, a tamta plama to po indyjskiej świętej krowie MCh: A mnie zawsze zastanawia, dlaczego coś musi być lepsze od innego, ustawione w rankingu, wyróżnione lub potępione. Dlaczego musimy papierową książkę porównywać do czytnika? Czy ktokolwiek szereguje czy lepsza jest ręcznie pisana księga z XII wieku od współcześnie wydanej wersji papierowej? A jeśli lepsza to do czego? Podziwiania w gablocie (i przeliczania zmiany wartości aukcyjnej) czy wielokrotnego wracania i czytania ulubionych fragmentów? Do podparcia stołu czy namówienia tuzina znajomych do jej przeczytania? Jeśli ktoś chce wąchać księgę – czemu nie. Ale czy zależy mu na wąchaniu wszystkich dotychczas przeglądanych książek, łącznie z rocznikami GUSu czy tylko tych najukochańszych? Czy to, że mam Kindla zabrania mi trzymania pięknych wydań klasyków literatury? Dlaczego mam wybierać co lepsze? Choć chyba wiem dlaczego: wybierając pokazuję, że mam zdanie na jakiś temat. Jestem zdecydowany, stanowczy, warto mnie słuchać… Czy aby na pewno? No to ja się nie zgadzam. Odmawiam wyboru. O! Iwona: Jest jakiś lęk przed czytnikami ale u osób które nie miały ich w ręce. Też gadają o tych zapachach. Też wącham książki, ale jakoś nie czuję wielkiego braku, bo i tak mam w domu masę książek i mogę sobie wąchać do woli. Bo w sumie czytniki i tak kupują ludzie którzy maja masę książek, a dla mnie to lepsze inwestycja niż kolejny regał z Ikei „Billy”, który co prawda jest bardzo ładny w swym minimalizmie ale nie ma go gdzie już wstawić, bo nie będzie gdzie trzymać rowerów. Mimo wszystko czytnik to jest pokaźny wydatek i kupują go ludzie, którzy mają książki w domu. Więc mogą sobie stawiać stosiki i wkręcać żarówki (swoją drogą co za absurdalny pomysł, nie znam nikogo kto by stawiał stos książek, zeby gdzieś dosięgnąć). Być może z czasem drukowane książki znikną i nasze wnuki będą przychodzić do nas i mówić „babciu dziadku pokaz książkę” albo staną się cennymi antykami jak obrazy dawnych mistrzów, a biblioteki zostaną sprowadzone do funkcji skansenów, w których będzie się je czytać obok prania na tarze, ale czy to szybko nastąpi? Jedyny kłopot może być jak ludzkości prądu zabraknie, co teoretycznie może się wydarzyć. Ale przynajmniej ocaleją drzewa. Elektronicznych książek przynajmniej nie można palić na stosach. AS: Nie bardzo rozumiem, skąd w ludziach taka potrzeba dezawuowania jednej z możliwych opcji na rzecz drugiej. Przecież korzystanie z książek papierowych i z czytnika nie wykluczają się. Można czerpać przyjemność z jednego i drugiego. Dla mnie popisana, czy wysuszona książka jest bezużyteczna. Nie mogę czegoś takiego wziąć do ręki. Z drugiej strony samo urządzenie do czytania ebooków kosztuje, ale moja decyzja o zakupie Kundle Touch jest jedną z najbardziej trafionych w życiu, a żyję już dość długo. Informacje o spadającej sprzedaży czytników ebooków jakoś mnie nie dziwią. Zgadzam się z tezą, że jest to spowodowane modą na tablety, ale nie tylko. Zakup czytnika to decyzja na przynajmniej kilka lat. Większość użytkowników nie będzie co roku zmieniać czytnika. Inaczej sprawa wygląda z tabletami. Tam wiele rzeczy wymaga myślenia o zmianie sprzętu, szczególnie jeśli ktoś lubi grać. Ja nie lubię. Tablet mam już dwa lata i nie myślę o zmianie. Podobnie jest z kundelkiem. Jakub: Heh. Czytając fragment o podbieraniu drabiny książkami spojrzałem w dół mojego monitora. Stoi on właśnie na 7 książkach ustawionych jedna na drugiej. Trudno więc Panu Mellerowi nie przyznać racji. Książki papierowe przydają się do różnych rzeczy. Problem polega na tym, że ja coraz częściej wykorzystuję papierowe książki jako podstawki, ładne ozdoby na półce, prezenty. Na co dzień zaś czytam, albo na komputerze albo na Kindlu i z rzadka na komórce. Niestety podstawowy powód kupowania książki papierowej zanika, a trudno ją kupować tylko ze względu na to, że może służyć jako podstawka. Puszka Pandora: Ja jako posiadacz czytnika, kupuje i książki elektroniczne i papierowe i jeszcze chodzę do biblioteki. To znaczy że jestem potrójnym profanem czy jak? Powinienem zrezygnować z przyjemności czytania bo robię to niewłaściwie? Co mam powiedzieć o swoim synu 9 latku, jak zacznie coś czytać można go pokroić i jakoś go nie obchodzi na czym czyta czy na czytniku czy tradycyjną książkę… Nikt ze strony wydawnictw czy jakichś autorytetów nie zwraca uwagi, że ebook to i usługa i przedmiot i narzędzie. Wciąż czekamy na możliwość kupowania razem papieru i ebooka, żeby móc skorzystać z wygody takiego rozwiązania. Przy pozycjach specjalistycznych, zawodowych, naukowych jest to nieoceniona pomoc. Niektóre wydawnictwa informatyczne zdają sobie z tego sprawę, że to nie tylko wygoda ale powoli też i standard, nowy sposób pracy. Jeżeli chcą znaleźć swoje miejsce na rynku muszą pójść za klientem. [...] Proponuję Robercie zrobić ankietę ile książek przeczytałeś w idealnych warunkach – wynik podaj procentowo. I jej wynik wysyłać jako odpowiedź wszystkim „utwardzonym” zwolennikom tylko jedynie prawdziwych książek papierowych dla których rytuał czytania jest ważniejszy od samego czytania… Czytaj dalej:  Papierowe sentymenty Marcina Mellera Marcin M. skaczący po książkach, czyli suplement do „felietonowej afery” Już w 1926 roku czekano na „elektryczną gazetę”… Twórca Spider’s Web wchodzi w relację… z Kindle Trzy lata Świata Czytników – odpowiedzi na Wasze pytania Jeszcze wiele miesięcy budowania świadomości o tym, czym są czytniki 