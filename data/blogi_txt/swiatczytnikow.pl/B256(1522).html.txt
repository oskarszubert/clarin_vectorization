Sezon ogórkowy zaczął się na dobre, dlatego media szukają sensacyjnych tematów. I w ten sposób jedno doniesienie agencji Reuters „przedrukowane” zostało przez większość serwisów technologicznych. O co chodzi? O spam w Kindle Store! Za pośrednictwem platformy Kindle Digital Publishing książkę do Amazona może wstawić każdy, choć, jak pisał Szymon, nie jest to zawsze takie proste. Z możliwości tej korzystają spamerzy, wrzucają do sklepu dużo niepotrzebnego śmiecia i liczą, że ktoś go kupi. Na kilkaset tysięcy pozycji w księgarni, śmieci jest pewnie kilkanaście tysięcy. Ale o co ta cała afera? Tak było od zawsze. W Kindle Store może książkę opublikować każdy grafoman, można wziąć nawet teksty dostępne publicznie (choćby kompilację utworów pisarzy XIX-wiecznych) i próbować to sprzedać. Wśród książek za jeden, dwa czy trzy dolary znajdziemy sporo takich, które nie są warte nawet jednego centa. Tak samo, jak przeglądam co tydzień pozycje darmowe – za przeglądanie niektórych powinno się brać wynagrodzenie. ;-) Ale czy faktycznie jest to taki problem? Kupujący mają przecież parę prostych sposobów na sprawdzenie, czy nie biorą „kota w worku”.  Przede wszystkim darmowy fragment – pobieramy „sample” i od razu widzimy czy tekst może nam się do czegoś przydać. Obecność recenzji i ich treść. W Amazonie też się zdarzają fałszywe, więc poza gwiazdkami warto popatrzeć, kto co pisze. Jeśli książka nie ma żadnych recenzji, jest to samo w sobie podejrzane. Sprawdzenie takich informacji jak autor, wydawca, opis, okładka. Jeśli opis składa się z jednego zdania, a okładka zrobiona Paintem, to powinno wzbudzić wątpliwości.  Amazon nie wchodzi w rolę wydawcy i nie ocenia merytorycznie wydanych książek. Byłoby to zresztą sprzeczne z ideą self-publishingu. Może co najwyżej sprawdzać, czy nie dochodzi do plagiatów czy innych naruszeń prawa. Dlatego nie sądzę, aby sytuacja miała się zmienić – ale na szczęście decyzję o kupnie książki podejmuje zawsze czytelnik. Autor zdjęcia: Kodomut, CC BY 2.0 Czytaj dalej:  Automatyczna aktualizacja książek z Kindle Store – włączać czy nie? Amazon przejmuje Goodreads i możliwe, że zintegruje go z Kindle Wydawnictwo SQN w Kindle Store Kindle Matchbook czyli Amazon dokłada e-booka do książki papierowej Polska edycja Fantasy   Science Fiction wyłącznie w Kindle Store Ceny e-booków w Amazonie, czyli jak to zamiast Luksemburga, znaleźliśmy się w Polsce 