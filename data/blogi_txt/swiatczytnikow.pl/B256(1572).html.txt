Kontynuuję największy w polskim internecie test „All-New” Kindle Paperwhite. W trzeciej części skupię się na codziennym czytaniu. Co robimy na co dzień? Otwieramy książkę, zmieniamy strony, korzystamy z takich funkcji jak wyszukiwanie, podkreślenia czy słownik. O tym właśnie napiszę. Pomijam temat nawigacji po książce – bo jemu poświęciłem całą drugą część testu. Warto się z nią zapoznać – bo w dziedzinie poruszania się po e-bookach w nowym Paperwhite zaszły bardzo duże zmiany. Uprzedzę od razu, że zdjęcie z markerem to oczywiście żart. :-) Otwieranie książki Po wybudzeniu czytnika – to uwaga dla osób, które nigdy Kindle w rękach nie miały – widzimy po prostu ostatnio czytaną książkę. Jeśli korzystamy z okładki z magnesem, która automatycznie wybudza Kindle (patrz: test oryginalnej okładki), wtedy mamy zachowanie niemal identyczne jak przy książce papierowej – otwieramy okładkę, w ciągu sekundy pojawia się tekst – zaczynamy czytać. Zamykamy – czytnik usypia się.  Film nakręciłem dla PW1 – ale tu się nic nie zmieniło. Do głównego ekranu wracamy zawsze przez aktywację menu i kliknięcie ikony domku – w praktyce sprowadza się to do dwukrotnego dotknięcia górnego, lewego rogu. Do dyspozycji na głównym ekranie czytnika mamy dwie zakładki: Device – książki znajdujące się na czytniku – kliknięcie otworzy książkę w ostatnio czytanym miejscu Cloud – wszystkie książki w chmurze – kliknięcie ściągnie książkę z chmury i też ją otworzy. Obie zakładki można sortować wg tytułu, autora i od ostatnio czytanych, a także na początku eksponując kolekcje książek. Klikając w dolny, prawy róg przejdziemy do konkretnej strony albo do tytułów/autorów na konkretną literę.  PW2 ma zmianę polegającą na tym, że w zakładce Cloud widzimy też książki, które już się znajdują na czytniku – jest przy nich odpowiedni znaczek:  Jeśli pamiętamy tytuł, autora książki lub jej fragment, możemy zacząć go wpisywać w polu wyszukiwania – automatycznie podpowiedzą nam się książki z czytnika i chmury – wtedy dotknięcie tytułu natychmiast go otwiera.  Tu wpisałem trzy litery: „fun” – i już jako pierwsza jest „Fundacja” Asimova. To też nowa funkcja w PW2. Samo otwieranie książki jest natychmiastowe, rzadko trwa dłużej niż sekundę. Oczywiście jeśli otwieramy tytuł z chmury – to musi się najpierw ściągnąć. Zmiana stron i inne gesty To się nie zmieniło od czasu Kindle Touch i działa podobnie jak na innych czytnikach z ekranami dotykowymi, choć oczywiście niektóre gesty się różnią. Stronę zmienić możemy na dwa sposoby:  maźnięcie po ekranie: lewo-prawo (do przodu) oraz prawo-lewo (do tyłu) dotknięcie ekranu (do przodu) oraz blisko lewej krawędzi (do tyłu).  Kombinacja tych dwóch możliwości pozwala na zmianę stron niezależnie od tego, jak trzymamy czytnik – da się więc zmieniać strony trzymając Paperwhite tylko prawą lub tylko lewą ręką – i to w obu kierunkach. Przykładowo – jeśli trzymam czytnik w lewej ręce – mogę przesuwać kciukiem od lewej krawędzi – i wtedy zmieniam stronę do przodu. Jeśli jedynie w tym miejscu dotknę, to zmieniam do tyłu. Mogą się na początku zdarzać błędy, ale czynność jest do opanowania bardzo szybko. Pozostałe gesty: Dotknięcie na samej górze aktywuje menu książki, zgodnie z następującym obrazkiem z instrukcji:  Dotknięcie w dolnym lewym rogu zmienia stan funkcji Time to Read. Przesunięcie od dołu w górę aktywuje funkcję Page Flip, o której pisałem w drugiej części testu. Dotknięcie w górnym prawym rogu aktywuje zakładki w dokumencie. Przytrzymanie na słowie aktywuje słownik oraz Wikipedię. Przytrzymanie na słowie i przesunięcie pozwala podkreślić tekst. Rozsunięcie i zsunięcie dwóch palców – zmniejszenie lub zwiększenie tekstu.  W codziennym używaniu zmiana stron jest natychmiastowa – dotykam ekranu, czy też wykonuję ruch w lewo czy prawo – a nowa strona pojawia się zanim jeszcze zabiorę palec. Działa to podobnie jak na tabletach – z niektórymi aplikacjami Kindle wręcz wygrywa przez brak denerwujących animacji. Do tej natychmiastowej reakcji łatwo się przyzwyczaić. Od paru tygodni mam też Kobo Mini (wciąż zastanawiam się czy napisać jego recenzję) i tam po zabraniu palca jest już zauważalne opóźnienie. Szybkość zmiany pojedynczej strony jest nieco lepsza niż w przypadku PW1 – ale nie na tyle żeby miało to znaczenie w praktyce. Zmiana kilku stron pod rząd wychodzi tak samo szybko. Jeśli więc dotknę ekranu 6 razy – po chwili na obu modelach widzę szóstą stronę. Reakcja ekranu na dotyk jest bardzo dobra i widzę jak sporo pracy tutaj zrobiono od czasów Kindle Touch. Choć trafiają się wpadki. Raz na godzinę czy dwie zdarza się, że dotknięcie nie wywołuje natychmiastowej reakcji i strona zmienia się dopiero po jakiejś pół sekundzie. Nie przeszkadza to w czytaniu, ale jest denerwujące, skoro przyzwyczailiśmy się do natychmiastowej reakcji. Wtedy odruchowo można „poprawić” dotknięcie i w ten sposób przejść na dwie strony do przodu. Częściej zauważyłem ten problem przy czasopismach, niż przy e-bookach. Wyszukiwanie w książce, na czytniku i gdzie indziej Gdy aktywujemy ikonkę wyszukiwania – widzimy, że można przeszukiwać kilka różnych miejsc.  Oto one:  This Book – przeszukuje otwartą właśnie książkę My Items – szuka po tytułach i autorach na czytniku i w chmurze (przykład podawałem wyżej przy otwieraniu książki) All Text – przeszukuje w tekście wszystkich książek na czytniku. Kindle Store – szukanie w sklepie Kindle Dictionary – szukanie w aktywnym słowniku Wikipedia – szukanie w Wikipedii (angielskiej).  Jedna funkcja której tu brakuje – a która była w dawnych czytnikach Kindle (np. Keyboard) to skrót do Google. Nie wiem dlaczego ją usunięto. Tak wyglądają wyniki wyszukiwania w konkretnej książce.  Po kliknięciu rezultatu przechodzimy do miejsca w książce. Gdy przeszukujemy całą zawartość czytnika – widzimy liczbę wystąpień słowa w konkretnych książkach, po czym możemy przejść do konkretnej i szukać dalej.  Kindle jest jedynym znanym mi czytnikiem, gdzie wyszukiwanie obejmuje zawartość całego urządzenia. Takie czytniki jak Onyx czy Nook pozwalają wyłącznie przeszukiwać otwartą książkę, a np. Cybook nie ma w ogóle funkcji wyszukiwania. Aby wyszukiwanie było możliwe, Kindle musi utworzyć indeks zawartości wszystkich książek. Ma to dwa efekty uboczne:  gdy wgramy dużo plików, bateria może przez kilka godzin zużywać się szybciej, bo trwa proces indeksowania sam indeks też zajmuje miejsce i to spośród niewielkich 1,25 GB jakie nam Amazon zostawił.  Parametry tekstu Dotykając górnej krawędzi ekranu aktywujemy menu książki.  Aa – ustawienia tekstu Go to – przejście do spisu treści oraz listy naszych podkreśleń (tylko w książkach z Amazonu) X-Ray – przejście do indeksu X-Ray Share – dzielenie się w mediach społecznościowych Znaczek zakładki – dodanie zakładki – o czym było w drugiej części  Skupię się na ustawieniach tekstu.  Te się nie zmieniły od czasów PW1. Do dyspozycji mamy:  8 rozmiarów tekstu 6 krojów czcionki (7 – jeśli książka ma osadzoną czcionkę) 3 wielkości interlinii (line spacing) oraz 3 wielkości marginesu.  Najczęściej używa się wielkości między 2 i 5. Zauważyłem jednak sporą zmianę od czasów Kindle Keyboard – tam też było 8 rozmiarów, jednak większość książek czytało się na jednym, np. 3 – bo 2 i 4 były już za małe i za duże. Na Paperwhite te różnice są mniejsze. Widać też, że różne książki mają różne rozmiary czcionki bazowej, więc jeśli się przełączamy między kilkoma tytułami, to będziemy chcieli dostosowywać wielkość. Również interlinię czasami warto zmniejszyć – coś, czego np. na Keyboard nigdy nie robiłem, a wręcz używałem sztuczki na jej powiększenie. Kompletnie nieprzydatna jest wielkość marginesów – domyślny margines i tak jest dość duży, więc w 99% przypadków będziemy z niego korzystali. Wielkość czcionki można szybko zmienić korzystając ze znanego z tabletów gestu przyciągania lub rozciągania palców – pojawia się wtedy skrócone menu wielkości czcionki.  Co do kroju czcionki – przeprowadzałem swego czasu wśród użytkowników Paperwhite ankietę na ten temat i wyszło, że większość z nas korzysta z klasycznej, szeryfowej Caecilii, która była czcionką domyślną we wszystkich starszych modelach Kindle (mają też ją Nook i Kobo), choć na drugim miejscu była elegancka bezszeryfowa Futura. Mała galeria krojów. Caecilia i Futura.   Baskerville i Palatino: Helvetica i czcionka osadzona przez wydawcę w tej konkretnie książce (wybieramy ją klikając w „Publisher font”).  Zazwyczaj czcionki osadzone wyglądają dość kiepsko – są zbyt cienkie – bo nie zostały dostosowane do ekranu e-papierowego. Time To Read  W lewym dolnym rogu ekranu widzimy jedną z czterech liczb:  czas jaki nam został do ukończenia książki: Time left in book czas do ukończenia bieżącego rozdziału: Time left in chapter lokalizację w książce (czyli w przybliżeniu numer akapitu). to nowość w PW2 – numer strony – o ile książka je posiada; o dodawaniu numerów był artykuł  Dotknięcie liczby zmienia rodzaj wyświetlanej wartości – a wchodząc do Menu » Reading Progress możemy wybrać jaka liczba jest wyświetlana domyślnie. Przez rok czytania na Paperwhite bardzo często korzystałem z tej funkcji:  czy zdążę skończyć rozdział, zanim pociąg dojedzie do Śródmieścia? czy jest sens w ogóle ten rozdział zaczynać? czy podczas dzisiejszego wyjazdu dam radę skończyć tę książkę? czy jak usiądę po 22 jeszcze przy powieści, to skończę przed północą, a nie o 3 nad ranem?  Dane dotyczące szybkości czytania są zbierane indywidualnie dla każdej książki i już po paru minutach czytania widzimy sensowne estymacje. Kindle raczej nie daje się nabrać na anomalie takie jak pozostawienie czytnika otwartego na pojedynczej stronie przez kilka minut. Dodać trzeba, że działanie funkcji „Time left in chapter” wymaga oczywiście prawidłowego składu danego e-booka, z właściwymi znacznikami rozdziałów. W większości tytułów zakupionych w polskich księgarniach było OK, ale zdarzały się problemy w obie strony: gdy książka składała się z setek rozdziałów – wtedy do końca każdego była minuta lub dwie, co czyniło wskaźnik bezużytecznym. gdy książka składała się z kilku rozdziałów – wtedy widzieliśmy 40 czy 50 minut, co też nie jest aż takie pomocne.  Szkoda, że nie możemy sprawdzić ile czasu czytanie konkretnej książki nam dotąd zajęło, bo to też byłaby bardzo ciekawa statystyka. Słownik i Wikipedia Czytamy książkę np. po angielsku. Dotykamy pojedynczego słowa – i w zakładce Dictionary wyświetla się jego definicja ze słownika.  Domyślnie na Kindle mamy słownik dostosowany do wybranego języka – jeśli ustawiliśmy angielski brytyjski, będzie to słownik Oxforda. Jeśli angielski amerykański – ten sam słownik w wersji American. W chmurze powinniśmy znaleźć inne słowniki jednojęzyczne – m.in. niemiecki, hiszpański, włoski i francuski. Przypomnę, że można wgrać słowniki polskie – w powyższym przykładzie korzystam ze słownika ze strony bumato.pl. PW2 w jednym miejscu ustępuje PW1, który w oprogramowaniu 5.3.8 dostał możliwość zmiany słownika w locie. Tutaj nie jest to możliwe. Musimy wejść w ustawienia Menu » Settings » Device Options » Language and Dictionaries i dla konkretnego języka wybrać słownik.   Sądzę, że to jednak poprawią przy jakiejś kolejnej aktualizacji. Aktualizacja: I poprawili – od wersji 5.4.3 słownik już można zmieniać słownik w locie.  Każde słowo sprawdzone w słowniku trafia do narzędzia Vocabulary Builder, w którym można słówka powtarzać w ich oryginalnym kontekście.    Vocabulary Builder omawiałem szczegółowo w osobnym artykule. Miesiąc później mogę powiedzieć że jest to zaskakująco przydatne. Włączam VB i widzę dziesiątki słówek, o których bym już dawno zapomniał – a tak mogę poświęcić kilka minut na powtórki. Trzeba mieć tylko dyscyplinę, żeby tam wchodzić. Kindle w żaden sposób nie kolejkuje nam powtórek, ani nie przypomina o nich. Druga zakładka to X-Ray, dostępny dla nielicznych zresztą książek z Kindle Store. Pisałem o nim w drugiej części testu, możemy sobie np. podejrzeć biogram postaci, która w książce występuje. Nawet jeśli jest smokiem. Znacznie ważniejsza dla nas będzie trzecia zakładka – Wikipedia – czyli definicja zaciągana z encyklopedii. O ile słownik oraz X-Ray działają offline, Wikipedia wymaga włączonego WIFI (lub korzystania z Paperwhite 3G). To, jaka wersja językowa słownika i Wikipedii się pojawi, zależy od języka, w którym została napisana książka i który został ustawiony w metadanych. Opisywałem to dokładniej w osobnym artykule. Jeśli np. mamy książkę po polsku i nie wgraliśmy słownika języka polskiego, to zakładka „Dictionary” będzie wyszarzona – a pokaże nam się domyślnie definicja z polskiej Wikipedii…  Przy czym – jak widzimy na powyższym przykładzie z książki „Tytan” – definicja z Wikipedii może być różna w zależności od słowa lub słów, które zaznaczyliśmy. Podkreślanie i notatki Przytrzymujemy słowo, następnie przesuwamy po tekście aby go zaznaczyć w całości.  PW2 wprowadził wreszcie znane z tabletów „uchwyty” do poprawienia zaznaczonego tekstu – zwracałem na to uwagę przy recenzji PW1. Początkowo czynność zaznaczania może wymagać pewnej wprawy, bo jeśli puścimy zbyt szybko, to pojawi nam się po prostu definicja ze słownika. Widzę tu jednak mocny postęp w stosunku do Kindle Touch – w teście narzekałem na trudności przy zaznaczaniu np. w trzęsącym się autobusie. Po zaznaczeniu pojawia się menu kontekstowe, w którym mamy do wyboru:  Highlight – Zaznaczyć tekst Add note – Dodać notatkę Share – Zaznaczyć tekst, a notatką podzielić się na Goodreads i opcjonalnie na Twitterze/Facebooku. Nie działa to dla każdej książki własnej – i zależne jest od ustawienia w Calibre opcji „Włącz udostępnianie zawartości” przy konwersji.  More – można dany tekst wyszukać w tekście, na czytniku i w Wikipedii, przetłumaczyć przy pomocy usługi Bing Translator (nie obsługuje języka polskiego), czy w przypadku książek z Kindle Store – zgłosić błąd w treści.   Tekst zaznaczony ma po prostu szare tło. Nie przyczynia się to, rzecz jasna do lepszej czytelności, ale na pewno zwraca uwagę.  Jeśli czytana przez nas książka znajduje się w chmurze Kindle, wtedy notatki i podkreślenia synchronizują się między wszystkimi czytnikami podłączonymi do konta, a także częścią aplikacji Kindle (na Androida oraz iOS). O dwóch sposobach wrzucania książek na czytnik pisałem w osobnym artykule. Dodatkowo, Kindle robi kopię wszystkich podkreśleń, notatek i zakładek w specjalnym pliku „My Clippings.txt”. Możemy go czytać jak każdą książkę, możemy też przegrać z czytnika na komputer – i robić co tylko chcemy, on jest dla nas – a jego edycja czy usunięcie nie zmieni podkreśleń w książkach. Nie mogę tu nie wspomnieć o rewelacyjnym serwisie Clippings Converter, który pozwala na bardzo zaawansowane zarządzanie naszymi podkreśleniami i notatkami - m.in. przeglądanie, przeszukiwanie, eksportowanie do Excela czy Evernote. Wpisywanie tekstu  Jest kilka miejsc, w których wpisujemy tekst na Kindle, np.:  notatki wyszukiwarka adresy stron w przeglądarce internetowej dane sieci WIFI itd.  Klawiatura ekranowa jest dość wygodna, można pisać całkiem szybko, sprawnie też idzie przełączanie się między trybami liter i cyfr/znaków specjalnych. Trzeba jednak uderzać w literki dość uważnie, jak ktoś ma grube palce, to będzie się mylił. Podtrzymuję jednak to, co pisałem już 2 lata temu w recenzji Touch – przy pomocy klawiatury ekranowej jestem w stanie pisać szybciej niż na Kindle Keyboard, gdzie klawisze wprawdzie były fizyczne, ale dość ciężkie do wciskania. Kindle ma wbudowany słownik podpowiadający wpisane słowa – w języku w którym sobie klawiaturę wybraliśmy czyli np. po angielsku. Nadal nie można wpisywać wszystkich polskich znaków – dostępne są jedynie „ó”, „ś” oraz „ć” – trzeba przytrzymać dłużej odpowiednią literę np. „o”, a pojawią się różne alternatywy. Obrazki Każdy obrazek w książce można powiększyć przytrzymując palec nad nim – pojawia się wtedy ikona powiększania.  Po jej dotknięciu ilustracja wypełnił cały ekran.  Ponowne dotknięcie przywraca poprzedni widok. Nie można niestety powiększać ilustracji, tak aby na ekranie była widoczna tylko ich część. Inna sprawa, że większość książek ma obrazki przeskalowane np. do szerokości 600 czy 800 pikseli. Jest to działanie krótkowzroczne, bo przecież e-booki czytać się będzie na coraz bardziej upakowanych w piksele ekranach. Jeśli w książce umieścimy zdjęcie np. na 1200 px szerokości – wtedy prawie każdy czytnik je przeskaluje. Podsumowanie W porównaniu do PW1 zmieniło się tutaj niewiele – w zasadzie większość mojego testu codziennego czytania na „starym” Paperwhite ma tutaj nadal zastosowanie. Kilka funkcji opisałem dokładniej mając na uwadze nowych posiadaczy czytnika. W zasadzie codzienne czytanie jest czymś do czego czytnik został stworzony i po czym rozpoznamy czy dane urządzenie się sprawdza. Tutaj „All-New” Kindle Paperwhite sprawdza się bardzo dobrze. Przez 1,5 miesiąca przeczytałem już kilka książek, czytam co najmniej 2 godziny dziennie i miałem niewiele uwag. Wiem, że niektórzy z Was czekają na zakończenie cyklu testowego, a święta coraz bliżej, dlatego IV i ostatnią część testu postaram się opublikować w ciągu paru dni. Opiszę w niej funkcje internetowe, czytanie PDF i czasopism. Czytaj dalej:  Test „All-New” Kindle Paperwhite – część II – nawigacja po książce Test Kindle Paperwhite – część III: wyszukiwanie, PDF, Internet, czasopisma, kontrola rodzicielska Test „All-New” Kindle Paperwhite – część IV – PDF, czasopisma, Internet oraz podsumowanie Test „All-New” Kindle Paperwhite – część I – ekran i oświetlenie „All-new” Kindle Paperwhite 3G również dostępny i wysyłany od 8 listopada „All-New” Kindle Paperwhite już jest! Oto pierwsze uruchomienie i moje wrażenia 