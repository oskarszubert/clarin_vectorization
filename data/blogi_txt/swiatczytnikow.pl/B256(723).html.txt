Szczerze mówiąc to trochę nie nadążam za tymi wszystkimi nowymi tabletami z Androidem. Nowy Google Nexus 7 wyszedł w Stanach w lipcu 2013 i podobno we wrześniu ma być dostępny oficjalnie w Polsce. Kto chce – może jednak go mieć już za dwa dni prosto z Amazonu. Od maja do Polski można (wreszcie) zamawiać Kindle Fire HD – czyli tablet Amazonu w wersji międzynarodowej. Sposób wysyłki rozwiązano tam jak w przypadku czytników Kindle – sklep opłaca za nas wszelkie podatki i cła, co widzimy jako „import fees deposit” przy zamówieniu. Dziś jednak Sylwester Kozak na G+ zauważył, że… według bardzo podobnej zasady można kupić nowy tablet Google Nexus 7 wyprodukowany przez Asusa. Charakteryzuje się przede wszystkim bajeczną rozdzielczością 1920 x 1200. Dostępna jest w tym momencie wersja 16GB, a kosztuje z wysyłką nieco ponad 300 dolarów, czyli około 960 zł. Jest to istotna nowość, bo wcześniej zwykle trafialiśmy na komunikat „We are not able to ship this item to your default shipping address” – już na stronie produktu. Teraz w szczegółach produktu czytamy „This item is also available for shipping to select countries outside the U.S.”:  Dodajemy tablet do koszyka – i wszystko przebiega jak przy Kindle. W podsumowaniu kosztów znalazł się „Import Fees Deposit” – a więc rozliczenia celne bierze na siebie Amazon. Jest tu jednak jeden kruczek – standardowo Amazon chce ten tablet wysyłać przez „AmazonGlobal Expedited Shipping” – czyli paczką priorytetową, ale nie kurierem. Taka przesyłka kosztuje 17 dolarów – taniej niż w przypadku Kindle, tyle że będzie szła 9-16 dni roboczych. Przewidywany termin dostawy to 10-19 września. Jeśli chcemy mieć Nexusa już w najbliższą środę, trzeba przełączyć na „AmazonGlobal Priority Shipping” – czyli kuriera, który będzie jednak droższy niż w przypadku Kindle. Nic dziwnego, na nie swoim produkcie Amazon daje stawki rynkowe.  W podanych wyżej przykładach przełączyłem walutę na USD – w osobnym artykule wyjaśniałem, dlaczego nie warto zgadzać się na przeliczenie przez Amazon. Nie sprawdzałem czy inne tablety też da się kupić w ten sposób. Na pewno na stronie produktu musi być komunikat „Ships from and sold by Amazon.com.” – w ten sposób nie da się kupić produktów, które wysyłają inni sprzedawcy, a którym Amazon tylko udostępnia powierzchnię na stronie. Dlaczego o tym wspominam na blogu o czytnikach? Nie sądzę, aby kupno tabletów zza wielkiej wody było tutaj wielkim hitem. Z drugiej strony są sklepy oferujące u nas modele sprowadzane z USA, a kupujące je osoby nie zdają sobie sprawy, że takie urządzenie mogą kupić w pełni oficjalnym torem. I to taniej – bo oferty na Allegro zaczynają się od 1100 zł. A dla nas jest to o tyle dobra informacja, że Amazon poszerza zakres swojej wysyłki międzynarodowej. Nie daje to oczywiście gwarancji, że nowe czytniki Kindle będą od razu dla nas dostępne, ale pokazuje, że chcą na nas zarobić nawet jeśli chodzi o konkurencyjne tablety. Aktualizacja: no i nie sprawdziłem najważniejszego – jak zauważył w komentarzach Pompon, model dostępny jest także z Amazon UK i tam kosztuje 199 funtów (przy zamówieniu do Polski będzie £204.99 ze względu na przeliczenie stawki VAT). Wychodzi więc zbliżona kwota – a wysyłka darmowa. Czytaj dalej:  Earl – tablet z e-inkiem dla turystów Amazon wchodzi do Polski… ale nie ze sklepem Amazon wchodzi do Polski. Nie, jeszcze nie ze sklepem Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Amazon kupił Liquavistę – czy to oznacza kolorowego Kindle? Czy Kindle to taki „iPhone” wśród czytników? 