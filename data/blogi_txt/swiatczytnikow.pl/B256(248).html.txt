Inspiracją dla tego artykułu były krytyczne uwagi przy grudniowej premierze Gazety Wyborczej w Publio. Dlaczego tak się rozwodzić nad tytułem, który już przecież od dawna był w Kindle Store? Bo nieważne czy to nam się podoba czy nie – ale redakcja z Czerskiej jako jedna z niewielu promuje wydanie czytnikowe tak jak należy. Pamiętacie, co się działo, gdy Wyborcza trafiła do Kindle Store? Zrobili wtedy wielką akcję informacyjną, m.in. dodając obwolutę do wydania papierowego z obudową Kindle Touch w tle. Można się było z tej formy nabijać – ale dzięki temu wielu przeciętnych czytelników dowiedziało się po raz pierwszy o istnieniu czytników e-booków. Czy któreś pismo to powtórzyło? No nie bardzo. Smutne i dziwne, ale wersje na czytniki nie istnieją dla wielu redakcji. Nawet jeśli zostały przygotowane i są w ofercie księgarni. Zaktualizowałem parę dni temu listę polskich czasopism na czytniki. Dostępnych jest już naprawdę sporo tytułów. Dwie księgarnie: Publio i Nexto starają się je promować, przypomnę zresztą cykl artykułów o prenumeracie cyklicznej. A jak do tego podchodzą same redakcje? Zacznę od przykładów pozytywnych.  „W drodze” zawsze się bardzo chwaliło wersją na Kindle, zresztą przy swoich wynikach mają do tego pełne prawo. „Tygodnik Powszechny” ma eksponowaną stronę „… jeszcze bardziej Powszechny” na której przedstawia różne możliwości prenumeraty elektronicznej. Jest o Kindle, jest o czytnikach z EPUB, jest PDF, jak również wydanie na pecety. Również „Polityka” konsekwentnie promuje wydanie elektroniczne, postawili na ten kanał uruchamiając Politykę Cyfrową.  Co z innymi tytułami? Gdy na czytniki zadebiutowała „Rzeczpospolita”, informacja prasowa, którą otrzymałem składała się z trzech zdań. Dosłownie. Jakby wydawca nie wierzył kompletnie, że ktoś to będzie kupował. Zresztą spółki pana Hajdarowicza mają poważniejsze problemy niż jakieś tam czytniki…  Na stronie rp.pl znajdziemy wprawdzie link „e-wydanie”, ale prowadzi on do jakiejś obrazkowej przeglądarki. Inna czytnikowa premiera – „Dziennik Gazeta Prawna”. Oni od dawna mieli e-wydanie online + PDF. A tu po cichu w Nexto pojawiły się EPUB+MOBI. Czy zrobili z tej okazji jakąś promocję? Czy wysłali informację prasową? Nie, cisza. Wersji czytnikowych nie proponują nawet własnym prenumeratorom, korzystającym z serwisu eDGP. Coś próbowali, ale efekty zostały tylko… jako komentarze w kodzie strony. Tygodniki? „Wprost” parę lat temu dostępny był jako EPUB w Legimi. Był i potem nie było. Jakiś czas później dwa formaty – EPUB/MOBI zauważyłem w Nexto. I też dzieje się to po cichu, bez promocji. Na stronie poświęconej prenumeracie czytamy wprawdzie o e-wydaniu, ale bez wyjaśnienia czym ono właściwie jest, za to z promocją na audiobooki… Nowi, agresywni gracze na rynku: „Do Rzeczy” zadebiutowało od razu w wersji czytnikowej. Super! Ale większość z was dowiedziała się o tym ze Świata Czytników, albo z mailingu Nexto. Jak wygląda strona informacyjna w samym piśmie?  Żeby było śmieszniej, adres prenumerata.dorzeczy.pl przekierowuje na stronę Wprost. Trochę lepiej jest przy „wSieci”:  Kod QR na moim telefonie przekierowuje do strony aplikacji Nexto Reader dla Androida. Zero informacji o czytnikach. Podobnie jak wejdziemy na stronę pisma – dowiemy się, że wSieci można czytać na Windows, iPadzie i Androidzie. Dobrze że przynajmniej informują odwiedzających ich stronę – dopisek o trzech formatach pojawia pod niektórymi artykułami, np.  Parę dni temu odkryłem że magazyn historyczny tego samego wydawcy: wSieci Historii też jest dostępny na czytniki i to od kilku tygodni. No i też przypadkowo, bo informacji na ten temat redakcja nie wypuściła. Dziwi mnie brak działań, które prowadzą do uświadomienia czytelnika, że pismo można czytać w inny sposób. Tak jakby e-wydanie na czytniki miało stanowić nieuczciwą konkurencję. Efekt jest taki, że zainteresowanie e-wydaniami jest wciąż ograniczone. Kto już czyta na tablecie albo czytniku – ten poszuka wydań elektronicznych. Kto nie sięgał – ten nadal nie sięgnie. Czytaj dalej:  Rzeczpospolita ma wersję na Kindle! Miesięcznik „Charaktery” dostępny w formatach EPUB/MOBI Magazyn „W Punkt” w wersji na czytniki! Archiwum „Przekroju” online – tylko dlaczego biblioteka je ukrywa? Specjalny (i darmowy) numer miesięcznika „W drodze” Świt ebooków #2 – drugi numer pisma z RW2010 