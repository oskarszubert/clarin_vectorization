Kominek wydał książkę „Bloger – poradnik dla blogerów”. Co ważne – zrobił to w serwisie wydaje.pl, czyli ma szansę na rekord sprzedaży w historii polskiego self-publishingu. Tomka Tomczyka, czyli Kominka nie trzeba przedstawiać ludziom, którzy w branży siedzą. Dla innych wyjaśnię, że objawił się około 10 lat temu, jako jeden z bardziej namolnych trolli na grupach dyskusyjnych Usenetu, m.in. zdominował pl.sci.psychologia. Jakoś w połowie poprzedniej dekady założył pierwszego bloga kominek.blox.pl (link do web archive), gdzie zdobył sobie popularność przez posty, w których kontynuował wulgarną działalność z Usenetu. Sławę przyniósł mu wpis Dr Oeteker, ty p****, gdzie wyrażał swoje niezadowolenie z budyniu tej firmy. To wywołało sporą aferę, a o autorze zaczęło być jeszcze głośniej. No i tak go dziś wielu ludzi kojarzy – jako trolla rzucającego wulgaryzmami, którego czytają dzieciaki. Jednak krótko później zmienił profil, pozbył się wulgaryzmów, zaczął pisać o mediach i życiu (blog kominek.in) oraz o lifestyle’u (blog kominek.es). Na pierwszym czytają go dziennikarze (choć się do tego nie przyznają), na drugim samotne kobiety po trzydziestce. Na pierwszym zresztą też. Ujawnił się też swoje imię, nazwisko oraz fizjonomię człowieka po trzydziestce. Sympatię naszą jako użytkowników czytników może mieć przez to, że jest zawziętym fanem Kindle, m.in. jeszcze długo przed naszym przewodnikiem, przygotował poradnik na temat kupna Kindle. W którym też odradzał stanowczo Allegro. :-) Poradnik można kupić w postaci drukowanej (39,90 zł; e-book gratis), albo jako samego e-booka (19 zł). Ja zrobiłem to drugie i każdemu posiadaczowi bloga mogę zdecydowanie polecić. Czego by Kominkowi nie zarzucać, to jest on dziś profesjonalistą w każdym calu i można się od niego wiele nauczyć. Choćby o tym, jak zachęcać do powrotów na bloga, jak rozmawiać z reklamodawcami, albo jak radzić sobie ze społecznością. Wiem z książki, ile błędów sam popełniłem. Dodatkowo Tomczyk ma świetne pióro i jego rady czyta się z prawdziwą przyjemnością. Co nie zmienia faktu, że momentami musimy znosić jego napompowane ego i kipiącą wręcz autokreację. Taki współczesny Leopold Tyrmand, który we wszystkich swoich książkach wychodził na przystojnego blondyna, a w pierwszym wydaniu swojego Dziennika 1954 specjalnie ujmował wieku swojej ówczesnej kochance. Fakt, że u Kominka niewiele znajdziemy na temat kochanek, świadczy jednak na jego korzyść. Książka dobra, a w wersji elektronicznej dostajemy tradycyjne trzy formaty. Szkoda tylko, że odpuszczono sobie formatowanie EPUB i MOBI. Tak wygląda PDF.  Są tu, jak widać, osobne akapity wyróżnione przez wcięcia i grupy akapitów oddzielone przerwą. Mamy też wyraźne nagłówki rozdziałów. Strona w EPUB wygląda tak.  Wszystkie akapity zostały spłaszczone – brak wcięć i odstępów, przez co cały tekst się zlewa. To niewielka różnica – ale znacząca, bo utrudnia podążanie za wątkiem. Na mój mail do wydaje.pl odpowiedziano uprzejmym podziękowaniem i nic z tym nie zrobiono. Zapłaciłeś? To spadaj. Na swoje potrzeby wyeksportowałem EPUB do HTML (w Calibre) i poprawiłem te nieszczęsne akapity, które w HTML były zrobione przez znacznik br, a nie p. Kto zna HTML ten wie, jaka to herezja. :-) Niestety nic nie dało się zrobić z tytułami rozdziałów, które w EPUB załatwiono zwykłym pogrubieniem (a nie nagłówkiem h1-6) – więc nie można będzie z nich wygenerować porządnego spisu treści… Od biedy można sobie jednak na czytnik wrzucić PDF i czytać po przekręceniu. Wróciwszy do pierwszego akapitu – popularność Kominka i fakt, że książka jest merytorycznie całkiem dobra może sprawić, że będziemy mieli pierwszą prawdziwą self-publishingową gwiazdę. Takiego polskiego Johna Locke – oczywiście przy zachowaniu proporcji. O ile oczywiście autor i wydawnictwo przyznają się do wyników sprzedaży. Na razie wersja drukowana miała pierwszy dodruk. Może i e-booki się skończą w połowie października? Kupujcie, a niech Kominek tworzy kolejne blogi. Bo to naprawdę umie. PS. Zdanie Czarka z komentarzy: To właśnie jest moment, żeby pokazać, że jakość też ma znaczenie. Niedobrze, żeby nazwisko (czy pseudonim) pozwoliły na ogromną sprzedaż przy małym zaangażowaniu wydawcy. To pokazuje, że czytelnicy mogą być olewani, że choćby głupie formatowanie czy spis treści nie mają znaczenia. A przecież mają i nie tylko treść się liczy. Tym platformy wydawnicze powinny górować nad chomikiem. Czytaj dalej:  WHSmith zamyka księgarnię przez… self-publishing Pomysł na self-publishing, czyli książka Alexa Barszczewskiego Świt ebooków – kwartalnik z RW2010 Pies Łańcuchowy – wydawnictwo literackie z książkami… za darmochę! „31.10. Księga cieni” – trzecia odsłona zbioru opowiadań od polskich autorów do pobrania! Świt ebooków #2 – drugi numer pisma z RW2010 