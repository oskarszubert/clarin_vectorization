Mamy w Kindle Store trzecie polskie czasopismo. I to takie, którego nikt by się nie spodziewał. „W drodze” to miesięcznik wydawany od 1973 przez polski zakon dominikanów. Towarzyszy ludziom w poszukiwaniu Boga. Razem z Czytelnikami stawia pytania i szuka odpowiedzi. Pragnie nauczać, dawać człowiekowi oparcie w wierze, ale jednocześnie wsłuchiwać się w jego wątpliwości i dylematy. Na łamach pisma mają szansę spotkać się przedstawiciele różnych nurtów katolicyzmu, dlatego w publikowanych tekstach nie ma łatwych odpowiedzi, czy też uniwersalnych recept na wszystko. Często pojawiają się tematy trudne, niewygodne i kontrowersyjne. Czytelnik znajdzie tu wywiady, reportaże, felietony, recenzje książek i filmów. Cena za miesiąc wynosi $1,99 – 7 złotych to ½ ceny wydania papierowego, taniej też niż prenumerata papierowa, gdzie jeden numer wychodzi 11-12 złotych. Warto tu zauważyć, że w przypadku miesięcznika zupełnie nie opłaca się kupno pojedynczego wydania ($3,99) – jeśli chcemy ściągnąć jeden numer – wystarczy zapisać się na prenumeratę, ściągnąć i wypisać – zapłacimy tylko za miesiąc prenumeraty. Oczywiście pierwsze 2 tygodnie prenumeraty są bezpłatne. Dostaniemy w tym czasie jeden lub dwa numery – w zależności od tego, czy w tym okresie pojawi się nowy. Bieżący numer pisma zawiera te same artykuły co wydanie papierowe: Formatowanie artykułów podobne do tego, jakie znamy choćby z Polityki. Jedno posunięcie jest dla mnie świetne – format gazet Kindle nie dopuszcza więcej niż jednego zdjęcia na artykuł (pewnie chodzi o oszczędzanie transferu), a w styczniowym numerze „W drodze” znajduje się relacja z World Press Photo 2011. Wobec tego zdjęcia rozdystrybuowano między kolejnymi artykułami. :)  W styczniowym numerze głównym tematem jest „Nie bójmy się mówić o seksie”. Oczywiście w kontekście religijnym, choć artykuły o słownictwie czy komunikacji są raczej neutralne. Znajdziemy też reportaż.  „W drodze” nie powtórzy pewnie sukcesu „Polityki” (kilka tysięcy prenumerat na Kindle), ale rzetelnie przygotowana wersja czytnikowa ma szansę przyciągnąć wiele osób – tym bardziej, że wśród wydawnictw katolickich są pionierami. Poza tym – w moim przypadku (a pismo to przeglądam od czasu do czasu) cena pojedynczego numeru była trochę zaporowa, w prenumeracie jest jednak znacznie taniej. Już po publikacji tego artykułu dostałem informację prasową: Zdecydowaliśmy się na to, ponieważ coraz chętniej ludzie sięgają po przenośne czytniki pozwalające na nieograniczony dostęp do informacji. Aż 60 proc. właścicieli e-booków w Polsce to właśnie posiadacze Kindle – mówi redaktor naczelny „W drodze” o. Roman Bielecki OP. – Mamy też wielu czytelników za granicą, którzy dopominali się o elektroniczną wersję naszego miesięcznika – dodaje. Miesięcznik „W drodze” w ostatnim roku odnotował znaczny wzrost sprzedaży – ukazuje się obecnie w nakładzie ok. 7.5 tys. egzemplarzy. Na przykładzie miesięcznika „W drodze” niewielkie wydawnictwo pokazuje dużym koncernom wydawniczym, jak zmierzyć się z wyzwaniami e-publikacji. Trzymam kciuki za ojców dominikanów oraz ich inicjatywę. Kto następny w Kindle Store? Czytaj dalej: Specjalny (i darmowy) numer miesięcznika „W drodze” Miesięcznik „Charaktery” dostępny w formatach EPUB/MOBI Prenumeraty cykliczne w Nexto – czy się przyjmą? Polska edycja Fantasy   Science Fiction wyłącznie w Kindle Store Tygodnik „W Sieci” na czytniki – za 3,50 zł miesięcznie, a od listopada za 10 zł Prenumerata cykliczna – seria artykułów Nexto i Świata Czytników 