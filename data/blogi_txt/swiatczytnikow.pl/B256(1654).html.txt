Na tę kwestię zwróciło mi uwagę parę osób. Początkowo nie zdawałem sobie sprawy z wagi tego tematu, ale to może być rzeczywiście bardzo istotne  Do tej pory mieliśmy dwa sposoby rejestracji Kindle – na samym urządzeniu po podłączeniu do sieci, albo przez jego numer seryjny, który podawaliśmy na naszym koncie Kindle. Tymczasem jakiś miesiąc temu z naszych kont zniknęła opcja „Register Your Kindle”. Jedynym sposobem rejestracji pozostaje więc skorzystanie z rejestracji na samym czytniku. Dlaczego jest to ważne: jeśli będziesz zwlekał z rejestracją, a czytnik się uszkodzi, to nie będziesz mógł zrealizować gwarancji. A tymczasem rejestracja jest podstawą do uznania gwarancji! Amazonu nie obchodzi czy mamy paragon, tylko czy urządzenie jest zarejestrowane na naszym koncie. Istnieje sztuczka, która pozwala wyciągnąć numer seryjny nawet przy uszkodzonym ekranie, ale w sytuacji, gdy nie można czytnika zarejestrować przez stronę, staje się ona bezużyteczna. Przypomnijmy też:  Czytniki kupowane bezpośrednio w Amazonie są już zarejestrowane na nas – wystarczy połączyć się z siecią. Czytniki ze sklepów stacjonarnych (w USA/UK) albo kupowane jako prezent są niezarejestrowane. Podobnie te ze źródeł nieoficjalnych. Rejestracja jest konieczna do kupowania w Kindle Store, nawet jeśli zamierzamy pobierać tylko pozycje darmowe. Rejestracja pozwala też korzystać z kolekcji i przenosić je ich między urządzeniami. Dzięki rejestracji dostajemy własnego maila Kindle, dzięki któremu możemy książki wysyłać bezprzewodowo na czytnik. Więcej korzyści z rejestracji opisałem w głównym artykule na ten temat.  Wszystkie kroki rejestracji, osobno dla każdego z urządzeń, zostały przestawione na stronach Amazonu. Dostaniemy propozycję rejestracji już przy wstępnej konfiguracji urządzenia – tu przykładowy zrzut z Kindle Touch – albo podajemy nasze dane do konta, albo tworzymy konto bezpośrednio z poziomu czytnika.  Oczywiście zawsze można zarejestrować czytnik później wchodząc w Menu » Settings » Register. Powstaje pytanie – a co, jeśli nie mamy w domu sieci WIFI? Można wtedy wybrać się np. do jakiegoś miejsca gdzie jest darmowa sieć – Kindle bez problemu łączy się np. w McDonaldzie albo KFC. Różnie bywa z sieciami miejskimi, które wymuszają przejście na jakąś stronę, żeby potwierdzić zgodę na regulamin. Ale na rynku w Toruniu i na plaży w Gdańsku-Brzeźnie mi się kiedyś udało. :-) Posiadacze czytników w wersji 3G oczywiście nie muszą szukać nigdzie hotspotu. Czytaj dalej:  Amazon wreszcie udostępnia pełne archiwa gazet na koncie Kindle Przegląd wszystkich ustawień Kindle Paperwhite (oraz Touch) Mailem czy po kablu? Porównanie dwóch metod wrzucania książek na Kindle Czego nie robić z Kindle Paperwhite na plaży [Prenumerata cykliczna w Nexto] – jak ustawić wysyłkę na Kindle? Nowy wygląd konta Kindle – krok do przodu i dwa kroki w tył… 