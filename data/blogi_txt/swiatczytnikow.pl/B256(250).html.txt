Regularnie dostaję pytania w rodzaju: Przy zmianie strony na moim Kindle Touch co jakiś czas ekran na krótką chwilę błyska i widoczny jest w negatywie. Czy powinienem się niepokoić? albo: Gdy czytam, co jakiś czas widzę jakby przebicia poprzedniej strony. Czy to jest normalne, czy też dostałem felerny egzemplarz? Od razu uprzedzę, że chodzi o zjawisko, które występuje na każdym wyświetlaczu z papierem elektronicznym. Tak zwany ghosting to pozostawanie fragmentów atramentu z poprzedniej strony. Przy zmianie stron kuleczki z atramentem się wprawdzie „wygaszają”, jednak czasami zostaje trochę tego atramentu i stąd widoczne powidoki. Sposobem na to, aby je zlikwidować jest pełne odświeżenie ekranu, w którym przez ułamek sekundy cały ekran pozostaje w negatywie – a więc czytnik wypełnia ekran, aby potem w całości wyczyścić. Wczesne modele czytników, w tym Kindle Keyboard odświeżały stronę przy każdej zmianie – stąd miganie. Nowsze modele – Touch, Classic i Paperwhite odświeżają stronę co 6 odsłon – przez co strony zmieniają się płynnie. Szczególnie ładnie to wygląda na modelach dotykowych – po dotknięciu od razu następna strona, co sprawia wrażenie natychmiastowości. Niestety – jest efekt uboczny, czyli ghosting, który zauważamy przy 4 czy 5 odsłonie strony. Czy miganie ma wpływ na szybkość? Na filmie, którego kiedyś już na blogu prezentowałem, możecie zobaczyć jak wygląda zmiana stron na Keyboard (odświeżanie za każdym razem) oraz na Classic (odświeżanie co 6 stron). Moim zdaniem nie ma różnicy w szybkości.  Zazwyczaj ghosting nie przeszkadza, ale jeśli – to można ustawić opcję , która wymusi odświeżanie co każdą stronę. Jak zmienić ustawienia odświeżania? Na Kindle Keyboard nie było wyboru – ekran jest odświeżany przy każdej zmianie strony. Nowe modele Kindle dają nam wybór – albo ekran będzie odświeżany za każdym razem lub co 6 odsłon. Na Kindle Touch a także Paperwhite wybieramy Menu – Settings – Reading Options – Page Refresh.  Na Kindle Classic przechodzimy do Menu – Settings i na trzeciej stronie też jest opcja Page Refresh. Opcja została wprowadzona w oprogramowaniu w wersji 4.0.1 (obecna wersja to 4.1)  Jak pokazałem wyżej – włączenie „Page Refresh” nie ma wpływu na szybkość zmiany stron. Tak więc to, którą opcję wybrać jest kwestią osobistej preferencji. Wydaje się, że ghosting będzie przeszkadzał bardziej, gdy czytamy książki wypełnione ilustracjami. Na czytnikach innych marek, np. Onyx Boox można sobie wybrać co ile stron ma następować odświeżanie – jest to najbardziej elastyczne rozwiązanie tej kwestii. Przykład z Boox M90:  Jak odświeżyć ekran ręcznie? Zwróćmy jednak uwagę, że są momenty, gdy ekran Kindle nie miga. Na przykład gdy korzystamy z przeglądarki internetowej, albo przewijamy plik PDF. W takim przypadku możemy odświeżyć ekran ręcznie, korzystając ze skrótu: Kindle Keyboard: ALT + G Kindle Classsic: wciśnij i przytrzymaj KEYBOARD, po czym jednocześnie wciśnij BACK. Kindle Touch/Paperwhite: skrót nie jest znany, ale można np. aktywować i schować menu – dwa dotknięcia.  Ghosting jest niestety cechą technologii papieru elektronicznego i nie da się go całkowicie wyeliminować, choć najczęściej nie sprawia żadnych problemów. Podobnie miganie przy odświeżaniu – na początku zwrócimy na to uwagę, ale po paru minutach czytania przestajemy je zauważać. Czytaj dalej:  Czego nie robić z Kindle Paperwhite na plaży [Ankieta] Z jakich krojów czcionki korzystacie na Paperwhite? „Stary” Kindle Paperwhite dogania „nowego” – oprogramowanie 5.4.4 i mnóstwo zmian Przegląd wszystkich ustawień Kindle Paperwhite (oraz Touch) Kindle Paperwhite i Touch korzystają z polskiej Wikipedii! Ćwiczenia z rzucania nowym Paperwhite. Przeżył! 