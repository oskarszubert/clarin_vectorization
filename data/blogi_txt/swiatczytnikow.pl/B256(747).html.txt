Chyba pierwsze w Polsce, a bardzo ciekawe porównanie dwóch czytników: Onyx Boox i62 oraz Kindle Touch ukazało się właśnie na Antywebie. Autor, Jan Rybczyński, recenzował kiedyś samego Onyxa, wyjaśniając obszernie dlaczego nie kupił Kindle. Obecnie zdecydował się droższego Onyxa odsprzedać koledze, a samemu kupić Touch. Tak opisuje pierwsze wrażenia: Muszę powiedzieć, że Kindle Touch spodobał mi się bardzo, dużo bardziej niż się początkowo spodziewałem. Rejestracja na stronie Amazon przebiegła błyskawicznie, wreszcie mogłem podać swój mail umożliwiający wysyłanie na czytnik książek oraz artykułów z takich serwisów jak Instapaper, Klip.me czy Readability. Kindle podłączyłem do komputera tylko raz w momencie ładowania i od tego czasu kilkanaście książek i drugie tyle paczek artykułów wysyłałem na czytnik wyłącznie za pomocą maila. Naprawdę nie spodziewałem się jak bardzo taka funkcja potrafi ułatwić życie. Spostrzeżenia (recenzenta) Porównanie Kindle Touch z Onyx Boox i62 wypadło niejednoznacznie:  Kindle znacznie szybciej się uruchamia i wczytuje książki. Przy zmianie stron odrobinę szybszy jest Onyx, choć jest to prawie niezauważalna różnica. Wszystko to można zobaczyć na filmie na Antyweb. Onyx wolniej łączy się z WIFI, a jego przeglądarka nie obsługuje wszystkich stron. Ekran Kindle miał trochę lepszy kontrast, ale podobnie jak autor sądzę, że to kwestia rozrzutów jakościowych w produkcji, a może i subiektywnego wrażenia – Onyx ma białą obwódkę, która sprawia że ekran wydaje się ciemniejszy. Ekrany dotykowe w obu urządzeniach spisują się tak samo dobrze. O tym jak działa to w Kindle Touch pisałem w pierwszej części swojej recenzji. Onyx posiada sprzętowe klawisze zmiany stron oraz przycisk „Wstecz”, którego mi brakowało w Touch.  Co jednak najbardziej przeszkadzało autorowi to niedopracowane oprogramowanie Onyxa: Często można natknąć się na rozmaite drobne błędy, które nie uniemożliwiają korzystania z czytnika, ale mimo wszystko irytują. Coś się na chwilę zawiesi, coś nie zadziała etc. Co więcej, producent wydaje się traktować problemy z oprogramowaniem jako coś mniej istotnego. Od trzech miesięcy wciąż nie doczekaliśmy się rozwiązania wszystkich zgłoszonych błędów. Pojawiają się nowe wersje oprogramowania, które zawierają nowe błędy, ale również, o zgrozo, część starych błędów, które zwyczajnie nie zostały poprawione przy okazji nowego wydania W podsumowaniu stwierdził, że owszem Onyx Boox i62 jest bogatszy funkcjonalnie, choć także sporo droższy (około 900 zł), jednak oprogramowanie psuje częściowo przyjemność z korzystania. Z kolei Kindle Touch  jest znacznie prostszy, ale tańszy, dopracowany, no i ma funkcje, które autorowi się przydają – błyskawiczne łączenie się z siecią oraz wysyłanie plików mailem. Podsumowanie (moje) Po resztę wniosków odsyłam do recenzji – a teraz: dlaczego o tym wspominam. Wiele osób mi zarzuca, że skupiam się tutaj niemal wyłącznie na ekosystemie Amazonu, że przecież są inni producenci, a czytniki takie jak Onyx Boox górują nad Kindle funkcjonalnością. Jednak lista funkcji to nie wszystko. Co z tego, że na papierze Onyx jest lepszy, skoro Kindle wypada lepiej w praktyce? Sądzę, że producent (nie polski dystrybutor) takim lekkim podejściem do sprawy testowania oprogramowania sam strzela sobie w stopę. W końcu na user experience składa się nie tylko samo urządzenie i jego funkcje, ale i obcowanie z oprogramowaniem. Chiński producent Onyxa nie panuje najwyraźniej nad swoim oprogramowaniem, wypuszcza kolejne wersje, które część błędów poprawiają, ale przy okazji wprowadzają nowe. Przykładowo – nowe czytniki Onyxa mają 3 programy do czytania e-booków: Adobe Reader (tylko w nim można otworzyć pliki z DRM), fbReader oraz od niedawna CoolReader. Każdy z tych programów ma różne możliwości, co więcej, niektóre działają w zależności od formatu książki. Tutaj jest bardzo łatwo o pomyłki. Więc nagle się okazuje, że… czytnik przestaje odtwarzać pliki EPUB, zawartość karty SD staje się niemożliwa do odczytania, polski TTS nie działa, a wciśnięcie dowolnego klawisza wybudza urządzenie. Nie zapomnijmy o trybie uśpienia, w którym czytnik zużywa szybko baterię – a jeśli go wyłączymy, to uruchomienie zajmuje kilkanaście sekund. Wystarczy poczytać dział Onyxa na eksiazki.org, który jest oficjalnym polskim forum – dominują tematy o nowych wersjach oprogramowania na różne modele, a w nich litanie dotyczące błędów i problemów. Przedstawiciel polskiego dystrybutora (firmy Artatech) odpowiada na wszystkie zgłoszenia, ale… w wielu przypadkach sam nie może nic zrobić. Ze względu na liczne funkcje Onyx może być dobrym wyborem, jednak dla zaawansowanego i cierpliwego użytkownika. Kindle jest wciąż najlepszym wyborem dla większości polskich e-czytelników i dlatego skupiam się przede wszystkim na czytniku z Amazonu. Czytaj dalej:  Test czytnika Onyx AfterGlow i aplikacji Legimi – część I – pierwsze wrażenia Test czytnika Onyx AfterGlow i aplikacji Legimi – część II – „Sezamie, otwórz się!” Porównanie: Kindle Paperwhite vs Pocketbook 623 Touch Lux Jeden, samotny… Kindle Touch 3G wrócił do sprzedaży PocketBook Basic Touch i jego funkcje internetowe: Dropbox, Send-to-PocketBook, RSS Nowa oferta abonamentowa Legimi już ruszyła: miesiąc od 6,99 zł; czytniki od 479 zł 