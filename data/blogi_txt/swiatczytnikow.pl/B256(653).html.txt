Self-publishing, czyli samodzielne wydawanie swoich książek znane jest od dawna. Ale  dopiero popularność e-booków oraz internetowych platform wydawniczych pomogła w dotarciu do szerszej publiczności. Tutaj przykład trzech prywatnych osób, które wydają swoje książki w Kindle Store. Co mają wspólnego? Otóż sprzedają je znacznie taniej niż e-booki dużych wydawców: od 0,99 do 8 dolarów – i bardzo dobrze na tym wychodzą! Amanda Hocking  Konto na twitterze wygląda zupełnie normalnie. Ale 26-letnia Amanda Hocking w swoim profilu autorskim na Amazonie ma już obowiązkowe „tajemnicze” zdjęcie z grzywką przez oczy. Twierdzi tam,  że tworzy „young adult urban fantasy” oraz „paranormal romance”. A więc jakieś powieści o krwi, przeznaczeniu i wampirach. Mam naturalną odrazę do tego typu tematyki, więc nie wnikam. No i co z tego, że pisze? Nic by nie było dziwnego, gdyby media nie doniosły, że Hocking sprzedaje w Kindle Store ponad 100 tysięcy egzemplarzy swoich książek. Miesięcznie. Mechanizm jest prosty – książka kosztuje np. $0.99. Ma parę dobrych recenzji, więc ludzie ją kupują prawie impulsowo, bo to w końcu grosze, a nie 10 czy 15 dolarów. A że tematyka wampiryczna od czasu różnych „Zmierzchów” jest popularna, Amanda Hocking ją dyskontuje. Niżej Podpisany  Cudze chwalicie, swego nie znacie. 40 tysięcy pobrań to nie to samo co 100 tysięcy sprzedanych, ale też robi wrażenie. Niżej Podpisany vel Nick Name vel Piotr Kowalczyk jest autorem zbioru opowiadań „Hasło niepoprawne”, które opublikował na wolnej licencji (dla laików: za darmo) m.in. w Feedbooks. Pewnego dnia postanowił zlecić tłumaczenie swojego zbiorku na angielski i puścić w Kindle Store. Password Incorrect oraz druga część Failure Confirmed są więc tam dostępne za $0.99 (przy czym Europa płaci $0.99 lub $3.44 w zależności od humoru Kindle Store). Absurdalne opowiadania dla geeków, to oczywiście nisza, ale w Amazonie każda nisza jest bardzo szeroka…  Autor tak pisze w komentarzu na Antywebie: Dlaczego bardziej się opłaca w Kindle Store: działa efekt skali. W  jednym miesiącu sprzedaję tyle książek, ile wszystkich do tej pory  wydanych na papierze plus wydań elektronicznych umieszczonych w polskich  e-księgarniach. Dalej to są nieduże pieniądze, bo gatunek nietypowy (opowiadania dla geeków), ale np. w Amazon UK książki są już w pierwszej 10-tce w swojej  kategorii i sprzedaż wzrasta przy niewielkiej aktywności promocyjnej z  mojej strony. [...] Z mojego osobistego doświadczenia mogę powiedzieć tyle, że kolejne książki będę publikował w Kindle Store. Piotr na swoim blogu promuje mocno tematykę self-publishingu, opublikował też (samodzielnie) trzy przewodniki: jak wydać e-książkę, gdzie publikować e-książki i jak opublikować w Feedbooks OSNOVA  Tu mamy nietypowy przykład self-publishingu. OSNOVA nie tworzy nic własnego, ale bierze popularne anglojęzyczne teksty dostępne w domenie publicznej i obrabia je tak, aby w perfekcyjny sposób działały na Kindle. Na przykład:  Anglojęzyczne wydania Biblii dostosowane do Kindle, m.in. przez sztuczkę „Direct  Verse Jump”, która dzięki wyszukiwarce pozwala od razu przejść do  poszukiwanego wersetu. Mam ich „Net Bible” – jest to współczesne tłumaczenie Biblii z 60 tysiącami komentarzy na temat tekstu i interpretacji. Tu akurat OSNOVA dogadała się z oryginalnym wydawcą (bible.org) i zrobiła bardzo fajną wersję Kindlową. Słownik WordNet – zastępujący ten oryginalny (o słownikach na Kindle pisałem osobno)  Większość ich publikacji kosztuje $4.99 (u nas $8.04). Nie są to może hity, ale swoich kupujących mają, a nazwa wydawcy stała się synonimem dobrej jakości. Zwróćmy przy okazji uwagę, że wcale nie trzeba być twórcą, aby wydawać e-książki, bo przecież można przetworzyć treści, które są dostępne w domenie publicznej, a których w postaci elektronicznej dotąd nie było. Oczywiście to nasze przetworzenie musi oferować wartość dodaną, bo inaczej klient uzna, że go zwyczajnie naciągamy. Parę dni temu OSNOVA uruchomiła też swój sklep z plikami, bo w końcu lepiej zarabiać 100% na swoich książkach, niż 33% które daje Amazon. Na swoim blogu dają kod rabatowy uprawniający do 50% zniżki, tak więc pojedyncze pozycje będą kosztowały po $2.50. Od razu kupiłem dwie, był mały problem z wysłaniem zamówienia, ale kontakt mailowy pomógł wszystko załatwić. A skąd nazwa? Osnowa (основа) to ukraińskie słowo oznaczające także podstawę, założenie. Dlaczego ukraińskie? Bo wydawca ten mieszka na Ukrainie… To dobitnie pokazuje, że gdziekolwiek jesteśmy, swoje e-książki publikować możemy na całym świecie. Czytaj dalej: Pomysł na self-publishing, czyli książka Alexa Barszczewskiego WHSmith zamyka księgarnię przez… self-publishing Projekt ustawy o cenie stałej na książki – niby nas nie dotyczy, ale i tak możemy się obawiać Biblia Warszawsko-Praska na czytniki – pierwsze katolickie wydanie w EPUB/MOBI Kindlowy modlitewnik do pobrania Wydawnictwo SQN w Kindle Store 