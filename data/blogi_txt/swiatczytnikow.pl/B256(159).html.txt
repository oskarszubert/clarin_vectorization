Jakie są właściwie efekty dużych obniżek cen na e-booki? Czy one pomagają w rozwoju rynku książki elektronicznej, czy raczej go niszczą? Temat „Naszej Ulubionej Ceny” budzi liczne kontrowersje. Przykładowo, cieszyliśmy się już dwukrotnie z „Lodu” za 9,90 zł, co nazwałem „najlepszą książkową promocją od czasu wynalezienia e-papieru”. Rozmawiałem też jednak z ludźmi, którzy łapali się za głowę i pytali, jak to możliwe, że książka o wartości 60 złotych oddawana jest za bezcen. Trzeba to jakoś wyjaśnić. Fenomen niskiej ceny Samo założenie sprzedawania po 9,90 zł lub podobnej cenie jest proste: dystrybucja cyfrowa oznacza, że koszt sprzedania dodatkowej sztuki produktu jest niewielki – zatem najlepiej obniżyć cenę i sprzedać jak najwięcej sztuk. Niskie ceny treści cyfrowych znamy chyba najlepiej z rynku gier. Tam nowości wciąż kosztują koło 100 złotych. Ale niemal od razu zaczynają się promocje i przeceny. Gracze wiedzą, co dała im popularność platformy Steam. Kiedyś w promocji świątecznej kupiłem za 40 złotych wszystkie części Grand Theft Auto od pierwszej do GTA IV z oficjalnymi dodatkami. A przecież w tym czasie sam ten dodatek chodził po 80 złotych. Wiemy, co robi Humble Bundle, gdzie właśnie za grosze można kupić Cywilizację. Sprzedano już 330 tysięcy sztuk i zebrano ponad 3 miliony dolarów. Podobne akcje zdarzają się w Polsce. Kilka dni temu CDP zorganizowało Cyfrowy Giermasz, który na cały dzień zatkał im stronę z powodu ogromnego zainteresowania. Również w przypadku e-booków cena 9,90 zł potrafi wywołać amok wśród czytelników i obciążenie serwerów księgarni. Kilka dużych promocji, które zorganizowały m.in. Ebookpoint, Woblink i Publio doprowadziło do tego, że samo dokonanie zakupu wymagało nieraz cierpliwości. Czy tak będzie wyglądać rynek e-booków w Polsce? I komu się to opłaci? Do tego tematu przymierzałem się od dawna. Nie wiedziałem, z której strony do niego podejść, postanowiłem więc zebrać najważniejsze argumenty za i przeciw takiej cenie. Argumenty ZA ceną 9,90 zł 1. Popularyzuje książkę elektroniczną Zacznę od stwierdzenia oczywistego – nie jesteśmy bogatym narodem. Wysokość zarobków w Polsce sprawia, że wydatek w księgarni wiele osób musi poprzedzić poważnym namysłem. Książka za 30 złotych staje się dobrem luksusowym. To właśnie ceny książek w Polsce sprawiają, że ludzie rezygnują z czytania nowości. Ci bardziej zdeterminowani wymieniają się książkami, albo zapisują na listę w bibliotece. Tak wygląda u mnie w Starej Miłośnie lista oczekujących na „Wołanie kukułki”.  Jeśli e-book kosztuje niemal tyle co książka papierowa, to kompletnie podważa sens książki elektronicznej jako alternatywy. Tym bardziej, że postrzegana przez większość ludzi wartość e-booka jest niższa niż papieru. Bo przecież – tak myślimy sobie – wydawca nie ponosi kosztów papieru, druku i dystrybucji fizycznej. Wprawdzie VAT na e-booki wynosi 23% zamiast 5% – ale według dość powszechnej opinii – i tak e-book powinien kosztować np. połowę tego co papier. Jeden z komentarzy na blogu pokazujący dość powszechne myślenie. Ja od siebie dodam tylko tyle, że gdyby nie książki elektroniczne, to teraz najprawdopodobniej nic bym nie czytał. Na płacenie po 30 zł za książkę mnie nie stać, a próba wypożyczenia czegoś co mnie interesuje z biblioteki to jak walka z wiatrakami – wypożyczona i termin oddania za 2 miesiące. Jak już kupuje ebooki to więcej niż 14 złotych nie płacę (ale zwykle to kupuje tylko coś co mnie interesuje i kosztuje 9,90), więc w ciągu miesiąca zamiast 3 książek papierowych mogę kupić 10 ebooków. 10 złotych to jasny sygnał, że jest tanio – i że warto sięgnąć po książkę elektroniczną, bo to się bardziej opłaci niż papier. Wprawdzie po roku będziemy mieli tych tytułów więcej niż jesteśmy w stanie przeczytać, ale… przecież mamy je legalnie, autorzy i wydawcy zarabiają. 2. Zabiera argumenty piratom Wielu ludzi, którzy wkręcili się w kupowanie książek promocyjnych nigdy by nie sięgnęła po nie w cenach 25-30 złotych. Taki wydatek nie znajduje wg nich uzasadnienia – a zasoby pirackie są spore. Ale cena 9,90 zł będzie już na tyle przyjazna, że często komuś będzie wstyd ściągać z chomika czy torrentów, skoro może kupić „na legalu”. Sądzę, że już niedługo w przypadku e-booków pojawi się presja środowiska, żeby „nie ściągać”. Taka istnieje już na forach poświęconych grom. Jeśli ktoś zapyta o pirackiego „Wiedźmina”, to natychmiast zostanie objechany w słowach niecenzuralnych. Bo dziś już gry kupują nawet uczniowie i studenci, u których z kasą było zawsze kiepsko. Poza tym (mimo narzekań na jakość e-booków) – argument o jakości legalnej książki też ma znaczenie. Zakładamy, że kupujemy książkę i nie męczymy się z jakimiś amatorskimi skanami, czy co gorsza, tłumaczeniami. W pewnym momencie w życiu stwierdza się, że mogę wydać te 10 złotych, a nie mam czasu na szukanie jakichś dziwnych kopii. 3. Uwalnia zakupy impulsowe Jak dużo książek kupiliśmy tylko dlatego że były po 9,90 zł? Mi zdarza się to co kilka dni – im zresztą prostszy zakup (np. z konta punktowego na Nexto albo one-clickiem na Amazonie) – tym szybciej to idzie. Cena 9,90 zł jest więc narzędziem zwrócenia uwagi na tytuły, które kosztując po 20-30 złotych giną w tłumie. Za dychę można zaryzykować spróbowanie mniej znanego autora, albo i rozpoczęcie przygody z tym znanym, którego jeszcze nigdy nie czytaliśmy. Książki poradnikowe kupujemy „bo a nuż się przyda”, powieści kupujemy na zapas, na przyszłość, na wakacje, które w naszym mniemaniu spędzimy w całości z czytnikiem. Popularną promocją jest też przecena pierwszego tomu jakiejś serii – jeśli się wciągniemy – to następne kupimy choćby i drożej. Zdarzało się, że te pierwsze tomy sprzedawano za znacznie mniej niż 10 złotych, albo i rozdawano za darmo. 4. Sprawia że sprzedaż e-książek idzie w tysiące Jeszcze niedawno podawano całkiem poważnie, że e-bookowe bestsellery sprzedają się w 100-150 egzemplarzach. Teraz są to tysiące. Niestety, mało kto podaje konkretne liczby. Ale jeśli pamiętamy obciążenie serwerów polskich księgarni przy dużych promocjach, to nie mamy wątpliwości, że takiego ruchu nie zrobiło 100 osób. Jeśli Virtualo chwali się sprzedażą pół miliona tytułów w całej sieci – to na pewno spora część była w cenach promocyjnych. Argumenty PRZECIW cenie 9,90 zł 1. Obniża postrzeganą wartość książki Wyobraź sobie, że jesteś autorem, którzy przez rok pracował nad swoim nowym dziełem. Teraz je wydałeś. Wchodzisz do księgarni, widzisz twardą oprawę, porządny papier, wyraźny druk i cenę 39,90 zł na okładce. Czujesz, że stworzyłeś faktycznie coś wartego tej kwoty. Czują to też Twoi czytelnicy, bo książkę kupują, ustawiają się do autografów na spotkaniach autorskich. Część z nich kupuje na Allegro, gdzie hurtownik ma tę pozycję z 20% rabatem. Nie widzisz w tym problemu. Ale pół roku później przechodzisz obok stoiska z tanią książką w markecie i… widzisz swoje dzieło z wielką naklejką „9,90!”. Ludzie wrzucają książkę do koszyka, leży tam obok jogurtu, na promocyjnej tacce z udkami kurczaka, a rychło przykryta zostanie przez dwa pory. I tak właśnie czują się autorzy, gdy widzą swojego e-booka za 9,90 zł. Czego by o cenie nie mówić – często na podstawie samej ceny oceniamy wartość danego produktu. Jeśli widzimy dwie książki – po 16 i 32 zł – to ta druga wydaje nam się bardziej wartościowa, niezależnie od jej treści. Gdy widzimy e-booki z wydawnictw self-publishingowych po parę złotych, podświadomie nastawiamy się podejrzliwie – bo pamiętamy, że przecież książka nie może być tak tania. Dlatego też cena nominalna e-booka jest zwykle tylko niewiele niższa niż papieru… i to się raczej nie zmieni. Jeśli cena 9,90 będzie się pojawiać – to nadal wyłącznie w promocjach. Musi być ten punkt odniesienia, dzięki któremu czujemy, że jest to okazja. 2. Brak skali może prowadzić do zmniejszenia przychodów Popularny argument za „9,90″ jest taki – obniżcie cenę, wszyscy kupią, wtedy więcej zarobicie. Ale to nie zawsze jest prawda. Promocje za 9,90 zł nie są zawsze grą „win- win”. Jeśli cena zostanie obniżona, a odpowiednia liczba osób nie kupi książki – wydawca i autor tracą na obniżce. Prosta arytmetyka. Przykładowo: bez promocji książka kosztuje 25 złotych. Kupi ją 100 osób. Przychód wynosi 2500 zł. Obniżamy cenę książki do 10 zł. Co się wtedy stanie?  500 osób? Przychód to 5000 zł – hurra! 250 osób? Przychód to 2500 zł – no, tak samo, jakbyśmy nie obniżali – choć zwróćmy uwagę, że mogą dojść dodatkowe koszty zmienne: koszt transakcji, koszty zorganizowania promocji czy programu partnerskiego. 150 osób? Przychód to 1500 zł – tracimy, choć wzrost sprzedaży wyniósł 50%.  Przy pierwszej obniżce na książkę rzucą się tłumy. A przy kolejnych? Mogą ją zignorować. Przykład książki „Leci z nami pilot” – gdy pierwszy raz była na nią promocja w lutym 2012, poświęciłem jej osobny artykuł - bo naprawdę warto ją przeczytać. I o ile pamiętam, cieszyła się sporym powodzeniem, chociaż była wtedy wyłącznie w formacie EPUB – już bez DRM. Dzisiaj ta pozycja pojawia się w promocjach regularnie i mało kto zwraca na nią uwagę. I to jest wtedy największy problem. Książki, która dostępna się często w promocjach prawie nikt nie kupi za te nominalne 25 złotych. Ani nawet za 20 albo za 16, bo ludzie będą „polowali” na powtórkę z ceną 9,90 zł. W końcu nikt nie lubi kupować drożej, tylko po to aby dowiedzieć się tydzień później, że jest taniej. Jedynym sposobem aby sprzedać dany tytuł będzie wycenienie go na 10 złotych – albo i mniej. Ale wtedy i tak nie kupią go tłumy bo te… rzuciły się na pierwsze promocje. Ostatecznie na danym tytule wydawca i dystrybutor zarobi mniej. Z kolei przy częstych obniżkach obniży się też… postrzegana wartość książki – jak to działa, pisałem wyżej. Całe szczęście, jest jeszcze cena wydania papierowego, która może być odniesieniem. A rynek e-booków w Polsce jest dość płytki. Sądzę, że książki elektroniczne kupuje najwyżej kilkanaście tysięcy osób. Po prostu nie ma tylu czytelników e-booków w Polsce, aby działał efekt skali. Jasne, posiadacze czytników kupują więcej. To mamy udowodnione w badaniu Publio i Świata Czytników z 2012 roku i widzimy na własnych przykładach. Ale sami często czujemy przesycenie i ograniczamy się, bo już w tym miesiącu wydaliśmy 100 złotych – i to na tytuły w promocji! Masowe obniżki doprowadzą więc do tego, że księgarnie wcale więcej nie zarobią. 3. Burzy lojalność księgarni Jeśli księgarnie mają taki sam produkt – wtedy często liczy się po prostu cena. W przewodniku nt. kupowania książek zwracam uwagę na to, że czasami lepiej zapłacić trochę więcej niż męczyć się ze sklepem, którego dobrze nie znamy, lub z którym mieliśmy kiepskie doświadczenia. Księgarnie o tym wiedzą i szukają pomocy w marketingu. Mogą wymyślać tematy na akcje promocyjne, rysować ładne banery, dodatkowe konkursy – ale wiele osób i tak rzuci się na najniższą cenę. A internet likwiduje nierównowagę informacyjną. Super okazja w księgarni X za 18 złotych! Tyle że księgarnia Y ma tę samą pozycję za złotych 15. Użytkownik ma konta w dwóch serwisach, a ze Świata Czytników dowie się o tej drugiej promocji. Zresztą serwisów donoszących o okazjach cenowych i porównywarek będzie niedługo więcej niż liczących się księgarni… Swoją drogą w porównywarce Świata Czytników nie zawsze najwyżej są księgarnie z najniższą ceną. Liczy się liczba dostępnych formatów oraz brak DRM, choć to drugie to już dziś nie problem. Jednym z pomysłów na zyskanie przez księgarnie powracającego klienta jest sprzedanie książki taniej – ale tylko wybranym klientom. Wykupujemy np. reklamę w konkretnym serwisie i każdemu użytkownikowi który się zarejestruje dajemy kod rabatowy. Tyle, że te kody się rozejdą i łowcy promocji również do nich dotrą. Można się zabezpieczyć przed wykorzystaniem kodów poza osoby do nich uprawnione. Jaką jednak mamy gwarancję, że nie pozyskaliśmy kolejnego łowcy, który i tak ma konta w innych księgarniach? 4. Sprowadza temat e-booków wyłącznie do kwestii cenowych Ja nie zacząłem czytać e-booków dlatego, że były tanie. W roku 2008 gdy po raz pierwszy na swojej Nokii 9300 zainstalowałem program Mobipocket Reader – wtedy nie było prawie żadnych legalnych e-booków. Konwertowało się to, co było do znalezienia. Liczyła się wygoda, dostępność, możliwość przeczytania w niemal każdej sytuacji. Z tymi samymi motywami przerzuciłem się w 2010 na pierwszego Kindle. Gdy pojawiły się legalne e-booki – to od razu pojawiła się krytyka cen, bo na początku nikt nie odważył się prowadzić promocji. Teraz z kolei promocji mamy nadmiar, a ceny nadal się krytykuje, bo akurat dany tytuł, który kogoś interesuje w promocji nie jest. Trwa więc nieustanna dyskusja o cenach – tu jest bardzo tanio (bo promocja), tu jest bardzo drogo (bo nie ma promocji). I kto wie, czy przeciętny człowiek słysząc, że e-booki są po 9,90 zł – nie myśli sobie: Aha, fajnie że jest taniej, no ale wolę papier, nie męczy oczu. A poza tym to nie mam czasu na książki, nie będę targał takiego tomu ze sobą w autobusie… Innymi słowy – księgarnie rzuciły się w promocje, zapominając nieraz o promocji… samego elektronicznego czytania. Argument niskiej ceny przekona – ale już tych, którzy zostali do czytników przekonani. Podsumowanie – liczy się to ile łącznie wydajemy Wyścig cenowy prowadzi do zniszczenia biznesu – to prawda obowiązująca w każdej branży. Gdy rozmawiam z księgarniami, spotykam się z opinią, że 9,90 zł to spirala śmierci, na której niektórzy mogą się wywrócić. Zacytujmy zresztą Mateusza Tobiczyka z Woblinka: Żadnemu z podmiotów nie opłaca się utrzymywanie tak niskich cen. Jednak jesteśmy do tego zmuszani: z jednej strony przez oczekiwanie rynku wywierającego ogromną presję na księgarnie, by utrzymywać niskie ceny, z drugiej strony chęć księgarni, by budować swoją pozycję rynkową przez dynamiczny wzrost sprzedaży i agresywną politykę cenową, premiuje niskie ceny. Oczywiście jest to wygodna sytuacja dla czytelników, bo zakup ebooka nie drenuje kieszeni nabywcy. Obecnego stanu sprzedawcy treści nie będą mogli utrzymywać w nieskończoność, bo nie jest tak, że produkcja i dystrybucja ebooków jest zupełnie bezkosztowa. I wtórującego mu szefa CDP, Michała Gembickiego: Tak naprawdę w tej chwili sprzedaż online polega na ciągłym generowaniu niekończących się promocji, a klienci jak fala przelewają się od jednej do drugiej promocji. W międzyczasie niestety nie dzieję się najlepiej. Promocje to niestety takie błędne koło, w które wpadli i internauci i właściciele sklepów. Coraz więcej sklepów zaczyna przypominać – złote okazje, albo markafoni czy inne „elektroniczne dyskonty”. Niestety promocje nie sprzyjają też budowaniu lojalności, klienci za przysłowiowe 10 gr różnicy skaczą z serwisu na serwis i często w pogoni za okazją zapominają o innych walorach oferty danego sklepu. Całe zjawisko podsumowywał już 1,5 roku temu Paweł Królak z „papierowej” księgarni Tolle: Takie promocje to są pojedyncze strzały. To okazja jednorazowa – wtedy automatycznie przyciągasz ludzi (szczególnie typ „łowców okazji”), bo działa reguła niedostępności. Tak samo jest pewna grupa Klientów, która tak czy inaczej zamierzała kupić dany produkt. A fakt, że danego dnia jest dużo tańszy, nie zmienia ich preferencji zakupu, a jedynie sprawia, że kupią w ten konkretny dzień, zamiast w inny. Gdyby zaś cena była tak niska na stałe, to prawdopodobnie pies z kulawą nogą by się tym nie zainteresował. Sama promocja działa i daje tak fenomenalne efekty właśnie dlatego, że w każdy inny dzień ceny są wyższe, więc jest w tym coś wyjątkowego. Gdyby na stałe ceny były na tym poziomie, to zwyczajnie nikogo by nie obeszło. Nie licz zatem na to, że (w absolutnej większości przypadków) obniżenie cen na stałe sprawi, że nagle ludzie na tyle zwiększą zainteresowanie tym produktem, że będziesz sprzedawać kilkakrotnie więcej. W przypadku e-booków rozwiązania są różne.  Najprostsze – przywiązanie użytkownika do platformy – w Polsce jest niemożliwe. Nie mamy DRM-u, książki można kupować wszędzie. Oczywiście jeśli wejdzie Amazon, coś wymyśli Merlin – to może się zmienić. Wypisanie się z gry o promocje i ustalenie własnych zasad. To zrobiło Legimi ze swoim abonamentem. W nim walkę o kolejne „dychy” zastępują przez stały miesięczny abonament. Podobny jest model prenumeratowy dla gazet – co robią Nexto, Publio oraz wydawcy Polityki czy Forum. Programy lojalnościowe – im więcej wydajesz w danym sklepie, tym bardziej to ci się opłaca. Takie programy ma sporo księgarni – Ebookpoint, Nexto, Legimi, Złote Myśli, Koobe, Woblink – ale chyba tylko temu ostatniemu udało się wypromować lojalność przez akcję Bumerang. Nadchodzi też era pakietów i podnoszenia wartości koszyka. Sądzę, że księgarnie zrozumieją, że sprzedawanie po 9,90 zł pojedynczych tytułów słabo się opłaca. Ale jeśli za jednym razem klient zapłaci 60 złotych – to można mieć cenę jednostkową nawet niżej.  Inna sprawa, że to wszystko będzie mało skuteczne, jeśli nadal e-booki stanowić będą 2-3% polskiego rynku książki. No niestety, trzeba ten rynek rozwinąć, trzeba popularyzować czytelnictwo elektroniczne i to jest zadanie dla nas wszystkich – czytelników, wydawców, dystrybutorów i księgarni. PS. Trzeba też walczyć o dobry użytek środków publicznych. Miliard złotych pójdzie w ciągu sześciu lat na „Narodowy Program Rozwoju Czytelnictwa”. Jak wspominałem, niewiele tam celów związanych z e-bookami – chociaż jest szansa np. na szerszą digitalizację i udostępnianie np. dzieł osieroconych. To też może rozruszać e-czytelnictwo. Czytaj dalej:  Pożegnamy promocje? Wydawcy i księgarze chcą stałych cen na nowości! Projekt ustawy o cenie stałej na książki – niby nas nie dotyczy, ale i tak możemy się obawiać Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Virtualo sprzedało w 2013 roku prawie pół miliona e-booków Artykuł z Biura Analiz Sejmowych o rynku e-booków Zmiany w Złotych Myślach – czy pionier e-booków w Polsce przetrwa? 