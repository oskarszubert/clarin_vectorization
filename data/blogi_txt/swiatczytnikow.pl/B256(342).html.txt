Wziąłem wczoraj udział w „Pojedynku Ekspertów: Czytać ale na czym”, debacie, w której moim przeciwnikiem był Przemek Pająk ze Spider’s Web, a moderatorem Mikołaj Małaczyński z Legimi. Na stronie wydarzenia można było zostawić opinię i wypowiedzieć się za tabletami albo czytnikami. Organizatorzy nie podali statystyk (stosunek głosów padł podczas rozmowy), ale postanowiłem policzyć wypowiedzi kopiując źródło strony i licząc nicki. Za tabletami było 56 osób, za czytnikami 457 osób – czyli 89%. To jest nokaut. Każdy, kto uważa, że tablety mogą konkurować pod tym względem z czytnikami najwyraźniej ignoruje rzeczywistość. Szczegółowe podsumowanie debaty przygotowała na swoim blogu Agnieszka Żak, można też obejrzeć prawie godzinny film.  Kilka moich uwag. Debata była trochę nie na temat. Czy naprawdę odpowiedzią na pytanie „czytać, ale na czym” mają być dyskusje o wielkości sprzedaży urządzeń? Albo przewidywanie, co się będzie działo za kilka lat? Wolałem pierwotny tytuł tej debaty czyli „pojedynek blogerów”, bo za eksperta się nie uważam i nie staram się przewidywać przyszłości. Co mnie interesuje i czym zajmuję się na Świecie Czytników to teraźniejszość. Dzisiaj, tu i teraz, czytnik jest doskonałym urządzeniem do czytania. Odmienną sprawą jest to jak rozwinie się rynek tych urządzeń. Można zadawać sobie pytania, co mogłoby sprawić, że ludzie przerzucą się na tablety, albo czy kolejne pokolenia będą miały inne zwyczaje czytania, ale to w każdym wypadku zabawa w prognozy. Jasne, sądzę, że doczekamy się pewnej konwergencji, w momencie gdy pojawią się kolorowe ekrany pasywne o sensownej jakości. Wtedy – tak jak dzisiaj wybieramy laptopy z błyszczącą lub matową matrycą – będziemy mogli też wybrać trzecią drogę, być może następcę e-papieru. Ale nawet to nie jest wcale pewne – i to nie dlatego, że prototypy tych ekranów widzimy od wielu lat, a nikt nie potrafi wprowadzić ich do masowej produkcji. Fakt, że czytnik daje doświadczenie czytania prawdziwej książki może zdecydować o tym, że ludzie nadal będą kupowali czytniki, nawet jeśli będą inne urządzenia oparte o podobnych ekranach. W artykule Disruptions: Even the Tech Elites Leave Gadgets Behind na blogu Bits wspomina się o walce ze wszechobecnością elektroniki w naszym życiu. Niektóre pary mają zasadę „bez gadżetów w sypialni” z tym że… Kindle bywają wyjątkiem. Czytnik jest jedynym urządzeniem elektronicznym, które nie zaburza nam życia. Przeciwnie. Korzystanie z czytnika daje nam kilka minut wolności, możliwość zanurzenia się w lekturze – to że w tym czasie nie widzimy powiadomienia o mailach, jest zaletą tych urządzeń. Tablet wygrywa uniwersalnością, bo po co zabierać dwa urządzenia, skoro można jedno? Gdyby kolejne generacje urządzeń miały zawsze zastępować urządzenia dedykowane, to:  nikt dzisiaj nie nosiłby zegarków na rękę (przecież mamy w telefonach), sprzedaż aparatów kompaktowych spadałaby na łeb na szyję (telefony dają już radę robić naprawdę ładne zdjęcia), Garmin handlujący z ogromną marżą urządzeniami GPS poszedłby z torbami, bo przecież nowoczesne telefony łapią znacznie szybciej sygnał…, zaś Apple powinien wycofać iPody…  Nic takiego się nie dzieje. Skąd więc założenie, że tablet przez swoją wielofunkcyjność ma zastąpić czytniki? Steve Jobs mówił to w roku 2009, wielu ekspertów powtarza jego argumenty do dzisiaj. A my uśmiechamy się do ekranu monitora, po czym go wyłączamy i sięgamy po czytnik. Czytaj dalej:  Test czytników e-booków w magazynie CD- Action Earl – tablet z e-inkiem dla turystów PocketBook CAD Reader czyli czytnik dla architektów Sony PRS-T3 czyli czytnik z… odkrytymi plecami :) Rzucania czytnikiem ciąg dalszy: Nook Simple Touch i Kobo Aura Test Nook Simple Touch – część II: jako „prawie tablet” z e-inkiem 