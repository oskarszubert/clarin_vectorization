"Powieść ta to swego rodzaju współczesna odyseja, powieść o wędrowaniu i o  pokonywaniu życiowych trudności. To także książka, która stara się  ukazać autentyczność ludzkich przeżyć i doznań w żywych opowieściach. To  historia o prawdzie. A jak mówi jeden z bohaterów –  „Prawda to coś, co  rodzi się, kiedy powtarzamy swoją opowieść”. Opowieści Bator rodzą się w konfrontacji z innymi opowieściami. Snucie historii i ich powtarzanie  przez innych tworzy misterną konstrukcję książki bardzo pogodnej i  ciepłej, ale jednocześnie opowiadającej o goryczy, rozczarowaniach, o  przełomowych i dramatycznych momentach w życiu, które zmieniają na  zawsze, o potrzebie przekraczania granic i nazywania tego, co  nienazwane; opisywania tego, co trudne do opisania.  To również  przejmujący traktat o sile opowiadania. Wszak – jak stwierdza Eulalia Barron, wiekowa krakowianka, która  jesień życia przeżywa w dalekim  Nowym Jorku wśród książek i wspomnień –  „Opowieści wymagają ludzkiej  dbałości  jak paprocie, trzeba je karmić, zapewnić im światło”. Bator  dba o swe opowieści niczym wzorowy ogrodnik. „Chmurdalia” jest także  książką wychodzącą naprzeciw życiu i książką-wyzwanie dla czytelnika,  bowiem nie sposób nie zauważyć, że coraz to nowe historie wzajemnie na  siebie oddziałują, tworząc skomplikowane struktury, jakie mają świadczyć  o złożoności doświadczeń i przeżyć życiowych."Wydawnictwo W.A.B., 2010Całość tekstu na stronie artPAPIERU 