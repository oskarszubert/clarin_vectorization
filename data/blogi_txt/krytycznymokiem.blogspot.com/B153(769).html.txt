fot. Paweł Piotrowski   Jesteś komentatorem świadomym. Każdy rodzaj Twojej twórczości wydaje się być komentarzem nastawionym na reakcję. W jakim momencie w ważnych sprawach należy zabierać głos? Co należy przemilczeć?    Decyzji o milczeniu lub mówieniu jest tyle, ile sytuacji i ludzi. Każdy musi ją podjąć sam. Podjąłeś decyzję o ważnej wypowiedzi i teraz w odniesieniu do niej… Co jest niehalo z polską literaturą? Krytycy nagradzają mroczne narracje, a Małgorzata Kalicińska pisze, że to przecież o świerkających ptaszkach, życiowych mądrościach rodem z tabloidów, radosnych słoneczkach i o szczęśliwych zakończeniach ludzie chcą czytać. Kiedy punktujesz bezrozumność jej wywodu o nagrodach dla smutnych książek, w sukurs przychodzi autor z „Krytyki Politycznej”, co to uważa, iż dobre książki nie muszą być smutne. Fakt, swym choćby „Januszem Hrystusem” udowodnił, że tak, smutne książki też mogą być złe. Co tu się właściwie wyrabia? Ludzie przestali rozumieć, czym jest literatura, krytykom się rozmijają definicje czy po prostu coś jest bardzo nie tak?    To taki rytualny lament. Z polską literaturą wszystko jest halo. Dobre książki, dobrzy autorzy, zarówno ci z pokolenia najstarszego, jak i średniego, jak i młodszego. Nie będę wyliczać; kto czyta, ten wie.   A dobra książka to dobra książka po prostu. Może być smutna albo wesoła. Poza tym raczej to się przecież miesza, trochę smutku, trochę radości, jak w życiu. Jako rzekłeś, smutne nie musi być dobre, a radosne nie musi być złe.     Pofantazjujmy. A może wcale nie. Jak się teraz, po latach, żyje Maćkowi z „Niehalo”, który wtedy miał 24 lata, kończył polonistykę i rósł we frustracjach?      Myślę, że Maciek wyjechał za granicę. Jest kelnerem w Wielkiej Brytanii. I jest raczej zadowolony z życia.     To smutne, nie sądzisz? Mówię jako absolwent polonistyki, któremu zabrakło determinacji do angielskiego zmywaka czy fartucha.    To była twoja decyzja. Może jesteś, przykro mi że użyję tego słowa, szczęśliwy. Na tyle szczęśliwy, na ile to możliwe. No i chyba w każdej chwili możesz wyjechać…    „Cud” wydawał mi się przed laty literackim żartem, ale teraz nie żartujesz. Zmieniłeś zakończenie tej powieści w nowym wydaniu. Myślisz, że tak wolno? Można ingerować w treść napisanej książki zamiast napisać kolejną będącą komentarzem do niej? Ciekawie zinterpretowała to zakończenie po zmianie Kinga Dunin; czy ma ono tak kolosalne znaczenie teraz, po sześciu latach od wydania książki?    Oczywiście że wolno ingerować w napisany i wydany tekst! Poza tym „Cud” był planowany jako trzyczęściowa rzecz, ale z dopisania kolejnych zrezygnowałem. Dlatego trzeba było wydobyć i podkreślić to, co w „pierwszym” „Cudzie” już było. Trzecie Przymierze.    W "Gestach" literą prowadzącą, czymś na kształt kategorii poznawczej dla bohatera była litera G. Gramatyka życia, książka o jego porządkowaniu. Jest dla Ciebie teraz jakaś litera istotna, jakaś mocno wyraźna, spokoju nie dająca?      Nie. Mam swoje obsesje, ale nie są one hmm…. typograficzne.    W "Ościach" otrzymujemy na początku wzornik osobowości. W szalonym tyglu gotują się ludzie różnych typów. Uważasz, że teraz trzeba dawać czytelnikowi taki wzornik, by sobie wybierał, na kim koncentruje uwagę? Ważne jest danie całkowitej swobody oglądu skomplikowanego świata czy jednak warto czasem czytającemu co nieco sugerować?    Czytanie i interpretacja książki jest po stronie czytelnika, nie autora, a zatem – nic nie uważam.     Autorskie tłumaczenie się ze swej twórczości jest strzałem w stopę? Pytam, bo coraz częściej ma to miejsce.    To jest dość żenujące, gdy autor gada, o czym napisał. Po to przecież napisał, żeby teraz milczeć. No, ale media, promocja, rynek. Trudno od tego uciec.     Ze wszystkich ości najnowszej Twej książki, zależności różnego rodzaju są dla mnie najciekawsze. Bohaterowie przecież osobni, ale niemożliwi do pokazania w tej osobności. Da się o człowieku pisać osobno? A może sztuką jest go osadzić, „ukontekścić”, uzależnić?    Co to znaczy „pisać osobno”? Bo nie chwytam…      W dużej mierze stajemy się tacy, jacy jesteśmy między innymi ludźmi, w relacjach z nimi. Chodzi mi o to, czy można napisać, że bohater jest taki a nie inny i wyrzucić go z życia społecznego, opisywać jego przypadek bez wskazywania, jakim uczynili go inni?    Poza różnymi przypadkami schorzeń psychicznych i Tomem Hanksem na bezludnej wyspie z filmu „Cast away” nie da się pisać o człowieku pojedynczym. Zawsze jest to sieć ludzi, powiązań, etc. Człowiek bywa samotną wyspą, ta wyspowatość i samotność nie unieważniają więzi międzyludzkich, ani nie pozwalają na ewakuację ze społeczeństwa.    A durne slogany typu „nie ma cię na fejsie, nie istniejesz”? One nie czynią samotności, świadomej izolacji, bardziej opresyjnymi? Zakładasz ten profil, żeby istnieć, podglądasz innych i się frustrujesz, bo oni żyją naprawdę, a ty podglądasz. A przecież świadoma samotność może być twórczym stanem, dobrym, oczekiwanym.    Nie używam FB, mogę się tylko domyślać z drugiej ręki, co robi z ludźmi. Ale chyba to nie jest tak, że podglądasz znajomych i się frustrujesz, bo oni żyją naprawdę, a ty na niby. Wszyscy kreują swój wizerunek, nie wiesz, co jest „naprawdę”, choć możesz założyć, że większość z tego to ściema. Poza tym jak chcesz pobyć ze sobą w samotności, możesz przez pewien czas nie wchodzić na FB. FB nie zamyka drogi do samotności.    W ramach Festiwalu Literackiego Zebrane przepytywałeś Justynę Sobolewską i Dorotę Wodecką. To było tylko oryginalne zlecenie czy jakaś Twoja naturalna potrzeba poznania tego, czym się sugerują krytycy literaccy omawiający literaturę?    Zlecenie. A poza tym świetna okazja, żeby z Justyną i Dorotą spędzić trochę czasu.    Rozmawiając z Agnieszką Sowińską w „Dwutygodniku”, powiedziałeś, że każdy z nas musi sobie wyprodukować sens życia. Masz takie chwile, że bezradność odbiera wiarę w to, iż wykoncypowałeś sobie świat sensowny?    Oczywiście że mam. Bez wątpliwości i zwątpienia nie da się żyć. Można je oczywiście zawiesić ze szkodą dla rozumu i prawdy, i uwierzyć w jakiegoś boga.   fot. Anna Tomaszewska- Nelson     Wiara – jakakolwiek – szkodzi rozumowi i prawdzie? Jestem ateistą albo też apateistą, czyli człowiekiem, który ziewa, gdy słyszy coś o bogu. Kto chce, ten wierzy. Kto nie chce, nie wierzy. Jego wybór.   Niedawno napisałem felieton o bogu. Że albo go nie ma, albo jest zły, bo gdyby nie był zły to nie poszedłby w świat będący łańcuchem zjadanych i jedzących. O dziwo tekst wywołał spory rezonans wśród czytelników. Otrzymałem sporo nawracających mnie mejli oraz trochę płyt z rekolekcjami dla młodzieży. Jakbyś chciał, to ci prześlę.     A po co? Tak, ja też ziewam. Ale i myślę nad fenomenem tego, co nazywa się wiarą w boga. Swoją drogą, może w kolejnej książce wprowadzisz postać boga złego? Przecież i tak Stary Testament każe się go bać.    Swoje porachunki z bogami załatwiłem w „Cudzie” i „Balladynach”. Nie mam nic więcej do dodania. Są rzeczy ciekawsze do opisania. Czyli ludzie.     Kto Twoim zdaniem we współczesnej literaturze polskiej najciekawiej, najtrafniej opisuje ludzi?    Kto najlepiej, tego nie wiem. Lubię na przykład Malanowską i Bargielską, lubię Witkowskiego. A ze starszego pokolenia, cóż na pewno miałbym kłopot ze wskazaniem, i na pewno nie byłby to Myśliwski.      Z moimi dotychczasowymi rozmówcami często poruszałem temat polskich bolączek. Co boli Cię w Polsce najbardziej? Nienawiść, nietolerancja, agresja – o tym już się wypowiadałeś. Co w tym kraju straszy i uwiera kogoś takiego jak Ty?    Boję się, że przegramy pokój. Kilkadziesiąt lat po wojnie nazbierało się w facetach, tych niezbyt rozgarniętych, tyle testosteronu, że potrzebują bić, a najlepiej zabijać na skalę większą niż jednostkowa. Obym się mylił albo tego nie doczekał.    Mnie to się skojarzyło z kibicami i ich pozastadionowymi pasjami… A ktoś kiedyś powiedział, że ludziom jest trudniej przetrwać w stanie pokoju niż wojny. Co o tym myślisz?    Tu chyba nie o to idzie. Ludzie giną w czasie wojen masowo, więc jeśli idzie o przeżycie, to jednak czas pokoju sprzyja bardziej. A że pokój usypia, że chciałoby się adrenaliny, to już inna sprawa…    Jesteś podróżnikiem. Proste pytanie – tak mi się zdaje. Która z dotychczasowych podróży zapadła Ci najmocniej w pamięć?    Armenia, byłem wtedy w podstawówce. Po raz pierwszy leciałem samolotem. A co zrobiło wrażenie? Zrujnowane miasta (to się wydarzyło chwilę po trzęsieniu ziemi), no i pierwszy na taką skalę kontakt z obcą kuchnią. Wszystko inaczej wyglądało i smakowało. Super.      A podróż marzeń? Miejsce, do którego wciąż zmierzasz?    Moje marzenia nie łączą się z miejscami. Lubię wieś i Podlasie. I czuję się z tej miejscówki usatysfakcjonowany.    Czytałem niedawno świetną rzecz młodego autora o zakorzenieniu. „Miedzę” Muszyńskiego mam na myśli. I tak sobie myślę, że satysfakcjonująca miejscówka to w życiu podstawa. Kiedy bycie z podlaskiej wsi jest powodem do dumy, a kiedy bywa opresyjne? Z dumą miejscówka niewiele ma wspólnego. Trudno odczuwać dumę z czegoś, co ode mnie nie zależało. W końcu nikt mnie zapytał, gdzie i kiedy chcę się urodzić. Tedy duma na pewno nie. A opresyjność? Mój kontakt z sąsiadami jest nieokazały, brakuje okazji do jakichś sporów, ale też nie rzucam się w oczy. Moje włosy mają kolor włosów; gdybym je fantazyjnie zafarbował, może pojawiłyby się jakieś przykrości. Natomiast prawdą jest, że małe społeczności nie cechują się szczególną otwartością i tolerancją. Nie w tym kraju.      A nie jest tak, że małe społeczności wszędzie indziej są podobne, tylko w wielu krajach przymus politycznej poprawności każe im być otwartymi i tolerancyjnymi?    W takim razie trzeba w Polsce ten przymus wprowadzić! Polska nie jest krajem politycznej poprawności, niestety.    Jak oceniasz mijający rok i czego można Ci życzyć w nowym?    Bardzo pracowity, aż za bardzo, prawie się wykończyłem fizycznie i psychicznie. A czego na nowy rok? Chyba dużo odpoczynku i spokoju.    Tego życzę. Dzięki za rozmowę! Zdjęcia Autora udostępnione dzięki uprzejmości Wydawnictwa Literackiego 