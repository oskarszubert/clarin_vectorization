Kiedy przed trzema laty miałem okazję po raz pierwszy zapoznać się z  twórczością Alice Munro, zastanawiałem się nad tym, czy przeczytany  wówczas zbiór opowiadań „Uciekinierka” jest reprezentatywnym fragmentem  tej twórczości. Teraz wiem, że tak, albowiem lektura kolejnych  dziewięciu tekstów, wydanych w ojczyźnie Alice Munro w 2001 roku,  pozwoliła zrozumieć, jakimi prostymi środkami wyrazu - wciąż tak samo -  pisarka potrafi oddać głębię życia, przemyśleń i uczuć oraz motywy  postępowania w momencie życiowych zawirowań. „Kocha, lubi, szanuje…” to dziewięć opowieści o kobietach, które stoją na rozdrożu, które na coś  czekają, czegoś nie osiągają, które próbują definiować swoje życie przez  pryzmat relacji z innymi ludźmi. To książka statyczna, dojrzała i  mądra. „Uciekinierka” była zbiorem skupiającym się głównie na  portretowaniu kobiecej psychiki. Jest to obecne także w „Kocha, lubi,  szanuje…”, ale tym razem Munro rozbudowuje teksty o wiarygodne i  przejmujące postacie mężczyzn z otoczenia bohaterek jej opowiadań. O ile „Uciekinierka” starała się opisać procesy poznawania własnych uczuć, o tyle w „Kocha, lubi, szanuje…” mamy inne portrety kobiet;  takich, które próbują zrozumieć sens swojego życia oraz to, dlaczego  znalazły się w tym, a nie innym punkcie. Akcentowana jest wyraźnie albo  nadmierna religijność albo jej brak w życiu tych, które także  transcendencji poszukują. To matki, niepokorne córki, subtelne kochanki,  wreszcie przede wszystkim kochające wprost i bezwarunkowo żony lub  narzeczone, obok których stoją mężczyźni ich życia, mniej lub bardziej  na to życie wpływający.  Każdy z tekstów ma podobną konstrukcję. Od razu, natychmiast  jesteśmy wrzucani w wir jakichś zdarzeń, których znaczenie dopiero  wyjaśni (albo nie) dalsza część tekstu. Następnie akcja rozwija się  niespiesznie, by w finałach gwałtownie poruszyć, wskazując fakt, iż  większość bohaterek jest w swym życiu zagubiona i albo mierzy się z  jakąś wielką stratą, albo musi zacząć coś od nowa, na nowo zdefiniować siebie i to, jaką rolę ma do odegrania. Kobiety Munro są w średnim albo  starszym wieku, zwykle dostojne, nie pozwalające sobie na wybuchy  emocji, trzymające na wodzy swe odczucia i jedynie subtelnie sugerujące  burze, jakie mają miejsce w ich głowach. Stojący obok nich mężczyźni są  wsparciem lub źródłem opresji. Nieustająco jednak są, istnieją gdzieś  obok, dają jakiś punkt zaczepienia i pozwalają, by zrzucać na ich barki nadmiar cierpienia i bólu. Relacje damsko-męskie Munro portretuje dość  finezyjnie i trudno chwilami nie odnieść wrażenia, iż do rodzinnych  domów bohaterek weszliśmy zamiast głównymi drzwiami jakoś od tyłu, by z  oddali przyglądać się temu, co się tam dzieje i wyciągać własne wnioski  ze strzępów zasłyszanych rozmów.  Pomiędzy rozpoczynającym zbiór opowiadań obrazkiem, kiedy Johanna,  samotna emigrantka z Anglii, nadaje do Saskatchewan meble a zamykającą  ostatnie opowiadanie sceną pojednania między cierpiącą na zaniki pamięci  Fioną a jej mężem Grantem, przekonanym o tym, iż już ją stracił,  znajduje się prawie wszystko, co może zdarzyć się w życiu i odmienić  jego bieg. Zmagająca się z nowotworem, cierpiąca Jinny na wiszącym moście u boku młodego chłopca przeżyje chwilę szczęścia i zapomnienia –  choćby o tym, że odchodzi. Mężatka Meriel ulega pokusie i żądzom, by  przeżyć krótką przygodę miłosną, a potem być świadkiem śmierci zarówno  nieświadomego niczego męża, jak i kochanka, którego nie da się  zapomnieć. Chrissy odwiedza w Toronto Quennie, z którą razem się  wychowała, podgląda jej życie rodzinne, ale tak naprawdę przybywa po to,  by znowu stać się jej częścią życia. Tymczasem musi się zmierzyć z  nagłym zniknięciem Quennie i faktem, iż Chrissy nie była dla niej aż tak  ważna. To tylko kilka zdarzeń, w których bohaterki docierają do pewnych  granic, za którymi ich życie będzie inne, trudne do przewidzenia, a tym  bardziej do opisana.  I znakomite portrety mężczyzn, o jakich wspomniałem. Zagorzały  ateista Lewis, który jest kontrowersyjnym nauczycielem, a po którego śmierci kobieta jego życia musi wypełnić ostatnią wolę mężczyzny i  skremować go, bez żadnych przyjęć pożegnalnych. Mike – obiekt fascynacji  z młodości anonimowej bohaterki i narratorki - który po latach  przypadkiem spotyka ważną dla siebie kobietę i opowiada o dramacie, jaki  przeżył. W końcu Grant, którego cierpienie jest wręcz niewyobrażalne,  kiedy dostrzega, iż jego 70-letnia żona przestaje go poznawać podczas  pobytu w ośrodku opieki.  Mężczyźni uzupełniają wizerunki kobiet w „Kocha, lubi, szanuje…”.  Munro zaś udowadnia, iż proza bez zbędnych ozdobników, bez szybkiej  akcji i dynamicznych bohaterów, niesie w sobie tak wiele, że po lekturze  jest po prostu o czym myśleć, zaś każde opowiadanie to jakby zarys  konstrukcyjny świetnej powieści psychologicznej. Krótkie formy  prozatorskie Munro to teksty, które cechuje dojrzałość, głębia i  niepowtarzalny koloryt. Wcale nie muszą stawać się powieściami. Wydawnictwo Dwie Siostry, 2011 