Jerzy Kosiński to postać tragiczna, która swój tragizm potrafiła wykreować. Pisarz w sumie dość przeciętny, osobowość niezwykła. Kiedy  jego życie nagle się zakończyło w 1991 roku, wielu zadawało sobie  pytanie, czy samobójstwo było także elementem przerażającej gry, w jaką  wdał się Kosiński, wyjeżdżając z Polski, pisząc po angielsku, wciąż  atakując, ironizując, szokując. Po blisko dwudziestu latach jego postać  wydaje się mocno zapomniana – zarówno w kraju, z którego wyemigrował,  jak i w Ameryce, jaka przed laty przyjęła go z otwartymi ramionami i pozwoliła na artystyczny rozwój. Czytając „Good night, Dżerzi” należy  zadawać sobie pytanie nie tylko o to, o kim ta książka, ale także o to,  kto ją napisał. Przecież Janusz Głowacki to także polski emigrant,  któremu Nowy Jork daje możliwości rozwoju. Tak samo sarkastyczny, tak  samo kontrowersyjny, równie mocno wyrazisty i zauważalny jak przed laty  Dżerzi. O kim jest ta barwna opowieść? O Kosińskim czy samym Głowackim?  Czy można w jednoznaczny sposób wypowiadać się o fikcji stworzonej po  to, by… tak naprawdę opisywała fikcję? Bo przecież to, w jaki sposób kreował się Jerzy Kosiński było przede wszystkim grą. Książka Głowackiego także nią jest. Autor podejmuje inteligentną próbę wyjścia  naprzeciw Dżerziemu, sam tworząc mity, spekulując, zmyślając i – jak  przypuszczam – dobrze się przy tym bawiąc. Zostawmy na razie na boku rozważania o tym, czy to książka napisana  całkiem serio i pytanie o to, dla kogo została napisana. Przyjrzyjmy się  jej koncepcji. Autor zbiera materiały do filmu o Jerzym Kosińskim. To,  czego dowiemy się o Dżerzim, jest więc mocno fragmentaryczne. Nie chodzi  tu bynajmniej o stworzenie biografii, bo i nie jest książka Głowackiego  żadną biografią. Myślę, że „Good night, Dżerzi” powstało głównie z autentycznego zainteresowania twórczego, z zazdrości (sam autor przecież  daje nam do rozważenia obrazową metaforę, pisząc  „(…) Siedzę teraz  w  starej budzie, z łańcuchem na szyi i warczę. A Dżerzi naprawdę urwał się  ze smyczy”), z fascynacji i niemocy. Bo bardzo można pragnąć napisać o  Jerzym Kosińskim, ale tak naprawdę napisze się tylko o tym, co on sam  chciał, by napisano. Głowacki zaś chce wniknąć w jego życie na inny, niepowtarzalny sposób. I ta inność jest wyraźna, bo przecież nie jest to  linearnie układająca się historia, tylko zbiór tekstów o różnym  charakterze i proweniencji, które niczym kolaż składają się w obraz  niepokojący i dwuznaczny. A przecież taki przez całe swoje życie był  Jerzy Kosiński. I widać, że to bardzo imponuje temu, który o nim pisze.  „Good night, Dżerzi” to świetnie skrojony obraz Ameryki, która  potrafi przygarnąć każdego i w której można dość łatwo przejść drogę od  pucybuta do milionera, jeżeli ma się odrobinę szczęścia i potrafi to wykorzystać. Jeden z rozmówców Głowackiego mówi o Ameryce następująco:  „U nas jak w szpitalu wariatów, wybierasz sobie, kim chcesz być i  jesteś”. Wykorzystał to przed laty Kosiński, wykorzystuje to także autor  książki o nim i zmusza do ciągłego zastanawiania się nad rolą  artystycznej kreacji. Przecież tak naprawdę Głowacki nie wydaje się  pisać o Kosińskim czegoś, czego już byśmy nie wiedzieli. Problemy  osobowościowe, niejednoznaczne relacje z matką, kontrowersje wokół  wydawania książek napisanych w języku angielskim być może przy pomocy amerykańskich redaktorów; obsesyjne pragnienie bycia niezależnym i pełne  dramatyzmu relacje z kobietami (z mężczyznami Kosiński nie chciał i nie  próbował ich stwarzać), ucieczka w seks, alkohol, narkotyki. Intensywne  życie na krawędzi i ciągłe poczucie, że jednak za mało się o tym  wszystkim mówi. „Good night, Dżerzi” to jednak książka, która zmusza raz  jeszcze do myślenia nad tym, co spowodowało, że mały żydowski chłopiec zastraszany przez otoczenie, wciąż nim tak naprawdę pozostaje, chociaż  dumnie kroczy przez nowojorskie aleje, bywa wszędzie, gdzie go powinni  widzieć, prowokuje, atakuje i pokazuje swą siłę. Głowacki snuje w swej  książce rozważania nie tyle ciekawe, co kontrowersyjne. Choćby  porównanie fatalizmu losu Edypa do życia polskiego autora, który  zasłynął z makabrycznych wizji „Malowanego ptaka” i „Kroków”. Wydaje się  być bardzo blisko problemów Dżerziego, a z drugiej strony subtelnie się  od nich odsuwa. Opowiada o kreowaniu samego siebie i kreuje – nie tylko  postać-legendę, ale i siebie jako piszącego o tej legendzie.  Niezwykle istotne są relacje Kosińskiego z kobietami i tym relacjom  Głowacki poświęca sporą część książki. To nie tylko postać tragicznej  rosyjskiej emigrantki Maszy, wokół której koncentruje się wiele  opisanych zdarzeń. To także pozostająca w cieniu, ale wciąż ważna dla  niego matka i żona, której teatralna obecność tylko za kotarą rzuca nowe  światło na rozumienie istoty związku przez Kosińskiego. Kobiet w jego życiu było bardzo wiele, jednakże wszystkie one doświadczały z jego  strony tych samych rozczarowań i upokorzeń. Głowacki próbuje nadać im  mocno teatralnego wyrazu i wychodzi mu to całkiem nieźle.  W ogóle „Good night, Dżerzi” to niezła publikacja. Zastanawiająca.  Dwuznaczna. Fascynująca. Opowieść o tym, w jaki sposób los zamienia się w  przypadek i o przypadku zamienianym w los. Inteligencji i pomysłowości  jest w Januszu Głowackim tyle, że bez względu na to, czy pisze o  Kosińskim czy też o samym sobie, warto tę książkę poznać i zastanowić  się nad tym, czy tragizm nie chadza w życiu (np. na nowojorskiej ulicy) nazbyt często pod rękę z komizmem i ironią. Wydawnictwo Świat Książki, 2010KUP KSIĄŻKĘ 