Lubię „Linie Krajowe” Wydawnictwa Czarne. To seria, w której ukazały się  książki błyskotliwe, mądre, bardzo wartościowe… i nasze, rodzime.  Takie, które dają nadzieję na to, iż polska literatura współczesna  niesie z sobą coś naprawdę ważnego. Książki Ignacego Karpowicza, Ewy  Kujawskiej czy Justyny Bargielskiej to świetne świadectwo serii. Myślę,  że również twórczość Romana Grena podniesie wartość tego, co ukazuje się  w „Liniach Krajowych”. Autora poznaliśmy przed rokiem, kiedy to ukazało się „Schronisko” –  zbiór refleksyjnych reportaży z życia francuskich bezdomnych, który  przede wszystkim wieloaspektowo przedstawiał samotność i różne jej  oblicza. Autor w „Schronisku” skrył się za cudzymi biografiami. Tymczasem „Wyznanie” to książka niezwykle osobista, o czym świadczy  chociażby jej tytuł. To także – jak „Schronisko” – szczuplutki wolumin,  ale po raz kolejny Gren przekonuje, iż nie potrzeba wielu słów, by  sugestywnie opowiadać. I tak się składa, że teraz także pisze o  samotności. Tym razem własnej. O dziecięcej alienacji, dzięki której  otaczający świat żyje specyficznie poetyckim życiem. O samotności  dorastającego do wiedzy o sobie samym młodzieńca, któremu pewnej nocy  siostra zadała pytanie, na jakie przez lata nie mógł sobie odpowiedzieć. To pytanie o tożsamość i rozumienie tego, kim się jest. Pytanie o  bycie Żydem. Autor opisuje swe dziecięce przerażenie. „Jakże mogę być  Żydem, skoro Żydzi mają rogi i kopyta, i świński ogonek, skoro Żydzi  przemykają w chałatach pod ścianami domów, szepcząc „sza! sza!” i  ściskając w rękach sakiewki z pieniędzmi zdobytymi na lichwie?”. A  jednak jest nim, chociaż tego do końca nie czuje. Dopiero po latach jest  w stanie uchwycić moment, kiedy jego żydostwo stało się istotne dla  dalszego rozwoju i postrzegania świata. „Wyznanie” bowiem to historia zgłębiania przeszłości, do której autor dopiero w dojrzałym wieku ma  prawdziwy dostęp i wie, jak poruszać się pośród zdarzeń, osób i  przedmiotów, które minęły.  Gren pyta o boskość i szuka tej boskości. Skarcony przez matkę, gdy  spogląda urzeczony w święty obrazek, potem już niewiele będzie w stanie o Bogu powiedzieć. Jest i nie ma go przy nim. Z jednej strony o jego  obecności świadczy cała żydowska obrzędowość, do której Gren powraca z  sentymentem. Z drugiej jednak strony Stwórca jest nieobecny i w żaden  sposób nie można się do niego zbliżyć. Zresztą jak tu zbliżyć się do  Boga, kiedy koleżanka z podwórka syczy do ucha, że Żydzi ukrzyżowali  Jezusa… Myślę, że autor pozwala sobie na dość późny kontakt z Absolutem,  wskrzeszając wszystko to, czego kiedyś nie rozumiał, a co było drogą  pewnych znaków. Cmentarz z jego mroczną symboliką. Dom Modlitwy, który chwilami przerażał, ale najczęściej jednak był miejscem dość obojętnym  dla Grena. Dzień Zaprzysiężenia i krwawy rytuał, który z malca uczynił  młodzieńca. W końcu postać ojca i barwni ludzie z bliższej oraz dalszej  rodziny.  Młody Gren jest jakby obok nich. Słucha, przypatruje się. Z  tego wszystkiego próbuje wykrzesać odpowiedź na pytanie, kim był i kim  jest teraz. Ożywi zmarłych, by wśród żywych znaleźć się po latach.  Odnajdzie zaginione wspomnienia, by wraz z nimi pożeglować przez teraźniejsze życie, w którym trudno o znalezienie bezpiecznej przystani.  „Wyznanie” to książka o poczuciu inności. Takim, które początkowo ma  charakter opresyjny, potem zaś zmienia się w narzędzie poznawania  rzeczywistości. Dla Grena samo odstawanie od świata nie jest niczym  niezwykłym. Niezwykłe jest raczej to, że świat nie udziela odpowiedzi na  żadne z dręczących pytań. Robią to drobiazgi, zapisane po latach i zapamiętane jako niezwykłe. Noce spadających gwiazd. Kamienie, których  nie chciała przyjąć ziemia. Kukułka w pożarze domu. Lekcja anatomii  podczas nocnego wertowania ksiąg ojca. W zasadzie to od tego wszystkiego  „Wyznanie” się zaczyna i ten początek ma chyba największą wartość,  choćby z tego względu, iż to proza prawdziwego wzruszenia, która nie  ociera się o banał, a po prostu zachwyca.  „Wyznanie” to także specyficzne wchodzenie w głąb samego siebie.  Skoro brak jest jakichś szczególnych różnic w wyglądzie, to może o tym,  że młody Gren jest Żydem, ma świadczyć jego wnętrze? Jeśli tak, co się  tam naprawdę kryje? Proza ta jest i odrobinę mistyczna, i całkiem świadomie odrealniona. Tylko po to, by ukazać osobliwe związki między  szarą codziennością a światem doznań wrażliwego umysłu, tak przecież  otwartego i tak jednocześnie pozostawionego samemu sobie.  Powtórzę się - pisanie Romana Grena wzrusza i zastanawia. Nieważne,  czy spod jego pióra wychodzą reportaże, czy też miniatury opowiadające o  dzieciństwie. To pisarz przekonujący i wyrazisty. A to dla mnie  najważniejsze. Jeśli ktoś nie poznał go przed rokiem, najwyższy czas, by  teraz się to zmieniło. Wydawnictwo Czarne, 2012 