Niedługo trzeba było czekać na nową książkę Dawida Kornagi. Poprzednia  nie przypadła mi do gustu. O „Cięciach” nie napiszę złego słowa.  Postaram się tylko wyjaśnić kto tu komu co i kiedy przycina. A cięcia  Kornagi są nie tylko bolesne. One wiedzą, w które miejsce trafić, żeby  zabolało najbardziej. Najnowsza powieść autora uderza przede wszystkim w  pełen fałszu i obłudy świat eleganckich garniturów oraz sztucznych  uśmiechów podczas mijania się na korytarzach. Zmyślona firma Leon  Creations wraz z jej prezesem Baronem to specyficzna i bolesna alegoria  życia, jakie świadomie wybierają ci, którzy są w stanie zacząć, żywiąc się kurzem i pijąc deszcz, a skończyć to już nie wiedzą jak. Mówisz i masz, chciałoby się rzec. Kiedy krytykując „Singli+”, napisałem, że pisanie o kilku osobach/grupach jednocześnie totalnie się  autorowi rozjeżdża, wrócił on do koncepcji fabuły z wyrazistym bohaterem  prowadzącym. Gutkowski – bo o nim mowa - jest po części moralitetowym  Everymanem, po części Józefem K. Zaskakujące, że Kornaga bohaterowi  prowadzącemu tym razem nadaje nazwisko. I żaden Adam, żadna Ola, nikt  nie potrafi znieść cierpień, jakich dostarcza Gutkowskiemu ciążąca hipoteka, praca bez pasji i polotu, kurcząca się moszna oraz nieustanne  poszukiwanie sensu życia, którego nigdzie nie może znaleźć. Gutkowski  rozgląda się wokół. Kto stoi obok? „Człowiek, właściwie jego  aplikacyjnie rozwinięta wersja, iHomo (…)”. A przecież Gutkowski to  humanista, wielbiciel opery, autor niewydanych sztuk, wspierany przez  redaktora, o jakim jeszcze będzie mowa. Gutkowski jest we w miarę  szczęśliwym związku, nie ma tam jednak raczej miejsca na dziecko, bo –  jak mówi jego kolega z pracy- „Dzieci to nie żarty, to dramat szekspirowski w czystej, srającej postaci”. Jest za to miejsce na zdrady... Dramat Gutkowskiego to  dramat bycia sobą, dramat braku pasji, marzeń, prawdziwych pragnień.  Dramat człowieka, który nie może wyjść poza pewną rolę narzuconą mu w  życiu przez nieprzewidywalnego reżysera. Cierpienia Gutkowskiego są być może zbyt wyostrzone, zbytnio przez to nachalnie nam narzucane. Ale to  taki drobiazg. Kornaga zajmuje się na kartach „Cięć” przede wszystkim problematyką  dotyczącą posiadania i jego związku z życiem. Nie można żyć, nie  posiadając. Nie można posiadać i nie żyć. Absurdy te wyłapywane są nader  często. Dowiemy się między innymi, iż „Tam, gdzie żyjesz, twój stan posiadania określają nie ci, co nic nie mają, ale ci, którzy mają więcej  niż inni”. Poznamy jednocześnie uzupełnienie tej koszmarnej strony  życia, kiedy przeczytamy, co radzi bohaterowi ojciec Henryk z Kościoła  Konsumentów Wiary: „Człowiek bez uszeregowania w hierarchii, człowiek  bez metki nie jest wart swojego człowieczeństwa, wie pan?”. Kiedy metka zostaje Gutkowskiemu odebrana, nie pozostaje mu nic  innego jak raz jeszcze porozmawiać z redaktorem Bolewskim, który  najpierw wykonał kilka cięć (sic!), by teraz udawać, że znowu żyje. Ten ekscentryk nie pozwoli Gutkowskiemu na złapanie oddechu. Każe mu ruszać w  inną, nie związaną z korporacją stronę. Zresztą w zakończeniu  otrzymujemy dowód na zbędność(?) Gutkowskiego  - „Suń się, koleś,  nadchodzi next generation”. Suńcie się książki w Empikach, teraz półki dla „Cięć”.Wydawnictwo "Świat Książki", 2011 