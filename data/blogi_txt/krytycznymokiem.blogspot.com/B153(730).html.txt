To książka bardzo wyrazista. Czytelna. Mądra i pełna humanitarnej  troski. Książka, w której rozważania Susan Sontag na temat fotografii,  opublikowane po raz pierwszy w latach siedemdziesiątych ubiegłego wieku,  zostają uzupełnione i nabierają nowego znaczenia w kontekście  dramatycznych zdarzeń z 11 września 2001 roku. „Widok cudzego  cierpienia” to szereg rozważań na temat istoty ukazywania okrucieństwa i  o sposobach odbioru ikonograficznych przekazów tegoż okrucieństwa. Rozmyślania amerykańskiej intelektualistki prowadzą przede wszystkim  w kierunku odbiorcy takich przekazów. Kim jesteśmy my, wpatrzeni w  obrazy wojennych dramatów? My, którzy przyglądamy się cierpieniom z  dystansem, jednocześnie tak silnie przeżywając przekaz, w którym nie  słowo, a obraz mają naczelne znaczenie? To książka rozpatrująca rolę  obrazu w świadomości społecznej, ale obrazu nakierowanego przede wszystkim na dramat. Ta publikacja to wyraz filozoficznego spojrzenia na  zakorzenione od wieków pragnienie podpatrywania czegoś, czego nie jest  się świadkiem. Interesująco dobrane przykłady z historii literatury,  nauk społecznych, filozofii oraz malarstwa czynią przemyślenia Susan  Sontag tak interesującymi, jak interesujące może być zatrzymywanie  chwili w fotograficznym kadrze. „Fotografia jest jak cytat, jak maksyma,  przysłowie”. „Widok cudzego cierpienia” zawiera wiele sądów i  refleksji mogących dla współczesnego czytelnika być czymś na kształt  maksym. Sontag cytować warto, ale przede wszystkim warto przyjrzeć się  temu, w jaki sposób uczestniczymy na przestrzeni wieków w zdarzeniach  przełomowych i brutalnych, które nie dokonują żadnych przełomów w naszej  egzystencji i których brutalizmu chcemy pozbyć się jak najszybciej, zapominając.  Wychodząc od różnego rodzaju sposobu obrazowego dokumentowania  cierpień na przestrzeni wieków, Sontag próbuje jednocześnie dokonać  syntezy swych poglądów na ich rolę w życiu masowego odbiorcy. Autorka  zestawia sposób obrazowania rzeczywistości przez literaturę, malarstwo i  fotografię, pokazując zasadnicze różnice między nimi. Malarstwo Goi  (cykl „Okropności wojny”) staje się świadectwem o zupełnie innym charakterze niż współczesna fotografia z terenów objętych konfliktami  zbrojnymi. Inaczej także o wojnie wypowiada się literatura. Obraz  fotograficzny ma to do siebie, że teoretycznie skierowany jest właściwie  do każdego rodzaju odbiorcy.  Rozważania Sontag o specyfice fotografii  cierpienia to szereg powiązanych ze sobą skojarzeń, bo też na skojarzeniach bazuje fotografia i to one stanowią o jej sile. Obrazowanie cierpiących z jednej strony jest formą ukazania złożoności  ich losu, z drugiej natomiast może w prosty sposób ograniczać percepcję  odbiorcy, wszak to specyficzna forma wymowy. Wymowne jest portretowanie  wojennego okrucieństwa, „a zdjęcia ofiar wojny też stanowią rodzaj  retoryki. Powtarzają. Upraszczają. Agitują. Stwarzają złudzenie  jednomyślności". O pułapkach, jakie niesie w sobie fotografowanie  wojny i ludzkich nieszczęść Sontag pisze z perspektywy myśliciela  otwartego na różnorodność interpretacji. Bo tak jak fotografie każdy interpretuje inaczej, tak też myśli autorki „Zestawu do śmierci” stanowią jedynie wstęp do głębszej refleksji na temat przenikania  obrazów cierpienia do ludzkiej świadomości.  Sontag odnosi się do wielu współczesnych fotografów, którzy wywarli wpływ na opinię publiczną, ukazując rozmiar tragedii tych, którzy nie  byli w stanie jej zrelacjonować. Badaczka podkreśla także wagę artyzmu  fotografii, który często nie jest zależny od tego, czy ujęcie zrobił  profesjonalista, czy amator. Dodatkowo snuje rozważania o fascynacji  cierpieniem, a nawet o jego seksualnych aspektach, przez co „Widok z  cudzego cierpienia” może być książką kontrowersyjną. Myślę jednak, że najistotniejsze jest jednak to, iż amerykańska intelektualistka zmusza  do rozmyślań na temat niejednoznaczności obrazu i tego, w jaki sposób  obraz kształtuje świadomość. To nie tylko esej o tym, w jaki sposób  można kadrować ból. To rozważania na temat tego, jak plastyczny może być  ten ból i jak bardzo w gruncie rzeczy podobnie możemy go odbierać.  Wydawnictwo Karakter, 2010 