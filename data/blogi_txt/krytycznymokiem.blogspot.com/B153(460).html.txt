Książka Piotra Stróżyńskiego to prawdopodobnie kilka osobistych paraliterackich rozliczeń, awangardowy manifest buntu i nihilizmu  jednocześnie, przepełniony złością i nienawiścią potok słów próbujących  udawać dobrą narrację i sporo krzykliwego pustosłowia. Po buntowniczych  opowieściach z punk rockiem w tle Beaty Kozłowskiej i Łukasza  Gołębiewskiego Jirafa Roya prezentuje kolejną historię, którą z  wypiekami na twarzy czytać będą zapewne tylko weterani festiwali w  Jarocinie. Wtórną, mało atrakcyjną, nieznośnie dydaktyczną i po prostu nudną. Mimo tego, iż początek zapowiada wartką akcję i ciekawe rozwiązania fabularne. Przykro jest, kiedy kolejna książka musi udowadniać, że polska literatura współczesna wciąż opowiada o tym samym.  O społecznych rozczarowaniach, o frustracjach, o niemocy, o programowej  krytyce nowego porządku i niesprawiedliwości, która czyni życie w  Polsce tak trudnym do zniesienia. Trudno także znieść pisanie  Stróżyńskiego, w którym może zbyt wiele zacietrzewienia, a zbyt mało  dowodów na to, iż autor po prostu wie, jak napisać dobrą książkę. Rozliczenie ze złą Polską, w której nie można wytrzymać, nie będąc  albo wciąż pijanym albo w jakikolwiek inny sposób oderwanym od rzeczywistości odbywa się u Stróżyńskiego dwutorowo. Najpierw bowiem  poznajemy losy starszego z braci, Piotra. Wraz z nim wbijamy się w  okrutną codzienność stanu wojennego, a następnie obserwujemy, jak  polskie realia lat osiemdziesiątych ubiegłego stulecia destrukcyjnie  wpływają na grupę outsiderów, jacy próbują udowodnić swą wyższość nad  światem. Światem, w którym wyższość tę naznaczają uderzenia zomowskiej  pały i odgórne dyrektywy rządu. Brutalnego rządu, który nie liczy się z obywatelami. Piotr z przyjaciółmi angażuje się w muzyczny projekt.  Odrzucenie na festiwalu w Jarocinie i poczucie coraz większego bezsensu  egzystencji w komunistycznej Polsce zmuszają go do tego, by uciec z  kraju. Skoro wyemigrować dobrowolnie nie można, skoro rodzina to jedynie  wciąż pijany ojciec i usługująca mu matka, skoro jedyną formą pokazania  swej wyjątkowości jest głośny punkrockowy beat i wypijany hektolitrami  alkohol, pozostaje jedynie potajemna ucieczka. Porzucamy tego bohatera w  momencie, kiedy decyzja o opuszczeniu kraju jest w nim ugruntowana.  Jego historię „przejmujemy” od młodszego o dwanaście lat Pawła, który  próbuje rozwikłać zagadkę zniknięcia brata i ustalić, co się z nim tak  naprawdę stało.  Paweł żyje w zgoła innym kraju. Innym, a przecież tak samo  przygnębiającym. Tym razem nie trzeba myśleć o ucieczce, bo granice są  otwarte. Milicyjny reżim zastąpiły twarde prawa krwiożerczego  kapitalizmu. Paweł okazuje się być takim samym outsiderem jak jego brat  przed laty. I właściwie tylko to ich łączy, bo szybko można odnieść  wrażenie, że w wiecznie skupiającym się na sobie Pawle odkrywanie  tajemnicy zniknięcia brata ma być jedynie kolejną zasłoną dymną dla  abnegacji i tego, by za swe ponad trzydziestoletnie życie wziąć wreszcie odpowiedzialność. Paweł za nic nie chce brać tej odpowiedzialności i  odnosi się wrażenie, że kreując jego losy autor tak naprawdę nie bierze  odpowiedzialności również za to, co mu się pisze w kolejnych  rozdziałach. A są one wciąż tym samym, bo Paweł nie ulega w trakcie  wielu chwilami dramatycznych zdarzeń jakiejkolwiek przemianie. Właściwie zmierza po równi pochyłej ku upadkowi. I to przewidzieć jest już naprawdę łatwo.  Bohater Stróżyńskiego neguje właściwie wszystko, co go otacza. Jest  nieodpowiedzialnym ojcem, niedoszłym literatem, bibliotekarzem po  jakiejś policealnej szkółce czującym się zerem na rynku pracy. Paweł  jest obok życia i obok Polski. To dla niego kraj absurdów, straconych szans, kraj wyzysku, oszustwa, kombinatorstwa, kalekich relacji międzyludzkich. Paweł nie odnajduje się ani w toksycznym domu, w którym  może odczuwać jedynie nienawiść do obcych mu rodziców, ani w relacjach z  kobietami, które są dla niego tylko źródłem różnego rodzaju kompleksów.  Nie pomaga mu nawet konfrontacja z Markiem, dawnym przyjacielem brata z  kryminalną przeszłością, głoszącym w zasadzie równie skrajne poglądy co  sam Paweł. Stróżyński próbuje sprzedać na kartach tej opowieści programowy bunt  wynikający z niemocy i pozorną siłę, jaka staje się autodestrukcyjna.  Próbuje, ale mu nie wychodzi, bo „Nienawidzę was!” to jedynie krzykliwa  opowieść o cierpieniu, jakiego dostarcza życie wśród kompleksów i  urojeń. Paweł nie jest przekonujący. Historia nie jest przekonująca.  Wszystko, co napisane w tej książce może jedynie wzbudzać złość.  Czytelniczą irytację o to, że dało się ukraść czas przez lekturę  napisaną przez autora chyba sobie samemu na złość. Wydawnictwo Jirafa Roya, 2010 