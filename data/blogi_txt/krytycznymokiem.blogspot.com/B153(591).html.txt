Nieżyjący od 33 lat niemiecki pisarz – ekscentryk Arno Schmidt w swej  ojczyźnie wydał wiele kontrowersyjnych i dyskusyjnych książek. Polskiemu  czytelnikowi Państwowy Instytut Wydawniczy proponuje jedną z krótszych i  rzekomo łatwiejszych do zrozumienia powieści. „Republika Uczonych”,  której tytuł autor zapożyczył z oświeceniowego dzieła Friedricha  Gottlieba Klopstocka, jest nowatorską w formie i intrygującą w treści powieścią przypominającą science fiction, niemniej jednak mamy w niej  bardzo wiele odniesień do współczesnego autorowi świata (książka  napisana została w 1956 roku, więc każdego z nich nie sposób dzisiaj  rozszyfrować). Całość naturalnie jest zmyśleniem, ale to bardzo  prawdopodobna fikcja literacka – mimo tego, że autor przenosi się w  daleką przyszłość, dla nas już przeszłość, do 2008 roku. Wtedy właśnie kanadyjski dziennikarz Charles Winer rozpoczyna swoją  misję, której zadaniem jest opisanie umiejscowionej gdzieś na Pacyfiku  wyspy, tytułowej republiki. To miejsce życia i tworzenia  intelektualistów z całego świata. Świata bowiem nie ma. Trzecia wojna  światowa rozegrała się za pomocą broni atomowej i napromieniowana Europa jest już tylko pustynią. Winer musi dotrzeć do Muru, od którego rozpocznie faktyczną podróż na wyspę. Tymczasem wcześniej, przemierzając  amerykańskie pustkowia, poznaje zdeformowane formy życia, które mają w  powieści symboliczny wymiar.  Co określa Winera? "(…) Dowód osobisty ze zdjęciem, odcisk kciuka, dokładny schemat uzębienia, wariant penisa”. Bohater Schmidta jest  bohaterem bez tożsamości. Jakąś marionetką, którą można manipulować.  Głównie przygląda się i próbuje oceniać to, co widzi i słyszy. Nie  tworzy z tego jednak żadnego spójnego punktu widzenia, brak mu  umiejętności kojarzenia faktów i rozszyfrowywania zagadek, jakich  zniszczony przez wojnę atomową świat kryje w sobie wiele. W podróży do  Muru wykazuje się ufnością i brakiem krytycyzmu. Oto bowiem  bezproblemowo wchodzi w bliższe relacje z Thalją, centaurką poznaną  podczas przemierzania Strefy Hominidów. Thalja zachwyca i zniewala, ale przecież nie jest człowiekiem, choć jej kobiecość oddziałuje na Winera.  Poznajemy zniszczony świat, w którym zachowały się tylko trzy formy  życia. Centaury oraz niejakie never=nevers powstały z bliżej  nieokreślonego, efemerycznego pomieszania. Never=nevers, żyjące w polach  kaktusowych pająki, są wrogie i przewrotne. Centaury onieśmielają  dziennikarza, ale i pozwalają się do siebie zbliżyć. Poznajemy jeszcze  trzecią formę życia – Latające Głowy. To też sześcionożne stwory jak  never=nevers, jednak są niegroźnymi motylami, które potrafią wysysać  mleko i nasienie.  Świat dziwnych istot po zagładzie to pierwsza z poruszających wizji,  jaka buduje „Republikę Uczonych”. Stwory gdzieś na amerykańskich  bezdrożach to pozbawione ludzkich cech formy bytu chwilowego, ulotnego.  Nie żyją w symbiozie, nie tworzą niczego trwałego, wegetują obok siebie i  w przerażającej pustce wokół. Żyją, bo okazały się silne. Węże czy  owady zostały zniszczone przez promieniowanie. Nie mówiąc o wyższych formach bytu. Aby nawiązać kontakt z ludzkością, Winer musi dostać się  na wyspę. Tylko czy tam, wśród ludzi, nawiąże jakieś bliższe relacje niż  te, które nawiązuje z centaurami? Republika Uczonych robi wrażenie. „Ta wyspa zbudowana jest z pojedynczych stalowych komór. (…) Każda wysoka na 16 metrów; na górze  10x10. I takich około 123 000; znitowanych ze sobą w ciągu 5 lat”.  Winera witają miejscowi notable i ludzie, którzy później będą mu  towarzyszyć. Dziennikarz już na samym początku dostrzega coś  niepokojącego. Otóż z pięciu tysięcy mieszkańców tylko nieco ponad  ośmiuset to artyści i naukowcy. Stworzony dla nich świat jest martwy.  Bibliotek nikt nie odwiedza. Każdy jest dla siebie zagadką. Nie wiadomo,  dla kogo mają powstawać wytwory intelektualistów, przecież nie ma  świata i odbiorców kultury oraz sztuki. Czym tak naprawdę jest wyspa,  podzielona na amerykańską i rosyjską sferę wpływów? Jakie zagadki kryją tajemne laboratoria, w których Winer pozna prawdziwą misję tego miejsca  na oceanie?  Schmidt napisał powieść o charakterze dystopii. Przewiduje to, co  będzie się działo w przyszłości i łączy wszystko z rzeczywistością,  której doświadcza, pisząc tę książkę. Interesujące są odniesienia do  niemieckiej literatury i sztuki zestawione z faktem, że w przedstawionym  świecie nie ma już Niemców, bo tak jak Japończycy, wyginęli podczas  wojny. Wydaje się, iż autor prowadzi z nami specyficzną grę. Dochodzi do  tego jeszcze kwestia formy powieści, a nie ułatwia ona lektury. Liczne  znaki interpunkcyjne w nowych funkcjach. Rwane zdania, dziwaczne  równoważniki zdań. Styl chropowaty i nieprzyjazny czytającemu. Język  pisany u Schmidta przyjmuje nową rolę. Opowiedzieć bowiem historię  doświadczeń Winera można jedynie w języku martwym. Dla kogo? To także  jedna z zagadek tej książki.  Sugestywność wizji, dbałość o ich szczegóły i jednocześnie  skomplikowana materia słów, z których utkana jest „Republika Uczonych”  powodują, iż mamy do czynienia z lekturą mocno przygnębiającą i  jednocześnie niełatwą do interpretacji. Schmidt w swoich książkach  szukał sposobów wyrażenia samego siebie. „Republika Uczonych” ujawnia  przede wszystkim jego lęki przed przyszłością. Czy przestałby się bać  wiedząc, że nawet cztery lata po 2008 roku świat jeszcze istnieje? A  przecież ładunki atomowe w różnych krajach tylko czekają na odpalenie.... tłum. Jacek St. BurasPaństwowy Instytut Wydawniczy, 2011 