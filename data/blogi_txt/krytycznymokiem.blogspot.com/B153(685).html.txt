Linus Reichlin napisał nietuzinkową powieść kryminalną. Oryginalne jest w  niej ujęcie samej akcji jako pozornie nieuporządkowanych zdarzeń, które  chwilami zupełnie do siebie nie pasują. Niezwykły jest sposób budowania  napięcia. Intrygujące połączenie odkrywania zagadek śmierci z teoriami z dziedziny fizyki kwantowej dotyczącymi głównie… życia i istnienia. W  końcu sam tytuł. „Tęsknota atomów do kompletności… To za jej sprawą  powstało życie.” Książka Reichlina to mimo wszystko książka o życiu, nie  o śmierci, chociaż między jednym a drugim granice chwilami są zupełnie  niezauważalne. To opowieść o tym, jak śmierć można przezwyciężyć nawet  wtedy, gdy nie można się z nią pogodzić. Wiecznie żywe atomy Reichlina  za wszelką cenę chcą zwyciężyć z martwotą, bezruchem. Jego żywi bohaterowie, mniej lub bardziej utożsamiani z atomami przez samego  autora, będą poznawać prawdę o życiu i o sobie. Historia rozpoczyna się w Brugii. Tam też zbliżający się do  emerytury inspektor Hannes Jensen poznaje ekscentrycznego Amerykanina Johna Rittera i jego specyficzne dzieci, dwójkę bliźniaków. Mężczyzna  stara się przekonać policjanta, że ktoś grozi mu śmiercią. Jensen skupia  się przede wszystkim na niezwykłych postaciach chłopców, ich ojca  uznając za alkoholika i mitomana. Jakież będzie jego zdziwienie, kiedy  Ritter umrze, jego dzieciom ktoś godzinę po śmierci ojca zamówi bilet  lotniczy za ocean, patolog nie będzie w stanie określić przyczyny  śmierci mężczyzny, a w chwili, gdy Jensen naprawdę zaangażuje się w tę sprawę i postanowi udać się w ślad za chłopcami Rittera, u progu jego  mieszkania stanie niewidoma Annick O’Hara, by potem wraz z Jensenem  poszukiwać opiekunki dzieci Rittera i rozwiązywać niezwykłe zagadki.  Reichlin świetnie stopniuje napięcie i potrafi zaskakiwać  praktycznie na każdej stronie. Początkowo jest przewidywalny. Można  bowiem być przekonanym, iż skoro policjant podejmuje się sprawy na pięć  dni przed swą emeryturą, nie rozwiąże jej do tego czasu. Kiedy jednak  okazuje się, iż ofiara prawdopodobnie nią nie jest, a cała sprawa ukrywa znacznie więcej niż się na początku wydaje, czytanie zamienia się w  pasję odkrywania. Tajemnic Rittera i jego rzekomych synów. Ich opiekunki  Esperanzy. Tego, co ukrywa niewidoma Annick i dlaczego tak bardzo za  wszelką cenę chce odnaleźć ową Esperanzę.  Powieść ta podąża w dziwnym kierunku – od uporządkowania do coraz  większego chaosu. Z tej przypadkowości zdarzeń tworzy się jednak nowy  sens. Akcja przenosi nas wraz z emerytowanym belgijskim policjantem oraz  tajemniczą piękną kobietą, która z niewiadomych przyczyn utraciła  wzrok, najpierw do prowincjonalnego miasteczka w Arizonie, potem do  Meksyku. Oboje doświadczą wiele razy tego, co tak naprawdę trudno opisać i co wydaje się niemożliwe do przeżycia. Oboje w trakcie tej specyficznej podróży będą – jak już wcześniej wskazałem - odkrywać  prawdy o sobie samych. I przezwyciężać śmierć, dosłownie oraz w  przenośni.  To, co jeszcze zasługuje na uwagę u Reichlina to oryginalny sposób  portretowania swoich bohaterów. Niby wiemy o Jensenie i Annick sporo,  ale tak naprawdę okazuje się, iż wiemy niewiele. Jensen przeżył śmierć swej matki i partnerki, samotnie próbuje zbudować sobie oazę spokoju i  marzy o tym, by po odejściu na emeryturę podjąć się planowanego  eksperymentu rozszczepiania elektronu. Annick doświadczyła śmierci męża i  trudno jej się z nią pogodzić. Tych dwoje nie łączy nic innego poza  doświadczeniem odchodzenia najbliższych. Co zatem spowoduje, iż wspólnie  ruszą w ryzykowną wyprawę i podczas tej wyprawy staną się  najbliżsi…sobie? „Tęsknota atomów” to opowieść kryminalna wymykająca się próbom klasyfikacji gatunkowej. Reichlin otrzymał za nią nagrodę „Deutscher  Krimipreis”. Wyróżnić tę książkę trzeba przede wszystkim dlatego, iż w  niezwykły sposób łączy kilka teorii kwantowych z ludzkim losem i jego  nieprzewidywalnością. Istotne jest, że ta historia sama w sobie jest  nieprzewidywalna i do ostatniej strony nie możemy być pewni w niej  niczego. A ja bardzo lubię książki, w których niczego nie można być  pewnym. Wydawnictwo Niebieska Studnia, 2011 