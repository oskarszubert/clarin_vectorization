Bohaterka opowieści Helle Helle, dwudziestoletnia Jane, cierpi na  atrofię uczuć. Przynajmniej stwarza pozory jakby od świata jakichkolwiek  przeżyć dzieliła ją granica. Ta duńska opowieść składa się z surowych,  minimalistycznych opisów tego, co Jane robi. Co czuje? Czy stagnacja w  życiu oznacza jednocześnie stagnację emocjonalną? Przyznam, że „Prom do  Puttgarden” ujmuje przede wszystkim dwuznacznością. Chłodna narracja,  krótkie zdania oznajmujące, proste dialogi… od początku do końca mamy do czynienia z prozą stwarzającą dystans. Tymczasem Helle Helle pisze o  próbach przekraczania dystansu, wychodzenia naprzeciw światu i swym  własnym pragnieniom. Czy jest to zatem tylko oszczędny słowny zapis  tego, czego nie sposób wyrazić za pomocą słów czy też prozatorska  kreacja, do wnętrza której nie sposób dotrzeć?… Jane poznajemy przede wszystkim w jej kalekich relacjach z  mężczyznami. Podobnie bolesne było doświadczanie męskiej obecności dla  jej matki i babki. Obie bardzo szybko wycofywały się z jakichkolwiek  kontaktów z mężczyznami. Czy Jane skazana jest na rodzinne fatum i też  nie znajdzie szczęścia u boku mężczyzny? Męskich postaci jest w tej  powieści wiele. Każdego z nich jednak narratorka traktuje tak, jak matka i babka Jane traktowały wszystkich mężczyzn próbujących się do nich  zbliżyć. Z ogromnym dystansem. Jane potrafi z mężczyznami rozmawiać, ale  nie jest w stanie wyjść poza słowa. Nie pomoże jej nawet złudzenie, że u  boku pewnego duńskiego elektryka pracującego w Niemczech odnajdzie swe  szczęście…  Relacje damsko-męskie nie są jednak tak istotne w prozie Helle  Helle. Bardziej wyrazista staje się metaforyka przemierzania przestrzeni. Jest to morska przestrzeń między Danią a Niemcami, jaką  przemierza prom, na którym Jane znajduje pracę ekspedientki. Z jednej  strony stały ruch, z drugiej statyczność odbijania od jednego portu do  drugiego. Na promie pracuje także siostra Jane, Tine. Obie przemierzają  specyficzne przestrzenie, w których kryją swe prawdziwe pragnienia.  Doświadczenia życiowe Tine to jednocześnie sprawy, wobec których  Jane jest daleko. Podobnie daleko wydaje się być od swojej siostry,  chociaż na co dzień troskliwie opiekuje się jej córką i ustawicznie  podkreśla chęć niesienia im obu pomocy. Tine dzieli od Jane dystans porównywalny do tego, jaki przemierzają codziennie na promie. Dystans  ledwie widoczny, jedynie akcentowany, niemniej jednak bardzo wyraźny.  Pustka, której nie są w stanie zapełnić słowa ani czyny. Siostry  pozornie ze sobą związane, a tak od siebie oddalone…  Duńska pisarka nieszablonowo dotyka egzystencjalnej tematyki  wewnętrznego zamknięcia na świat, próbując stawiać pytania o to, do  czego izolacja może prowadzić. Jane nie tylko emocjonalnie jest  zamknięta. Zamknęła się na doświadczenia życiowe, nie studiuje, zadowala  ją tymczasowa posada… i wolność, jaką jej daje. Skomplikowane relacje z  matką i siostrą dają tylko częściową odpowiedź na pytania, co dręczy  Jane. Hellle Helle tworzy refleksyjną książkę o przemierzaniu dróg, które  prowadzą donikąd. Gorzka to proza i zastanawiająca. Trudna do  określenia. Trudno bowiem odnaleźć prawdę między słowami, które w  narracji tej książki tną z chirurgiczną precyzją. Wydawnictwo słowo obraz/terytoria, 2010KUP KSIĄŻKĘ 