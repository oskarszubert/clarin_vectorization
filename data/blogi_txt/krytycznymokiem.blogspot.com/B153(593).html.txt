Myślę, że książka Magdy Parus doskonale rozsadza pseudoświąteczny  nastrój, który powoduje, że już w listopadzie oglądamy kolorowe  choineczki, brodatych Mikołajów, ćwierkające bałwanki i tym podobne  koszmary. Parus napisała książkę o koszmarze świąt, o utrapieniach,  przejmującym bólu i rozpadzie więzi międzyludzkich. Uderzyła w bardzo  przekonujący ton, bo przecież dla znacznej większości przedświąteczny i  świąteczny okres to źródło nieustającej opresji, każące zachowywać się względem siebie inaczej niż zwykle i silić się na serdeczność, jaką nie  zawsze ma się ochotę okazać, a już na pewno nie na zawołanie „bo  Wigilia”.  Poznajemy losy dwóch sióstr – Kamili i Leny. U jednej spędzamy  święta wielkanocne, u drugiej Boże Narodzenie. Kamila jest osobą  dominującą i ustawiającą świat oraz ludzi w tym świecie wedle ustalonego  w głowie, kostycznego szablonu. Utyskuje w duchu na mało obrotnego  męża, a tak naprawdę cieszy się, że Heniu w ciepłych kapciach bez  większego protestu pozwala sobą kierować. Dla świętego spokoju na fanaberie matki godzi się też Adrian, dorosły syn Kamili, nazywany przez  nią Adusiem. Kamila okazuje skrajną nieczułość, reagując na śmierć,  jaka wydarzyła się w rodzinie siostry jej męża. Oto bowiem tragiczny w  skutkach wypadek na motorze syna Renaty zmusza ją jedynie do refleksji o  tym, że rozpieszczanie dziecka nie jest dobre i że jej Aduś nigdy nie  skończy tak marnie. Kamila jest postacią smutną, przerażającą wręcz i odstręczającą już od pierwszych zdań. To, co dzieje się w jej głowie, to  chore projekcje, z jakimi bardzo trudno pogodzić prawdziwe życie. Jej  mężczyźni są więc gruboskórni i niewrażliwi tylko dlatego, że mają nieco  inną koncepcję spędzania świąt wielkanocnych. Jeśli coś nie idzie po  myśli Kamili, kobieta się złości. I tylko ta tłumiona złość oraz różne frustracje dominują w kobiecie podczas świąt.  Kamila zazdrości swojej siostrze Lenie, że trafiła na prawdziwego  mężczyznę. Takiego, który zapewnia jej poczucie bezpieczeństwa i daje prawdziwy dom. Jednocześnie zazdrośnie krytykuje kobietę, która wynajmuje sprzątaczkę, a dzieci kieruje na obiady do stołówek. Lena nie  jest prawdziwą kobietą, bo nie robi tego, co zakodowane jest w móżdżku  Kamili. Kilka Wigilii spędzimy zatem w snobistycznym domu, w którym Lena  i jej mąż Grzegorz stopniowo się od siebie oddalają z winy matki  mężczyzny, o której Lena myśli z nieustającym wstrętem. Teściowa  krytykuje wszystko, co Lena robi, z wychowaniem dzieci włącznie. Czy jednak normalne jest, by mała Kasia sprawdzała ilość, a nie jakość  prezentów? Czy można sobie wyobrazić nalewanie alkoholu dzieciom, co  czyni Grzegorz? Konflikty są przede wszystkim uwarunkowane różnicami  pokoleniowymi – inaczej na świat patrzy Bronia, inaczej Lena, jeszcze  inaczej jej "rozpuszczone" dziewczynki.  Dramat Leny rozgrywa się stopniowo przez kilka lat. Trudno  powiedzieć, dlaczego jej mąż zbliża się coraz bardziej z matką i odrzuca  żonę. Grzegorz staje się opryskliwy i złośliwy, stoi po stronie własnej  matki, pozwala jej wprowadzić się do siebie i doprowadza do tego, że  którejś z kolei Wigilii rodzina nie spędza już wspólnie, a następna doprowadza do tragedii.  Obie kobiety Magdy Parus starają się za wszelką cenę zachować  rodzinną atmosferę podczas świąt. Zagryzają zęby, by nie powiedzieć  czegoś niemiłego, niestosownego. Buzują w nich jednak negatywne emocje o  skali tak ogromnej, że siostry stają się momentami chodzącymi bombami zegarowymi. Autorka przygląda się ich ułomnościom, zadając pytanie o to,  dlaczego kobiety trwają w nieudanych związkach i jak bardzo są w stanie  poświęcić własne szczęście na rzecz szczęścia swoich dzieci.  „Rodzinnych ciepłych świąt” to gorzka opowieść o tym, iż nic i nikt nas  nie zmienia, że każdy tak naprawdę jest dość samotny w konfrontacji z  nastrojem, który nie pozwala o tej samotności myśleć. Książka Magdy Prus  ukazuje mroczną stronę świąt i wieloaspektowe dramaty kobiet, usidlonych w swych życiowych rolach przede wszystkim na własne życzenie.  Czy jest kogo żałować i komu współczuć w tej przygnębiającej  opowieści? Tak. Można wznieść się na wyżyny empatii i zrozumieć zarówno  Kamilę, jak i Lenę, ale tak naprawdę chodzi w tej książce o to, by  ujawnić toksyczne relacje między członkami rodziny, dla których  antidotum ma być odświętnie ubrana choinka, śpiewanie kolęd, czy  obżeranie się jedzeniem przed telewizorem. Magda Parus nie wnosi niczego nowego w postrzeganie świąt nie zawsze rodzinnych, ale sygnalizuje  problemy, od których dzięki słodkim choineczkom, ćwierkającym bałwankom i  maltretowanej przez stacje radiowe piosence „Last Christmas” mamy  uciec. Dlaczego uciekać od bolączek życia, skoro życie głównie z nich  się składa? Wesołych świąt – już w listopadzie życzę.Wydawnictwo MUZA, 2011 