Wydana niedawno powieść francuskiej pisarki to rzecz godna uwagi nie  tylko dlatego, że jest naprawdę nieźle skrojonym kryminałem. Frédérique  Molay porusza w niej problemy niezwykle przecież współczesne, bo  opierające się na wzajemnych wpływach świata rzeczywistego i  wirtualnego, ale tak naprawdę uniwersalne i wiecznie żywe, gdyż to  książka o przejmującym poczuciu samotności, o konstytuowaniu swojej  tożsamości, o próbach odnajdywania za wszelką cenę akceptacji i  zrozumienia wśród innych ludzi. I choć opowieść Molay rozgrywa się  między ludźmi a wykreowanymi przez nich w grze internetowej awatarami, jest dość mocno poruszającą opowieścią o tym, w jaki sposób uciekając od  samego siebie, można stanąć twarzą w twarz z demonem, także samym sobą… Nathan Barnett Junior jest harvardzkim wykładowcą prawa karnego.  Życie nie było dla niego łaskawe. Boryka się z piętnem bolesnej  przeszłości, rozstania z żoną; z faktem, iż ukochana córka jest mu  sądownie „zapisana” raz na jakiś czas i że własnej przejmującej  samotności nie jest w stanie nikomu opisać. Nathan oddaje się namiętnie  rozgrywkom w Island. To gra, w której można sobie dowolnie wybrać tożsamość i żyć w wirtualnej rzeczywistości, jaka imituje tę prawdziwą,  ale jest przede wszystkim kontrolowana przez gracza. Wydaje się, że  wszyscy grający w Island tworzą fikcyjne życiorysy, za którymi ukrywają  swoje prawdziwe problemy, pragnienia, pasje i marzenia. Island jest  wirtualną Arkadią i światem, w którym można czuć się bezpiecznie  dlatego, że praktycznie samemu ustala się warunki funkcjonowania w nim. Nathan okazuje się oryginalny… i nad wyraz nierozsądny, albowiem grając w  Island jako Nat, prowadzi dokładnie takie życie jak na co dzień.  Pewnego dnia okazuje się, że wirtualna fikcja Island w jakiś makabryczny  sposób zaczyna łączyć się ze światem rzeczywistym. Mordowane są awatary  w grze, ale także ich realne odpowiedniki, ludzie z krwi i kości. Do  oazy spokoju złaknionych specyficznych wrażeń internetowych graczy  wdziera się śmierć i wiele tajemnic… A Nathan uświadamia sobie, że z jednej strony anonimowość w Internecie to fikcja, z drugiej zaś należy  się tam kamuflować i ukrywać na wszelkie możliwe sposoby.  Pod koła wirtualnego samochodu Nata wpada kobieta, Jerry. Graczem,  który kryje się pod tym awatarem jest Bonnie, kobieta ginąca z rąk  okrutnego mordercy. Drugą ofiarą jest Student, który pojawia się w  Island obwarowany pewnymi warunkami pobytu (grać mogą tylko osoby  pełnoletnie, a Eliot – rzeczywisty odpowiednik Studenta – uczestniczy w  życiu Island za zgodą rodziców). Najpierw w grze ginie młody awatar,  potem Eliot… Wydaje się, iż te dwa morderstwa to dopiero początek makabrycznej serii i aby rozwiązać zagadki śmierci, w grę zaangażować  muszą się także śledczy prowadzący w Bostonie sprawę zabitych Bonnie i  Eliota.  Frédérique Molay świetnie buduje napięcie – świat przedstawiony tej  powieści jest porwany, fragmentaryczny, pulsujący energią i bardzo  niepewny. Kiedy w końcu orientujemy się, co tak naprawdę rozgrywa się w Island, a co w rzeczywistym czasie i przestrzeni, przekonujemy się, iż  nic nie jest pewne, a dwa światy przenikają się, tworząc pełną  okrucieństwa i przemocy rzeczywistość. Z jednej strony mamy sielski  świat internetowej gry, w której pojawia się wszystko to, od czego tak  naprawdę uciekają na co dzień gracze. Z drugiej strony - pozbawiony  pięknych barw świat realny, w którym mamy do czynienia z ludźmi na różny  sposób zagubionymi. Nathan żyje pod coraz większą presją – musi bowiem jak najszybciej wyjaśnić zagadkę morderstw oraz zrozumieć, dlaczego  zabójca próbuje powiązać z jego życiem wszystkie wirtualne, a potem  realne śmierci. Zajmujący się dochodzeniem bostońscy kryminalni stają  przed problemem, który należy rozwiązać nowoczesnymi środkami. Tak jak  Nathan muszą wkroczyć do wirtualnej gry, by zagrać w realności z  mordercą wydającym się mieć nad policjantami dużą przewagę. Gra Molay  nie jest jedynie walką z czasem i rozwiązywaniem trudnych zagadek. To jednocześnie pełna grozy opowieść o poszukiwaniu odpowiedzi nie tylko na  pytania o to, kto zabił, ale przede wszystkim o to, co tak naprawdę  kieruje internetowymi graczami zamieniającymi idylliczny świat Island w  przerażający początek drogi ku dramatom życia w „realu”.  Molay hipnotyzuje czytającego za pomocą dość prostych rozwiązań  formalnych. Niczego jednak nie można przewidzieć podczas lektury.  „Witajcie w Murderlandzie” stawia pytania, na które nie można znaleźć  odpowiedzi bez penetracji trudnej do opisania granicy, jaka w XXI wieku wytwarza się między tym, jak ludzie żyją a tym, co czują, uciekając od  życia w wirtualne światy i społeczności. Wydawnictwo MUZA, 2010KUP KSIĄŻKĘ 