Jeżyłem się na tego nowego Witkowskiego w czarnej okładce, obchodziłem  go z daleka, czekałem na dobry moment ku lekturze i… zorientowałem się w  międzyczasie, że już o „Drwalu” napisano w mediach praktycznie  wszystko, więc wyjdzie ze mnie jakiś epigon polskiej krytyki, który  tylko powtarzać potrafi. Co prawda wydaniu nowej powieści jednego z  ciekawszych polskich autorów nie towarzyszyła tym razem akcja promocyjna  rozsyłania bloggerom jego książek i w efekcie zalania sieci omówieniami (jak to było w przypadku „Margot”, kiedy to – by się wyróżnić – pacnąłem moich kilka słów w portalu G-Punkt), niemniej jednak dotychczas  „Drwal” doczekał się wielu wnikliwych omówień. A ja jestem w rozterce -  czy pisać, bo tak trzeba, czy może zamilknąć i dać tej książce żyć  własnym życiem. Nie będę przecież powtarzał sądów o tym, jak wiele w  „Drwalu” Gombrowicza, Nienackiego, Prousta także i wpływów „Pitavala”, bo po co, skoro inni już napisali? Pozostaje tylko obrać własną tezę, a  mianowicie obronić stwierdzenie, iż Witkowski to pisarz całkowicie  nieprzewidywalny, a „Drwal” podkreśla, że bawiąc się w istocie tymi  samymi konwencjami, autor prezentuje zupełnie nową jakość. To, na co koniecznie trzeba zwrócić uwagę to fakt, że pisarz jak  mało kto potrafi śmiać się sam z siebie. Czy będzie to groteska rodem z  Gombrowicza, czy Gogolowskie śmianie się z samego siebie, czy też po  prostu zjadliwa autoironia – każdy z tych sposobów ujawnia, że  najważniejszym potrzebnym pisarzowi atutem jest dystans wobec tego, co  tworzy i jaki jest.  „Drwal” bowiem to powieść sentymentalnej drogi. Dziwna taka jakaś,  trudna do ogarnięcia. Oto bowiem Witkowski postanawia pożegnać się z  lanserską Warszawką i w samym środku paskudnej polskiej jesieni udać się  do nadmorskiego zadupia, jakim poza sezonem są Międzyzdroje. Ponieważ  dane mi było być tam w styczniu, doskonale mogę wyobrazić sobie marazm i  brud tego miejsca, o jakich pisze autor „Drwala”. Kto lub co go tam zapędza? Pewna fiksacja albo – pisząc słowami autora – odchylenie. Na  czym polega? „Mówiąc wprost – interesują mnie milczący faceci z małymi  domkami, najlepiej usytuowanymi gdzieś na polanie, nad morzem albo  jeziorem, którzy czasem w tym domku czują się samotni i trzeba  przyjechać, aby z nimi pomilczeć”. Jedzie zatem nasz pisarz-narrator do  niejakiego Roberta Wojańskiego, który w swym oddalonym od cywilizacji  domku próbuje zatrzymać czas, czyniąc go barwniejszym całą gamą benzodiazepin lub tabletek pochodnych, po które z wielką radością sięga  potem sam Witkowski. Drwal mało mówi, dużo śpi, ożywia się tylko wtedy,  gdy z podobnym jak on outsiderem Rozklekotanym, wybiera się na jakieś  tajemnicze polowanie. A nasza Michaśka ma w planie przetrzepanie jego  dobytku i analizowanie, skąd u niego chęć odcięcia się od świata i dlaczego stylowe drobiazgi, które czynią wnętrze domku Roberta wyjątkowym, znajdują się w tajemniczej symbiozie z durnymi sitcomami i  rozbebeszonym zającem w wiatrołapie. Szybko jednak okaże się, że dużo  bardziej wdzięcznym obiektem obserwacji (i adoracji) będzie  międzyzdrojski luj Mariusz - twardy, cuchnący, prymitywny i szalenie  kuszący.  Luj z Międzyzdrojów to taki sam przystankers jak Waldi Mandarynka z  „Margot”. Tyle tylko, że Mariusz parcia na szkło nie ma i żadna medialna  kariera mu nie grozi. Grozi mu jednak ogromne zainteresowanie  podstarzałej warszawskiej cioty, która ma zamiar luja sobie zjednać,  oswoić, oczarować i zagarnąć. Dzieją się w związku z tym rzeczy co najmniej dziwne i nienormalne, ale przecież – jak sam Witkowski stwierdza -  „literatura zaczyna się tam, gdzie przestaje być normalnie”. Przestaje tak być już od momentu przybycia warszawiaka do  opustoszałych Międzyzdrojów. Luj okaże się dziki i nieokrzesany, bliższy  bratania się z psem niż z drugim człowiekiem, niewdzięczny za kupowanie  doładowań komórki, piwa czy chipsów. Luj pozostanie lujem i będzie  agresywny, nie do ułożenia, nie do wychowania. Można jedynie zabierać mu  rzeczy i czcić te fetysze. Takie wyzwanie jest o tyle ciekawsze, że  nasz narrator na jakiś czas gubi z oczu swego gospodarza Roberta, co będzie miało dość przykre konsekwencje, ale jednocześnie doprowadzi do  odkrycia pewnej kryminalnej sprawy sprzed lat. Sensacyjna intryga, w której drwal i jego rozklekotany kamrat odegrają ważną rolę, to jedynie tło do rozważań nieco innej natury. O  naturę właśnie chodzi. Tę ludzką, nieokrzesaną i tę, w której można  zatonąć jak we mgle. Poza tym chodzi dodatkowo o jej odczuwanie.  Witkowski jeszcze zanim dotrze do Międzyzdrojów, deklaruje: „Nie  chciałem już ani palić, ani ćpać, ani żreć, ani uprawiać seksu, ani nic.  Tylko odczuwać i zapisywać. Jak najdłużej się da”. I chociaż jednak  zapali, przyćpa nieco mocnych lekarstw, obudzi w sobie seksualne chucie i  nic uzna za coś warte rozważań, Witkowski w „Drwalu” przede wszystkim  odczuwa i zapisuje. A zapisuje tak świetnie, że mimo dłużyzn  fabularnych, czyta się jego najnowszą powieść z wypiekami na twarzach.  Jeśli można czytelniczo zborsuczeć i wypiąć się na wszystko, co nas  otacza, z pewnością jest to możliwe podczas lektury „Drwala”. Dowcipnej,  wielowątkowej, przepięknie autoironicznej i trafiającej w niemal każdy  gust. Nawet tych, którzy po wydaniu „Margot” uważali, że Witkowski idzie  w jakieś bezguście. Świetna rzecz i z charakterem! Dobrze, że tak wiele  się o niej mówi. Wydawnictwo Świat Książki, 2011 