Trudno pisać o prozie Hiromi Kawakami, bo i trudno się jej prozę czyta.  Trzy miniatury literackie składające się na najnowszą publikację  Wydawnictwa Karakter sytuują się gdzieś na granicy realizmu magicznego i  onirycznego wyznania. Kawakami oswaja swój własny Chaos i w tym  chaosie tworzy ład dostępny tylko dla czytelnika uważnego i  skoncentrowanego. Nie można bowiem prozy japońskiej pisarski ot  tak po prostu przeczytać. Mamy tutaj do czynienia z osobliwym  zderzeniem świata realnego, do którego wdzierają się coraz to nowe i  niejednoznaczne elementy fantastyczne. Ponadto Hiromi Kawakami daje  świadectwo specyficznej formy współistnienia człowieka i zwierząt, albowiem różnego rodzaju metamorfozy opisane w jej opowiadaniach to  świadectwa konfrontacji istoty ludzkiej z naturą, która otrzymuje swój  własny głos. A raczej wiele głosów, kiedy zwierzęta przemawiają za  ludzi, a ludzie życiową mądrość osiągnąć mogą przede wszystkim dzięki  kontaktowi ze zwierzętami. Karakter po raz drugi po „Fruwającej duszy”  Yoko Tawady zabiera czytelnika w pasjonujący świat japońskiej kultury. W  świat, w którym można nadepnąć na węża i przekroczyć granice, o których  istnieniu nigdy się nie myślało…  Początek lektury sugeruje, iż zdarzenia u Kawakami osadzone są mimo wszystko w ludzkim świecie i dopiero potem dochodzi do przemian, o  jakich wspomniałem. W tekście tytułowym poznajemy Hiwako Sanadę, byłą  nauczycielkę, obecnie pracownicę sklepu z buddyjskimi różańcami. Na  drodze bohaterki któregoś dnia staje tytułowy wąż i zwierzę to będzie  symbolem oraz kluczem do odkrycia innego, niezwykłego świata. Wąż  zamieszkuje w domu Hiwako, przybiera ludzką postać, a postać ta nazywa  się matką kobiety. Z czasem wpływ węża na życie bohaterki stanie się bardzo duży, a sam tekst zmieni się nie do poznania. Wąż będzie kusił do  udania się w rejony niezbadane, trudne do opisania i do wyrażenia.  Trudno także będzie oddać to, co przeżywają bohaterowie tytułowego  opowiadania, a dramatycznym świadectwem napięć rodzących się na styku  rzeczywistości i fantasmagorii będzie finałowa walka.   Drugi tekst zbiorku porusza problem bycia niewidzialnym. Co to oznacza i  jak bardzo determinuje życie pewnej japońskiej rodziny, w której  znikają i ludzie i przedmioty? Kawakami inicjuje w pierwszym tekście  przejście w inną sferę bytu, uzależniając swych następnych bohaterów od nieprzewidywalnych zdarzeń losowych, w których coraz większą rolę  odgrywać będą zwierzęta. Tyle tylko, że to zwierzęta bardzo niezwykłe,  bo nazywają się tuboliskami i murkotkami. Gdzieś wśród nich ukryta  będzie zagadka bytu i niebytu ludzi starających się być dla siebie  rodziną, a w gruncie rzeczy zagubionych i niezrozumiałych przez innych  tak, jak niezrozumiałe wydają się być zwierzęce ingerencje w ich świat i finałowe zespolenie będące dowodem na to, że zniknąć znaczy istnieć  naprawdę.   Trzeci tekst to zbiór miniatur, w których Kawakami kreuje swoistą  kosmogonię, zręcznie posługując coraz to nowymi animizacjami i kreśląc  dodatkowo skomplikowane relacje damsko-męskie, w których dużą rolę  odgrywają kolejne przemiany duchowe. To tekst o stwarzaniu i niszczeniu jednocześnie i proza, w której cały szereg zwierząt, od konia po kreta i  piskorza, stworzy polifoniczną narrację pełną niepokojącej  dwuznaczności i mglistości. I tak też kończy się ta książka –  niedopowiedzeniami.  Bo w gruncie rzeczy w prozie Kawakami chodzi  głównie o stawianie pytań, a nie o dawanie na nie odpowiedzi.   „Nadepnęłam na węża” to przykład prozy, w której element zaskoczenia  jest bardzo ważny.  To taki spacer po świecie istniejącym tuż  obok nas, ale niemożliwym do nazwania. Zręczne połączenie  wiedzy z zakresu biologii, którą autorka studiowała, z umiejętnością  łączenia słów w niezwykłe znaczenia, którego nie nauczą żadne studia.  Proza, która urzeka i zastanawia. Książka, o której myśli się długo po lekturze.Wydawnictwo Karakter, 2010KUP KSIĄŻKĘ 