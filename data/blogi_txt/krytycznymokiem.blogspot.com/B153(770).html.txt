Zapytam przewrotnie (sic!) na początek – czujesz się pisarzem niespełnionym?        To trochę tak, jakbym pytał ciebie, czy czujesz się niespełnionym krytykiem, co? śmiech. W końcu obaj robimy coś z pasji, nie zawodowo, a ciągnie nas to jak jasna cholera. Otóż, wyobraź sobie, w ogóle nie czuję się pisarzem (sic!). Najwyżej autorem, hobbystą, który co prawda o byciu pisarzem marzył od siedemnastego roku życia, ale los przewrotnie zakpił z marzenia. Chyba Zbigniew Kruszyński w jednym z wywiadów rzucił kiedyś taką myśl, że pisarz to ktoś, kto ma na półce czterdzieści centymetrów swoich książek. Jak wiesz, daleko mi do tej miary. Pozostało, może z uporem godnym lepszej sprawy, wypełniać pisaniem godziny po pracy, dyskretnie wykradane rodzinie rzecz jasna. Stało się to dosyć dziwaczną formą wolontariatu na rzecz współczesnej polskiej prozy społeczno- psychologicznej i przy tym zostanę. Powiedzmy, że to daje wolność od presji trzymania miejsca w rankingu.      W czerwcowej rozmowie z Grzegorzem Kozerą poruszaliśmy temat modelowego czytelnika. Ciebie chciałbym zapytać o modelowego pisarza. Takiego, którego z chęcią się wyda, pocałuje w rękę za to, co napisał i jeszcze zrobi taką promocję, iż kolejki po autograf stworzą tłum nawet na rozległym Stadionie Narodowym podczas targów książki. Modelowy pisarz dla Polski czytającej to…?        Chciałem zacząć od … facet, bo użyłeś formy pisarz, ale nie będę przeginał, więc… człowiek? Też rodzaj męski, no i jak tu wybrnąć, żeby nikomu się nie narazić? śmiech. Taki ktoś, kto pisze powieść na jedynie słuszny temat z listy aktualnie obowiązujących: homofobia, homoseksualizm, toksyczne relacje w rodzinie, niezniszczalny antysemityzm, martyrologia lub odniesienie do niej, feminizm, szeroko rozumiany bankiet życia, emigracja zarobkowa, to z grubsza w prozie.         A literatura faktu?     "Gdy wrony zawrócą" - debiut! Właśnie. Równie dobrze sprzeda się autor lub autorka reportażu lub biografii kogoś z pierwszych stron gazet, a najlepiej sprzeda się jeszcze żona sławnego męża albo mąż słynnej żony i jej/jego cierpienia w tle wielkości małżonka. Największego buziaka wydawcy, z głośnym cmokiem w garść, otrzyma pewnie autor będący pogodynką w stacji TV o wysokim wskaźniku oglądalności albo prezenter o rozpoznawalnej twarzy, ewentualnie aktor prowadzący jedną z rozlicznych telewizyjnych wypierdalanek na lodzie, tudzież innych gali z ducha: jak mi głos dali, to mam na chwilę. Sam wiesz, że z każdym piwem można mnożyć takie byty mało literackie,  ale wróżące wielkie nakłady i zyski ze sprzedaży.        Fantastycznie… Kto jeszcze do modelu? Podpuszczasz jak widzę, ale niech ci będzie. Myślę, że szansę mają autorzy wszelkiej sensacji i kryminału, choć ich masa krytyczna zdaje się przerastać ilość potencjalnych czytelników gatunku. No i na koniec trzeba wspomnieć o pisarzach z panteonu salonowego, którzy zagościli jakiś czas temu w silnych mediach papierowych, zostali uznani za swoich i godnych promowania, więc ich wydawcy z tego korzystają. Superprodukcją okazuje się wszystko, bez względu na to, co gwiazdy prozy wysmarują i bez względu na aktualną formę literacką tychże. Na szczęście w tym gronie jest naprawdę sporo rzeczywiście świetnych nazwisk, dzięki czemu zawsze można z radością sięgnąć po polską prozę, ale o tym wiesz najlepiej beze mnie.      Skoro temat „autorów” ruszony… Celebryci wydają książki na potęgę. Cytuje się ich na okładkach, bo teraz słowo krytyka literackiego niezbyt się liczy. Po tym, jak prawie cała załoga znanej telewizji wydała książki, myślisz, że w przyszłości zrobi to ekipa z innej stacji telewizyjnej lub redakcja jakiegoś tabloidu?        Jarku, nie mieszajmy. Musimy się zdecydować, o czym mówimy: o literaturze czy o książkach celebrytów?        No proszę cię, w tym momencie w najmniejszym nawet stopniu o literaturze!        Doskonale wiesz, że o życiu ludzi znanych z tego, że są znani nie mam żadnego pojęcia, więc nie interesuje mnie, czy będą pisać swoje książki. Jeśli w ogóle sami je piszą, w co mocno wątpię, to nie moja bajka.         Piszą, niestety…        Niech wygryzają się nawzajem, a każdy z nich niech łapie swoje pięć minut, potrzaskanymi z wysiłku tipsami. Miotła historii i tak wymiecie to ze sceny życia szybciej niż ustawa przewiduje. Skoro jest to zjawisko krótsze niż żywot jętki jednodniówki, nie warto zaśmiecać sobie nim głowy. Chyba nawet nie współczuję im z powodu tej presji, sam wiesz: widziały gały, co brały. Podobanie się bezimiennej gawiedzi, przypomina igrzyska w Coloseum, choć wychodzący na arenę nie mieli na to ochoty. Dziś także od wzniesionego lub opadającego kciuka oglądalności zależy celebryckie to be or not to be i tyle. Dlatego nie oglądam telewizji. O wiele bardziej interesuje mnie, czy i gdzie w ogóle teraz istnieje słowo krytyka literackiego.         Ponoć w blogosferze…        … akurat! Mocno w to wierzysz? Nie, prowokuję!        Szanujący się krytyk, taki na poziomie uniwersyteckim, to także zawód. W blogosferze pieniędzy nie wyciśnie z pisania o prozie, a nie daj Panie podszytej ambicją i artyzmem. Szczególnie krytyk, który jeszcze dekadę temu dostawał za recenzje może niewielkie, ale pieniądze. Dziś, wiesz jak jest, rasowy krytyk nie bardzo może znaleźć medium dla recenzji rzetelnej, fachowej i głębokiej, co pozwoli jeszcze zarobić. Bo co my dziś mamy na myśli mówiąc „krytyka literacka”? To, co spotykamy na łamach prasy wysokonakładowej, tygodników ogólnie dostępnych, to są jakieś kulawe notki zawierające pobieżne streszczenie książki, a i tak dopuszczone do druku pod warunkiem, że książka dotyka jednego ze słusznych tematów (patrz wyżej) i jest napisana przez jednego z autorów, należących koniecznie do grona ogólnie znanych i prezentowanych pisarzy, oczywiście podług linii politycznej lub towarzyskiej właściciela gazety. Po drugiej stronie krytyki są amatorzy. Nastoletnie i trochę starsze blogerki i blogerzy, których „krytyka” stanowi połączenie streszczenia książki ze słynnym: spodobało mi się lub nie spodobało, skojarzyło mi się lub nie skojarzyło. W zamian za darmowy egzemplarz książki napiszą kilka frazesów i tyle. I o jakiej krytyce tu mowa? Jest kilka interesujących pism sieciowych, sporo portali internetowych, gdzie prezentowane są ciekawe, dłuższe recenzje nowości, ale to wciąż nisza. A może innej krytyki społeczeństwo dziś nie potrzebuje, a to co jest, wystarczy ostatnim Mohikanom rozumnego czytania? Porozmawiajmy ze zrozumieniem o Twojej twórczości. Myślę, że warto przypomnieć powieść „Lucka rzecz”. Ciekawą z wielu powodów książkę, która – jak wiele innych wartościowych – przepadła. O czym jest i dla kogo ją napisałeś?        Powieść „Lucka rzecz”, wydano przed pięcioma laty, tworzyłem ją z myślą o jednostkowym doświadczeniu przekraczania ważnych progów życia. Czas przedstawiony powiązany był z przejściem bohatera, z inicjacją społeczną, zawieszoną pomiędzy dojrzewaniem a odpowiedzialną dorosłością tegoż w czasie wrażym dla ginącego gatunku inteligenta. Bohaterem powieści jest Lucek, everyman jak wówczas słusznie zauważyło kilku krytyków. Chciałem uchwycić ten moment, gdy kończy się studia i trzeba zająć jakieś miejsce w życiu, zdecydować się na jakiś sensowny kierunek, odpowiedni dla człowieka wykształconego, wrażliwego i myślącego. Chciałem ująć także polskie realia przełomu i osadzony w nich egzystencjalny paradoks, gdy młody Polak uświadamia sobie, że stereotypowe „teraz wszystko zależy od ciebie” tłucze się o kant dupy. W tym kraju ciągle najmniej zależy od nas, a o wiele więcej od splotu okoliczności zewnętrznych, od znajomości w danym momencie życia, od środowiska, rodziny, otoczenia, może najbardziej od przypadku, który czasem wrzuca nas na taki czy inny tor życia i nawet nie pyta o kierunek, w jakim chcieliśmy podążać. Jedno jest pewne: od nas samych zależy tylko, na ile ocalimy w sobie resztki godności, a na ile pozwolimy zwyciężyć chwilowej imitacji człowieczeństwa albo zwykłej świni, w zamian za drobne i doraźne korzyści oczywiście.         Jaką drogę wybiera Lucek? Zaraz tam wybiera, daj spokój. To raczej droga wybiera Lucka śmiech, a on lawiruje między zdarzeniami i osobami i - jak to na Lucjana przystało - wypatruje światła na rozdrożu, choć z imienia to on powinien być świetlisty, a tu dupa. Poza przewodnikiem w postaci Stanisława Wokulskiego, który dosyć upierdliwie go nawiedza między rzeczywistością a wyobraźnią, nie znajduje znikąd pomocy, ale z przeciwnościami radzi sobie całkiem znośnie, nie poddaje się. Lucjan nie dopina oczywiście swoich wyborów raz na zawsze. Okazuje się, że każdy etap życia stawia go przed koniecznością dokonywania kolejnych wyborów, dywagacji, przekomarzania z Bogiem, bo jednak sporo tam miejsca wypełnia wiara. Myślę, że ta książka pokazuje człowieka, który sam ze sobą musi ścierać się nieustannie, jeśli interesuje go głębia człowieczeństwa, jakkolwiek patetycznie by to nie wybrzmiało. To, co tu dziś wygaduję może sugerować, że „Lucka rzecz” jest przyciężka od powagi i patosu. Przypomnę, że mnóstwo tam gagów z życia w akademiku, w najbarwniejszych jego przejawach, ale też komizmu życia płynącego polską ulicą. Książka musiała przepaść z racji niszowego wydania, wiesz: reklama dźwignią handlu, a tej nie było. Ale powieść dała mi też wiele radości. Była nawet przedmiotem wystąpień uniwersyteckich, zebrała sporo dobrych recenzji, cytowano ją w pracach dyplomowych. Zatem nie poszła na marne i może kiedyś znajdzie się wydawca, który ją przypomni.      W ubiegłym roku wydałeś zbiór opowiadań "Przewrotka". Jego bohaterowie mają problemy z określeniem swojej tożsamości. Jesteś pewien swojej? Czy w dzisiejszym rozedrganym świecie nawet własnego „ja” nie można być pewnym?        To książka o przewrotności losu w wielu wariantach egzystencji, stąd tytuł. Mniej wagi przywiązywałem do określania tożsamości poszczególnych bohaterów. Można ocalić tożsamość całkiem sprawnie, nawet dziś, ale ma to swoją cenę, skoro wszystko zdaje się być relatywne. Coraz trudniej zdefiniować autorytet osobowy, którego każdy jakoś potrzebuje. Gdy tylko jakiś powstaje, zaraz znajdzie się ktoś, komu będzie zależało na jego skompromitowaniu i zdeprecjonowaniu wielkości takiej osoby. Dlatego tak ważna jest kwestia zdefiniowania tożsamości na własny użytek. Gdy już człowiek dojdzie do ładu sam ze sobą, pozostaje konsekwencja w codziennym postępowaniu i mówiąc górnolotnie: wierność sobie. Toruński filozof, Henryk Elzenberg, pod datą 22 grudnia 1934 zanotował w dzienniku Kłopot z istnieniem błyskotliwy aforyzm: Powołanie człowieka jest proste: budować świat przeciw światu. W latach 90. ubiegłego wieku, gdy pisałem o nim pracę magisterską, a wokół rozpoczynał się wyścig szczurów, ten aforyzm zagrał mi w połączeniu ze znanym powiedzeniem: z prądem płyną tylko śmieci, szlachetne ryby płyną pod prąd. To jest dziś cena za ocalenie tożsamości, trwałe zmęczenie w sztuce pływania pod prąd. Tymczasem większość ludzi nie chce tego wysiłku. Dziś trzeba nam tego, co łatwe, proste i przyjemne, bo przecież codzienne życie niesie zbyt wiele trudów, to po co wymagać od siebie jeszcze po godzinach? Tymczasem budować świat przeciw światu, to wyzwanie, które daje posmak wolności i zmusza do aktywności na własną rękę. To jest wyzwanie, które skazuje w gruncie rzeczy na dosyć trudną samotność w tłumie stale żądnym infantylnych beknięć na portalach społecznościowych, fotek z modnych miejsc, kasy, gadżetów, iphonów, tabletów, pierdoletów; tego wszystkiego, co sprowadza człowieka do roli targetu z wycelowanymi weń bździdełkami, które tyleż ułatwiają życie, co je spłycają. Żeby technologicznie być na czasie, tracisz ten czas, który mógłbyś poświęcić na indywidualny rozwój intelektualny czy duchowy. A jeśli chcesz ocalać tożsamość, budować świat przeciw światu, warto wyłączyć telewizor, zamknąć internet i wyjść do ludzi albo wbić się w towarzystwo książek, o czym Jarku doskonale wiesz, bo pochłaniasz ich znacznie więcej ode mnie.        Hmm, a myślisz, że dlaczego ich tyle pochłaniam? Świat wokół – ten opisywany przez Ciebie, z jego chorymi „prawidłami” – niewiele mi oferuje, szukam więc między kartkami czegoś lepszego…        Poza kartkami też wciąż da się spotkać kogoś, z kim warto rozmawiać. Ludzi, od których można się jeszcze uczyć głębszego przeżywania życia. Przesadzam oczywiście z tym uniesieniem i rygoryzmem świadomie, żeby zaznaczyć koszt ochrony tożsamości. Z drugiej strony oczywiście portale społecznościowe wspomagają budowanie tożsamości. Dzięki nim spotykamy ludzi sobie podobnych, choć żyjących na rozsypanych wyspach z trudnym dostępem. Przyjaźnimy się wirtualnie, rozmawiamy na czatach, niestety coraz częściej też nie mamy z kim pójść na piwo, bo bywa, że pokrewieństwo intelektualne fizycznie dzielą setki kilometrów.        Wyrażasz dramat tożsamości znaku zapytania, tożsamości niejasnej i niezidentyfikowanej w świecie nawału bodźców. Wierność sobie nie jest niczym górnolotnym; w moim odczuciu czymś koniecznym, by rozumieć tożsamość. I chyba czasem konieczne jest tworzenie tego, o czym pisał Elzenberg. Teraz w takim razie o Twoim pisaniu, tym publicznym. Na swoim blogu wspominałeś o urokach nieczytania. Myślisz, że analfabetyzm wtórny jest już plagą gorszą niż AIDS? Jest jakiś sposób na to, by zachęcić do czytania, ale takiego czytania prawdziwego, rozumnego? Ale zgodzisz się ze mną, że określenie wierność sobie w dobie społeczeństwa konformistów i konsumentów brzmi jak wstecznictwo albo frazes z romantycznego powieścidła? śmiech. Jak każdy człowiek, który zyskał przekonanie, że ubogaca go kontakt z literaturą, bardzo chciałbym oczywiście, żeby wskaźnik czytelnictwa był u nas bliski 90%; rozumnego czytelnictwa rzecz jasna, żadnych tam celebrytów i bestsellerów. Wówczas otaczaliby nas ludzie uśmiechnięci, inteligentni i tolerancyjni, chętni do otwartej dyskusji na każdy temat. Ogródki piwne, puby i kawiarnie, zaludniłyby się rozdyskutowanymi Polakami, upadłyby idiotyczne telewizje i jeszcze głupsze gazety, podkładające do ognia podziałów narodowych, a z internetu na zawsze zniknęłaby flegma jadu prymitywnych i sfrustrowanych trolli. I wystarczy tej idylli. Pospolitość skrzeczy i nic tego nie zmieni. Zawsze skrzeczała, ale nigdy nie dawała aż tak po uszach tym skrzekiem!        Może nie było aż tak nagłośnionego skrzeku? Sam wiesz, że dziś każdy news podlega zwielokrotnieniu, bo media odbijają go do siebie jak piłeczkę. Z porównywaniem analfabetyzmu do AIDS nie przesadzaj, choć z pewnością będzie coraz trudniej żyć w świecie ignorantów i analfabetów, bo będzie nam boleśnie towarzyszyć brak możliwości wzajemnego zrozumienia i porozumienia w każdej, nawet elementarnej i banalnej sprawie. Czeka nas komunikacja z użyciem monosylab i ograniczony kod obrazkowy, a ten nie może być precyzyjny. Wychodzi na to, że na własne życzenie wracamy do intelektualnej jaskini, choć tym razem raczej wirtualnej i za przyczyną wysoko rozwiniętej technologii, taki wesoły paradoks. Dlatego nie wierzę w skuteczność zachęty do rozumnego i masowego czytania. Czytelnictwo rozumne zakłada wszak wysiłek, przygotowanie, erudycję. Zdaje się, że z racji zawodowych dobrze wiesz, jak szkodzi erudycji wielokrotnie reformowane szkolnictwo, a mało kto dziś lubi samodzielny wysiłek, w dodatku niewymierny, którego natychmiast nie przełoży się na konkretną korzyść, na pieniądze i poprawę bytu materialnego. Głód takiego czytelnictwa, to tylko głód hobbystów, których na szczęście jeszcze nie brakuje i oby nigdy nie zabrakło. Skoro nie wymagamy, żeby wszyscy grali w warcaby, jeździli konno, hodowali rybki i sadzili tulipany, nie możemy też wymagać, by wszyscy rozumnie czytali. Nie demonizujmy rozumnego czytelnictwa, to taka sama pasja jak inne, tyle że skutki jej zaniku będą bardziej odczuwalne dla komfortu życia społecznego niż zanik filatelistyki.      Możliwe, że wielu uzna naszą rozmowę za dyskusję malkontentów. Podpytuję o to, co boli, bo w gruncie rzeczy – jak Cię słucham – wyrażasz rozczarowania wielu ludzi. Czesi się śmieją z siebie i lubią to robić, Polacy są tak zmęczeni rzeczywistością, że nie uśmiechają się do siebie nawet na ulicy. Porozmawiajmy chwilę o czymś radosnym. Co Cię cieszy jako pisarza, jako Polaka i jako człowieka?        Czesi podobno mają wskaźnik czytelnictwa na poziomie 80%, więc mają prawo się śmiać. Serio? Myślisz, że można naszą rozmowę odebrać jako dyskusję malkontentów? Nie wierzę, przecież dobrze się bawimy! Nawet jeśli to malkontenctwo, to takie ironiczne, z dystansem. Tak zresztą staram się też pisać swoją prozę, żeby zaprawić najsmutniejsze rzeczy radosną groteską. Wiesz co? Mam problem, nie powiem, że mały. Od dawna odnoszę wrażenie, że najcenniejszy jest dla mnie w życiu i w pisaniu pewien rodzaj zdroworozsądkowego sceptycyzmu. Postawa środka, która chroni tożsamość przed noszeniem komarów na zębach w niegasnącym uśmiechu optymistycznego idioty z jednej strony, a z drugiej przed popadaniem w stan niezadowolonego smurfa Marudy. Tymczasem nawet taką postawę ludzie odczytują jako pesymizm i niezdolność do radości. Z niezrozumiałego dla mnie powodu rodacy nie lubią, gdy nazywa się sprawy wprost, jakby bali się, że to zabija radość życia. Lepiej zamknąć oczy i problemy znikną. Co mnie zaś cieszy? Że zawsze mam wokół siebie fajnych ludzi, z którymi mogę pogadać na każdy temat. Że mam kochaną i wyrozumiałą żonę, która znosi moje pisanie i to, że chce odłożyć klasówki, żeby przeczytać mój kolejny tekst, nawet blogowy. Że córcia mi się udała i jest bardziej ironicznie usposobiona ode mnie. Jako Polaka cieszy mnie poziom kultury narodowej i mówię to całkiem poważnie. Wyobraź sobie, że niemal zupełnie nie czytam obcych autorów, bo z naszymi nie wyrabiam się z lekturą. Ciągle jest coś fascynującego, co warto poznać, bliskiego w realiach i głębokiego myślowo. Teraz z dziką radością zaczytuję się w rozmowach z moim wielkim lidzbarskim ziomalem – profesorem Zbigniewem Mikołejką i przyznam, że od kilku lat nic nie czytało mi się tak przyjemnie jak te rozmowy. Poza tym uwielbiam polskie filmy z lat 1960-2000, często żona mnie goni od DVD, bo w kółko oglądam te same. A jako piszącego? Cieszy mnie mnogość inspirujących absurdów dookoła, rzecz jasna.         W jaki sposób pisarz, który ma coś do powiedzenia, a pozostaje mu tylko opowiadać o tym na blogu, szuka wydawcy i pomocy w propagowaniu tego, co chce innym opowiedzieć?         Z moim blogiem to jest ciekawa sprawa. Gdy go zakładałem, kierowała mną nie tylko chęć promowania własnego pisania, ale przede wszystkim miał spełniać rolę medium publicystycznego. Proza literacka to czysta fikcja, a mnie brakowało miejsca do bezpośredniego komentowania naszego tu i teraz, zmian mentalności, najlepiej w formie kąśliwego czasem felietonu, żeby prowokować do myślenia. Założyłem bloga i dobrze mi z nim, jednak szybko okazało się, że publiczność literacka i publiczność blogowa, to dwa nieprzystające do siebie światy. Od jakiegoś czasu nauczyłem się dodatkowo traktować blog jako notatnik do prozy, ponieważ nie umiem notować inaczej pomysłów. Ale już wiem, że gdy ten sam tekst umieszczę na blogu i potem w powieści, przeczytają go zupełnie różni ludzie i to też mnie cieszy.    Nie bardzo wiem, co ci powiedzieć w kwestii propagowania. W tym sęk, że nie umiem szukać pomocy i jej nie szukam, bo to mnie zawstydza. Skupiam się na jakości pisania, a nie na promowaniu nazwiska. Może dlatego zawsze mam kłopot z wydaniem? Robię swoje z całą świadomością niszy i w pełni zgody na taki stan. Należę do pokolenia, które wychowano na nieco niemodnych dziś i pozytywistycznych schematach, że jak jesteś dobry w tym, co robisz, to wypłyniesz, a jeśli jesteś kiepski, żadne zabiegi tego nie zmienią, co najwyżej pomogą doraźnie. Pracuj u podstaw aż dojdziesz do celu albo przyświeca temu inna idea: ora et labora, jak mawiają znani zakonnicy.           Otóż to! Tyle że to wymaga wysiłku, pracy nad sobą i ze sobą, a tego się już nie chce, mówiliśmy o tym wcześniej – w nieco innym kontekście. Czasy ułatwiają to niechciejstwo. A najszybciej coś wypracować dzięki innym.        O widzisz, tu mnie boli! Mam taką wadę genetyczną: nie potrafię mazać się wazeliną, nie umiem zawierać interesownych znajomości, ale też nie czuję zupełnie tzw. środowisk literackich; nie bywam na targach, nie wciskam się na festiwale prozy, bo nikt mnie tam zwyczajnie nie zaprasza. Nie umiem nawiązywać kontaktów i wysyłać egzemplarzy do uznanych pisarzy. Z naiwną wiarą w dobrą wolę wydawców drukuję i wysyłam dziesiątki maszynopisów i oczywiście nie dostaję odpowiedzi, a nękać ich też nie umiem. Dlatego spotykają mnie zabawne przypadki. Gdy wydany w tamtym roku zbiór opowiadań Przewrotka leżał w księgarniach od kilku miesięcy, wydawnictwo W.A.B. (po roku od wysłania maszynopisu), poinformowało mnie wspaniałomyślnie, że nie jest zainteresowane wydaniem tej książki. Jakże byłem naiwny myśląc, że przed przesłaniem podobnej informacji ktoś sprawdza w wyszukiwarce, czy aby ta książka już nie wyszła. Ale cóż się dziwić? Wydawcy wszak od dawna cierpią z powodu nadwyżki pisarzy. Zatem poziom ich ignorancji jest wprost proporcjonalny do ilości piszących i przesyłających wydruki.      Jak myślisz, dlaczego w tym kraju więcej ludzi pisze książki niż je czyta?      Fakt, stosuję czasem takie prowokacyjne określenie w relacji polskich autorów do polskich czytelników. Całą rozmowę moglibyśmy poświęcić temu zagadnieniu. Obserwuję to zjawisko od kilkunastu lat jako czytelnik, także jako autor i myślę, że przyczyn jest z grubsza kilka. Najważniejsza jest pewnie ta, że każdemu pilno do bycia celebrytą, a droga pisarska niesie ze sobą najmniejsze koszta własne. Papier i tusz nie są zbyt drogie. Druga przyczyna tkwi w fałszywym micie, że pisarz, to zawód łatwy, wolny i przyjemny. Zobacz jaki wizerunek pisarza kreuje kultura masowa w głupawych filmach i serialach. Pisarz nie leci do roboty skoro świt, bo wstaje koło południa, pije kawkę i stuka w klawisze do obiadu, potem spotyka znajomych, spędza czas w kawiarniach, na rautach, wieczorach autorskich i nocą pisze, a nad ranem kładzie się w poczuciu dobrze spełnionego obowiązku. Mieszka na wsi, w pięknej chałupie, ma sekretarkę lub sekretarza, wypasioną furę i nieograniczoną wolność. Kto by nie chciał tak żyć?         Jak pewnie zauważyłeś, moi poprzedni rozmówcy też bezlitośnie rozprawiali się z tym mitem. Pisanie to nie zabawa papierem i tuszem!        Zauważyłem, tylko wciąż nie mam recepty, jak to przekazać kolejnym milionom samozwańczych pisarzy, zanim zdruzgocze ich rzeczywistość. W głupawych serialach nie widać tego, że każde mniejsze lub większe wydawnictwo dostaje około stu maszynopisów tygodniowo. Należą do autorów, którym wydaje się, że są pisarzami, bo wysmarowali sto stron flakami swoich zwykle banalnych przeżyć i zawodów miłosnych. Coraz częściej piszący, którzy nie czytają innych, są zwyczajnymi ignorantami, więc nie mają poczucia wstydu za to, że nie potrafią poprawnie po polsku sklecić pięciu zdań, z użyciem znaków diakrytycznych. Wyznają zasadę, że cieć redaktor poprawi, za to mu płacą. Nie mają w sobie żadnego kontrolera jakości, w zamian mają gigantyczne parcie na szkło telewizji śniadaniowej. Kiedyś dyskutowałem z jednym z redaktorów w wydawnictwie, który mojej książki nie chciał, bo jak twierdził „choć jest naprawdę dobra, nie stać nas na promowanie nowego nazwiska”, ale przynajmniej chętnie ze mną podyskutował o jakości nadsyłanych maszynopisów. Dowiedziałem się, że 80% tych książek jest nieczytelna z powodu błędów językowych, stylistycznych i ortograficznych, ale redaktorom czas zabiera, a może mogliby go poświęcić zdolnym, ciekawym, jasno piszącym, lecz przywaleni są stosem grafomańskich wypocin? Tymczasem znakomita większość autorów jest przekonana, że do pisania niewiele trzeba umieć. To jedyny zawód, w którym nie potrzeba potwierdzonych kwalifikacji. Piszę, bo muszę, lepiej się poczuję, przeleję (nienawidzę zwrotu!) moje myśli na papier, ulżę sobie, to będzie wielkie. Po co mi wiedza, rozumienie czym jest literatura, poznanie choć kilku jej teorii… Mam takiej megalomanii serdecznie dość. I przeraża mnie to, co mówisz…        Elektryk potrzebuje świadectwa kwalifikacji, spawacz, murarz, monter rusztowań, lekarz, nauczyciel, a pisarz nie. To znaczy nie potrzebowałby, gdyby ograniczył się do tego, o czym powiedziałeś, do „przeleję moje myśli na papier”. Obaj wiemy, że lanie i zlewanie akurat Polakom dobrze wychodzi, zgodzisz się ze mną?         Olewanie szczególnie… W każdym możliwym znaczeniu.        Niechże więc leją i przelewają na papier ile wlezie, taka grafoterapia każdemu dobrze robi. Ale po jaką cholerę zaraz drukować to i posyłać wydawcom? Bo już się napisało, to trzeba coś z tym począć? Widzisz, nagle się włącza to coś i rozpoczyna się parcie na druk, a pomogą twarde łokcie i giętki kark. To po co wówczas tracić życie na czytanie innych? Tylko swoje nazwisko warto oglądać na okładce! Ostatnia przyczyna, o jakiej możemy wspomnieć, żeby nie przeciągać, to coraz silniejszy egocentryzm, wręcz narcyzm wyhodowany na przekonaniu o własnej wielkości. Kilka dni temu ubawiłem się setnie, widząc w internecie publiczne gorzkie żale zupełnie nieznanej autorki, że wydawca jej nie płaci, choć miała to zapisane w umowie. Przeraża mnie taka postawa, a duch złośliwości podsuwa pytania: komu zależało na tej książce, kto miał z niej pożytek, że teraz domagasz się pieniędzy? Czy wydawnictwo zamówiło twoje dzieło, którego nie da się sprzedać czy może ostatecznie musiało do niego dopłacić? Czy świat literacki bez twojej powieścinki byłby uboższy, a może jednak bogatszy, a lasy piękniejsze? Kto mianował cię pisarką? Kto powiedział, że masz ku temu kwalifikacje, żeby domagać się zapłaty? Jaki profesjonalny krytyk napisał o tej książce choćby obojętne słowo, a kto ci w ogóle kazał to pisać i publikować, żebyś mogła teraz uczciwie załkać, że nie płacą? Mocno działa mi na nerwy tak symptomatyczne zadufanie gracza na literackiej giełdzie, szczególnie w czasie nadpodaży książek byle jakich, przy drastycznie zanikającym czytelnictwie.           Mocne słowa…         Mocne, bo może jednak pora potrząsnąć tak żałosnym narcyzmem, jakoś zawalczyć o zwykłą pokorę i dystans do siebie, szczególnie wśród tych, którym się wydaje, że mają innym coś do powiedzenia, nie sądzisz? Zwłaszcza, gdy na rynku masowo powstają wydawcy, którzy chętnie wpisują w umowy obietnice honorarium, ale najpierw każą autorowi „wnieść środki własne w koszt wydania”. Zwykle mają w nosie jakość „dzieła” i puszczają je jak leci, bez redakcji, korekty i przybywa tej makulatury sycącej wyłącznie ego autora, który machając książką przed nosem rodzinie i kolegom, dowodzi, że jest pisarzem. W dodatku większość autorów korzystających z tego typu usług nie ma nawet poczucia śmieszności, tego lęku, który mnie akurat często nawiedza. Jako absolwent polonistyki, piszący teksty literackie od blisko dwudziestu pięciu lat, mam pewnie jakieś formalne kwalifikacje do pisania, ale w życiu nie przyszłoby mi do łba skarżyć się publicznie, że nie dostałem honorarium za książkę, choć miałem je w umowie. A nie przyszłoby, bo wstydziłbym się usłyszeć od wydawcy: sprzedaliśmy 30 egzemplarzy i straciliśmy na niej, więc ciesz się chłopie, że nie dopłacasz. Dlaczego wielu nie ma tego wstydu? W zasadzie, gdyby go mieli, może nie byłoby tak źle z czytaniem polskich autorów?        Dzięki za rozmowę i szczerość!        Ja również dziękuję i przypominam, że grunt to zdrowy rozsądek. A Twoim czytelnikom życzę trzymania się środka i niepopadania w skrajności oraz coraz większej ilości mądrych książek polskich autorów, które nam rozumnie omówisz śmiech. 