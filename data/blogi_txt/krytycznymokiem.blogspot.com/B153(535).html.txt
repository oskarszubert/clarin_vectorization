Choć to może nie jest najlepsza książka Palahniuka, nic nie szkodzi.  Chociaż jest powtórzeniem swego buntu wobec Ameryki, o jakim mogliśmy  poczytać w „Opętanych”, nie ma sprawy. Palahniuk może wciąż drążyć te  same tematy i zawsze wyjdzie mu tak, że będzie po prostu drążone  świetnie.  „Pigmej” z pewnością spowoduje, iż autora znienawidzi kolejna część  ojczyzny, a przynajmniej kilka stanów Środkowego Zachodu. Tam bowiem przybywa dziwny chłopczyk ze świata nam nieznanego (pobawmy się w to,  skąd jest, kilka różnych wskazówek w tekście istnieje), ale za to do  świata, w którym już na lotnisku celnik mówi mu „Witamy w  najwspanialszym kraju na świecie”. I teraz co robi Palahniuk z tym  ironicznym przecież stwierdzeniem na kolejnych stronach książki?  Degraduje Amerykę na kilku frontach. Wrogi jest jej z natury tytułowy  Pigmej, mały agent numer 67, który wraz z grupą mu podobnych, ma  doprowadzić do jakiegoś rodzaju katastrofy, zmierzając ku operacji  „Chaos”. Ameryka jednak w oczach wielu nie jest degradowana, kiedy  opowiada o niej ktoś, czyja kultura także uległa specyficznej  degradacji. Ameryka to kraj pięknej maski i obrzydliwej twarzy,  kolorowego papierka i niesmacznej czekoladki, Ameryka to kraj-wrak i tak  też zostaje nazwany w finale, przez matkę rodziny, u której zamieszka Pigmej i której degradacji będzie z czasem świadkiem.  Rozdziały książki są meldunkami. Nic ani nikt nie każe się do tej  książki przywiązywać. Warto zwrócić uwagę, że tym razem i brutalizm, i seksualność, i fantazje dotyczące ciemnej strony człowieka opisane są  bardzo specyficznym językiem, a sarkazmu jest może zbyt wiele tam, gdzie  wystarczyłaby delikatna ironia. Jest też wiele zdarzeń zbyt  surrealistycznych, bo chociaż nie można akurat tego zarzucać  Palahniukowi, „Pigmej” zyskałby dzięki bardziej czytelnej strukturze.  Krótko tylko o zdarzeniach, bo w treściach i wnioskach autor się  powtarza z poprzednich publikacji. Warto zwrócić uwagę na sposób  indoktrynacji Pigmeja w dzieciństwie i młodości oraz na to, w jaki  sposób przekłada się to na religijne życie w Stanach Zjednoczonych.  Warte uwagi i przemyślenia jest groteskowe posiedzenie ONZ,  teoretycznego gwaranta światowego pokoju i stabilizacji. Sporo w  „Pigmeju” agresji słownej i fizycznej, ale to tak wszystko ma być, jest dobrze poukładane, a nie podobać się może tylko dlatego, że prawdziwe.  I jeszcze o obyczajowości tej książki. Jest specyficzna i godna  uwagi. Kocia Siostra (każdemu członkowi rodziny nasz bohater nadaje  bowiem specyficzny pseudonim) wywołuje w małym agencie nie to, co  wywołać powinna. Ameryka może i jest wrakiem, ale jeżeli już, to  emocjonalnym. Widać to wyraźnie w relacjach agenta i jego przybranej  siostry, ale także w opisach tego, co czują (mogą czuć?) do siebie  ludzie. Chuck Palahniuk nie dał z siebie wszystkiego, ale dał całego siebie  takiego, jakiego bardzo lubię. I bardzo sobie cenię styl łączący  przewrotną makabreskę i reportaż z elementami socjologii społecznej.  Czasem mam wrażenie, że autor z jego inteligencją się marnuje jako  pisarz, ale z drugiej strony, kto jak nie on zapewne niebawem wyszydzi  sztuczny uśmiech prezydenta Obamy?Wydawnictwo Niebieska Studnia, 2011 