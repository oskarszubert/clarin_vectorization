O czym traktuje najnowsza powieść jednego z ciekawszych współczesnych  pisarzy polskich? O męskości. O jej kwestionowaniu. O istocie cierpienia  i formach jego doświadczania. O tym, w jaki sposób dwie smutne męskie biografie mogą stworzyć uniwersalną biografię mężczyzny nieszczęśliwego.  I o echu. Tym, które każe powtarzać w tytule nazwę wyspy, jaka wpłynie  na losy bohaterów książki. Jeden z nich mówi do chorej, nieprzytomnej  matki: „Wiesz, mamo,  a może to jest tak, że to miejsce, ta wyspa działa  na tych, którzy się tu urodzili, jak echo. Gdziekolwiek będziesz poza  nią, zawsze odbije się echem w twoim sercu i wrócisz, nawet jeślibyś z  tym miejscem wiązał najgorsze wspomnienia”. Klimko-Dobrzaniecki opisuje  ucieczki i powroty, a dwa przedstawione życiorysy łączą się z duńską  wyspą, by jak echo powtarzać jej nazwę… Pierwszego bohatera poznajemy w 1939 roku, tuż przed wybuchem wojny.  Horst Bartlik jest niemieckim nauczycielem biologii w prowincjonalnej szkole. W zasadzie to żaden mężczyzna tylko cień mężczyzny. Człowiek  wręcz pielęgnujący w sobie uczucie życiowego niespełnienia. Formy jego  buntu wobec świata są bardzo proste i w gruncie rzeczy infantylne –  przelotny romans w pensjonacie „na złość” żonie,  zgwałcenie tejże żony,  splunięcie na portret Hitlera. Poznajemy Horsta jako człowieka słabego,  nieudolnego, pozbawionego silnej woli. Jego psychika wyraźnie  skontrastowana jest z silnym i niezależnym sąsiadem Brucknerem,  zwolennikiem wojny i porządku. Horst jest nijaki i słaby, Bruckner to osobowość dominująca. Chociaż wspomniane relacje nie mają większego  znaczenia dla zrozumienia tej powieści (niemniej istotna będzie  symbolika dębu Horsta, który rozrasta się i wdziera do ogrodu  Brucknera), warto o nich wspomnieć, bo drugiego swego przewodniego  bohatera Klimko-Dobrzaniecki także ukaże w relacjach z innym mężczyzną.  To syn, który opowiada swoje życie przy łóżku chorej matki. Kobieta  przez lata zamieniała jego życie w piekło. Nigdy go nie słuchała, a  teraz jest do tego zmuszona, leżąc nieprzytomna. Czytamy spowiedź wstrząsającą i przerażającą. Opowieść o tym, jak nieczuła potrafi być  matka, ile cierpienia przynosi mężczyźnie utrata kolejnych męskich  (sic!) potomków, jak bardzo można zostać doświadczonym przez los. Po co  tak bardzo skrzywdzony syn snuje swe życiowe historie u boku tej, która  była dla niego tak okrutna? Dlaczego wrócił na Bornholm, siedzi teraz  przy matce, nie jest w stanie od niej odejść tak, jak nie może przestać opowiadać o swych cierpieniach? W końcu – kim jest ona sama? Istotne w jego historii są – sygnalizowane już – relacje z innym mężczyzną. Tym mężczyzną jest Ole, będący dla skrzywdzonego przez  toksyczną matkę kimś na kształt dobrego ojca, który rozumie i gwarantuje  bliskość. Znaczna część zwierzeń bohatera obejmuje perypetie związane z  Olem, którego życie doświadczało równie mocno.  Nie ma już Olego, nie  ma Horsta, nie ma jego sąsiada i nie ma pozornie ścisłych związków  między biografiami tworzącymi fabułę „Bornholm, Bornholm”. Czym zatem  jest ta książka?  Autor „Rzeczy pierwszych” stworzył symboliczną opowieść o męskim  cierpieniu i próbach jego zrozumienia. Opowieść, w jakiej kobiety  krzywdzą, a mężczyźni cierpią. Historię, w której znaczący będzie pewien  aparat fotograficzny, ponieważ kadry z życia mężczyzn  Klimko-Dobrzanieckiego tworzą specyficzny kalejdoskopowy obraz. Obraz  tego, co było i co wraca niczym odbite echo. Echo Bornholmu i echo tego,  czego niemym świadkiem jest wyspa.  To także książka o zesłaniu i powrocie. Horst Bartlik trafia na  Bornholm zesłany w wyniku wojskowej mobilizacji. Opowiadający matce swe  życie na Bornholm wraca. Tak musiało i musi być. Co się za tym kryje?  Hubert Klimko-Dobrzaniecki tym razem zaskakuje wieloznacznością swojej prozy. Ona nie wydaje się tak mocno wyrastać z osobistych doświadczeń  autora jak choćby „Kołysanka dla wisielca” czy „Wariat”. O kim jednak i  jak opowiada autor? Na to oraz wiele innych pytań nie znajdzie się  prostej odpowiedzi. Wydawnictwo Znak, 2011 