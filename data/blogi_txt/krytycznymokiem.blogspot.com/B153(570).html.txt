Wojciech Albiński to Wojciech Albiński. Ten, a nie inny. Nie ten,  którego wyszukiwarka googluje w pierwszej pozycji, prezentując nam  życiorys w Wikipedii. To ten, co nie jest taki sam. Bardzo chce  podkreślić, że jest inny. Nie tylko dlatego, że jakoś nie leży mu  zbieżność nazwisk z Tym Albińskim, o czym dość dowcipnie opowiada w  tekście „Ukradzione nazwisko”. Zanim do tego, przedostatniego w zbiorze  opowiadań tekstu, dotrzemy, zmęczymy się solidnie i dojdziemy do  wniosku, że w większości przypadków miniaturki Albińskiego to taka proza  tramwajowa. Wsiadasz, jeśli stare babska pozwolą, to siadasz, nos w lekturę, wyświetlacz przystanków mówi, że jeszcze osiem, no to lecimy.  Kończysz, wysiadasz… i nic nie pamiętasz, bo wszystko uleciało,  pozostawiając jedynie świadomość, iż coś tam się jednak przeczytało. „Przekąski – Zakąski” to nie jest książka zła. To – mimo starań  autora – książka po prostu nijaka. Ma traktować w sumie o upływie czasu,  o zmaganiach z nim, czasami o świadomości swojej egzystencji lub  cielęcej nieświadomości tejże. Zaczyna się to wszystko dość dziarsko,  intrygująco, wyraźnie. Małym manifestem. Oto mamy polubić antybohatera, który oszukuje MPK, drażni sądy, zdradza, szuka afer, włamuje się do  mieszkań, w końcu pali swój dom. A przecież chce być dobry, tylko że być  dobrym się nie opłaca. I tu już pojawia się zasadniczy problem autora.  Zaczyna odważnie, ekstrawagancko dosyć, z pazurem. A potem mu się słowa  rozjeżdżają, bohaterów otacza szara mgła i nawet mniej lub bardziej  widoczne (oraz trafne) nawiązania do Wielkiej Literatury nie pomagają,  bo „Przekąski – Zakąski” są jak posiłek. Jednym będzie smakował, innym  nie. Poza tym nie pozostawi żadnej refleksji. A szkoda, bo przecież  powinno być ich kilka.  Przede wszystkim ludzie, mężczyźni głównie, ale ta męskość też się  zaciera na rzecz czegoś międzypłciowego, by nie rzec – bezpłciowego.  Wielu z nich jest w sile wieku i zamiast cieszyć się, że z przodu pojawia się trójeczka, a nie jakaś bardziej koszmarna cyferka, czują się  przegrani albo tacy są naprawdę. Co jest interesującego w takim,  powiedzmy, Tadku, który w opowiadaniu tytułowym złudzi się, że  doświadcza szczęścia, a potem jego cała metafizyka kończy się solidnym  pawiem? Co niosą w sobie wzory na spodniach pewnego 32-latka, którego  męskość skryta w tychże znajduje się w stanie krańcowego uwiądu? Tu nie  chodzi o to, że bohaterowie Albińskiego nie mają jaj. Sprawa jest bardziej poważna. Oni nie pozwalają wydać o sobie żadnego sądu, nawet  takiego jak powyższy.  Wojciech Albiński lepi sobie teksty i nazywa to fabułami. Gdyby  czytał swoje opowiadania głośno, większość pewnie uznałaby, że coś tam  sobie burczy pod nosem. Niestety, „coś tam” to zasadnicza kategoria interpretacyjna tej książki. Bo ona o czymś tam jest. Czegoś tam mamy  doświadczyć. Coś tam zrozumieć. Efekt? Ziewanie podczas lektury  trzeciego akapitu, który odbił się tak od pierwszego i drugiego, że  można go na siłę z ósmym połączyć. Formalnie te opowiadanka są po prostu  fatalne. Opowieści trzydziestolatków (głównie), którzy sprawiają  wrażenie, jakby w kapciach oprowadzali nas po swoich pokojach w domach  starców. Przy tym nieznośne i naprawdę trudne do wytrzymania,  rozpaczliwe nawet, trzymanie się tego autorskiego „ja”. Ja wam opiszę,  ja wam zaprezentuję, ja znam wszystkich i wszystko, ja rozumiem niezrozumiałe sprawy tego świata. Czasami „ja” Albińskiego podbiera  jakieś cudze historie, ale głównie po to, żeby pokazać, iż generalnie  ludzie rozchodzą się w życiu i jak potem na siebie znowu trafiają, to  guzik mają sobie do powiedzenia. Truizm? Niestety. Jest ich dużo, dużo  więcej.  Nie pomaga duch Konwickiego, nie pomaga Gombrowicz śmiejący się z  nas tu i ówdzie, nie daje rady nawet Beckett, bo wszystko nurza się we wszechogarniającej pustce. „Przekąski – Zakąski” mają jeszcze podtytuł.  „Jak być dobrym, jeśli nie było się nawet złym”. To Albińskiego pisanie  to raczej dowód na to, jak sklejać narracje, kiedy nie ma się dobrego  kleju. Bo codzienne życie jest wystarczająco szare, by starać się o tym  nie myśleć. Albiński myśli i oczywiście myśli po swojemu. Kufel piwa –  ku rozweseleniu – temu, kto wskaże choć jeden tekst, dzięki któremu będzie się można szczerze uśmiechnąć.  Życie czasami jest tragikomedią. Tragikomiczne jest pisanie o  sprawach, o jakich pisze Albiński. Jego styl mi nie leży. Ciężko mi było  z tą książką u boku. Wypaliły się już chyba drogi twórcze, które w polskiej literaturze ukazują sfrustrowanego trzydziestolatka robiącego  sobie raj na ziemi z tego, z czego może. Poza kilkoma formalnymi,  naprawdę ciekawymi zabiegami narracyjnymi, nie ma w „Przekąskach -  Zakąskach” niczego, co byłoby po prostu… smaczne. Warszawska Firma Wydawnicza, 2011 