Iran i Arabia Saudyjska to przykłady dwóch muzułmańskich państw, gdzie  religijne dogmaty regulują życie społeczne w każdej sferze. To państwa, w  których religia wyraźnie wskazuje miejsce kobiety w społeczeństwie.  Państwa, gdzie kobiety nie potrafią (i nie mogą) świadomie o sobie  decydować. Zaskakujący to przypadek czy też świadectwo przełomowych  zmian, że w bliskim czasie wydane zostają dwie  intrygujące powieści, w  których pięć bohaterek-kobiet próbuje wyjść poza role narzucone im przez społeczeństwo? Irańskie kobiety zrzuciły czador, by na kartach książki  Shahrnush Parsipur udowodnić, iż mogą stanowić o sobie. Czas na Saudyjki  z opowieści Radży as-Sani i niedyskretne spojrzenie pod abaje, gdzie  ukrywa się kobiece piękno, kobieca wrażliwość i kobiece pragnienie bycia  kochaną. Kochaną prawdziwie, czyli nie tak jak nakazuje to szariat.  Kochaną, szanowaną, adorowaną. „Kobiety bez mężczyzn” i „Dziewczyny z Rijadu” to formalnie dwie  zupełnie inaczej napisane książki i poruszające inną tematykę. Wspólny  mianownik, jakim jest kobiecość, ujawniająca się w społeczeństwach  piętnujących jakiekolwiek przejawy kobiecości, każe w jakiś sposób te  dwie publikacje połączyć. Radża as-Sani obiera inną drogę twórczej kreacji niż Shahrnush Parsipur. Jej książka wydaje się bardziej lekka,  łatwiejsza w odbiorze. Saudyjska pisarka nie posługuje się nazbyt  skomplikowaną symboliką, nie chce jak Parsipur dodawać do swych  opowieści większej ilości znaczeń. Czy aby na pewno? Czy „Dziewczyny z  Rijadu” to po prostu dynamiczna i pasjonująca opowieść o tym, jak trudno  saudyjskim kobietom znaleźć szczęście i prawdziwą miłość u boku  mężczyzn? Czy nie warto zwrócić uwagę, iż tak jak w przypadku irańskich  „Kobiet bez mężczyzn”, tak też w postaciach bohaterek „Dziewczyn z Rijadu” są ukryte znaczenia, o jakich trudno mówić komuś, kto nie osadza  kontekstowo tych książek w kulturze krajów, z jakich pochodzą ich  autorki?  Wspomniałem o podobieństwie pięciu bohaterek u obu pisarek, zatem  słowo na temat tego, o kim pisze as-Sani. W każdym materiale promocyjnym  książki i na jej okładce przeczytamy, iż jest to opowieść o czterech  saudyjskich młodych kobietach – Sadim, Gamrze, Lamis i Michelle.  Tymczasem piąta z nich to narratorka i zarazem autorka maili,  opisujących losy czterech koleżanek. To postać zagadkowa, która  rozpoczyna swoistą burzę internetową, kiedy decyduje się co tydzień publikować zapiski z życia swych przyjaciółek. As-Sani tworzy wokół tej  opowiadającej pewną tajemnicę i chwilami zmusza do tego, by utożsamić ją  z którąś z dziewczyn, ale w moim odczuciu to piąta, szczególnie  dotknięta przez los dziewczyna. Dziewczyna, która swymi listami  elektronicznymi maskuje dużo więcej niż niejedna z tych, o których  losach decyduje się pisać. „Dziewczyny z Rijadu” to bowiem zaskakująca  historia opowiadającej, której niejednoznaczność czyni z tej książki tak pasjonującą powieść.  Wstęp ujawnia, kim będą opisywane dziewczyny. „Bohaterki mojej  opowieści wywodzą się spośród Was i żyją między Wami. Pochodzimy z  pustyni i wszyscy do niej wrócimy. I tak jak wśród roślin, które rosną w  Nedżdzie, znajdziemy te słodkie i te cierpkie, tak też jedne bohaterki historii będą słodkie, inne cierpkie, jeszcze inne zaś będą słodkie i  cierpkie zarazem”. Gamra, Sadim, Lamis i Michelle nie tyle będą tak  specyficzne i dwuznaczne, co słodkie i cierpkie będą ich historie  życiowe. Mocno od siebie różne, a przecież tak podobne. Bardzo  wyraziste. Jak radzi sobie w Arabii Saudyjskiej kobieta odrzucona przez  męża? Taka, która daje się „skosztować” jeszcze przed ślubem? Albo taka,  która po rozwodzie rodzi niechciane dziecko, owoc związku, który przeminął? Albo też taka, która musi żyć z piętnem swego amerykańskiego  pochodzenia, przez jakie nigdy do końca nie będzie w Rijadzie prawdziwą  Saudyjką? Radża as-Sani opowie o tym, jak saudyjskie kobiety radzą sobie  z miłością, jej brakiem, z czym muszą się zmagać, zakochując się  prawdziwie i żarliwie i jak mogą kochać w kraju, w którym zakazane jest  tak wiele, między innymi obchodzenie święta miłości.  To także całkiem serio napisana opowieść o zabawnych momentami  odmianach losu i o tym, jak bardzo kobieta może się rozczarować mężczyzną. Gamra radzi koleżankom: „Nie oczekujcie niczego od mężczyzn,  ponieważ i tak dostaniecie dokładne przeciwieństwo tego, czego sobie  życzycie”. Ja poradziłbym czytelniczkom (i czytelnikom) tej książki, by  nie oczekiwali po lekturze jasnych odpowiedzi na pojawiające się w jej  trakcie pytania. Można bowiem odczytać as-Sani dokładnie przeciwnie do  tego, jak być może chciałaby być odczytana. Tak czy owak mamy do  czynienia z inteligentną i frapującą pisarką. A jej książka i dokonanie Shahrnush Parsipur to dwa ważne głosy w sprawie kobiecości  w islamie. Wydawnictwo Smak Słowa, 2010KUP KSIĄŻKĘ 