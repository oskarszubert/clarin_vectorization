„Wszyscy znani mają swoje książki, mam i ja” – tak mógłby napisać Marek  Niedźwiecki, dodając do własnej publikacji o tytule ujawniającym jego  filozofię życiową ważny dopisek „zwierzenia człowieka z pasją”.  Fantastycznie się do wszystko czyta. Gładko, bez potknięć. Po prostu  przyjemnie. I widać, że to prawda w najczystszej postaci; prawda o życiu  człowieka, który wie, co z tym życiem robić i nie potrzebuje w tym celu ani bliskiej osoby u boku, ani splendoru rozpoznawalności, choć jest  jedną z najbardziej rozpoznawanych osób w tym kraju. Marka Niedźwieckiego zawsze ceniłem za ogromny profesjonalizm. Kiedy słuchałem radia (teraz go raczej unikam, bo wolę słuchać szelestu  kartek książek), wiedziałem, że audycje przez niego prowadzone to  godziny spędzone w doborowym towarzystwie. Autor wspomina o  pedantycznych wręcz zapiskach, notatkach, rozmaitych statystykach –  poświęca je muzyce i zdarzeniom, jakie mają wpływ na jego życie. Kiedyś z  kartką papieru zasiadałem przy radioodbiorniku i tworzyłem coś w moim  mniemaniu wiekopomnego – zapisywałem kolejne notowanie trójkowej „Listy  przebojów”. Od ostatniego miejsca, od początku „poczekalni”. To był dla  mnie drogowskaz i wiarygodna informacja o tym, co warto słuchać i jakim  dźwiękom poświęcić uwagę. Tymczasem „Nie wierzę w życie pozaradiowe” nie  tylko o dźwiękach traktuje. To bardzo osobista książka. Niedźwiedź  pozwala w niej zajrzeć do swego mieszkania – jaskini dźwięków. Co  więcej, daje też poznać kilka prawd nieradiowych, czyniąc z siebie  kogoś, kto doskonale wie, po co jest na tym świecie i jak sensownie  wykorzystać dany mu czas. Bogato ilustrowana książka opowiada o losach pewnego zakompleksionego chłopca z prowincjonalnej miejscowości Szadek, który  poprzez studenckie realia robotniczej Łodzi idzie śmiało ku swojej pasji  – życiu radiowemu. Ojciec mu mówił: „Nie słuchaj radia, Marek. Radio Ci  chleba nie da”. Okazało się, że jest inaczej. I podejrzewam, że gdyby  Niedźwiecki miał zarabiać na chleb w taki sposób, jaki wytyczały jego  studia politechniczne, nie zrezygnowałby z pasji ani na chwilę. Radio, muzyka, samotność – to wszystko, czego mu do szczęścia potrzeba. I czuje  się człowiekiem szczęśliwym. Na przekór nieprzychylnym opiniom tych,  którzy albo krytykują jego gust muzyczny, albo zarzucają zmianę  rozgłośni radiowej (co ich to obchodzi, a przede wszystkim – jakim  prawem kwestionują zasadność tej decyzji, nie znając prawdziwych  motywów?). Autor nie ucieka od krytyki i przytacza nawet kilka listów od  ludzi, którzy nie są mu przychylni. Gdyby ludzkie życie miało opierać  się na tym, by wszyscy nas lubili, stałoby się chyba koszmarem.  Niedźwiecki wie, co lubi i kogo lubi, ma do ludzi, swoich słuchaczy, ogromny szacunek i oczekuje, iż nikt nie będzie mu wchodził z życie z  buciorami wtedy, kiedy kończy pracę. Dlatego też lubi być nieuchwytny,  lubi żyć w oddaleniu od ludzi. Jeden raz zrobił to, co mu kazano –  zgolił wąsy, bo przecież wąsy są passé w dzisiejszych czasach. Naprawił  błąd. Jest sobą. Kocha muzykę. Uwielbia podróże. Lubi gotować  (znajdziemy w publikacji przepis na prawdziwki à la Niedźwiedź). I  chłonie życie. A to najważniejsze. I komu się coś nie podoba, niech się  zajmie sobą.  „Wierzę w życie pozaradiowe” to książka dość sentymentalna, bo też  taki jest jej autor. W pewnych kwestiach trzyma dystans i to także się  chwali. Nie będzie tu wylewnych opisów lat minionych, będą raczej wyimki  z pamiętników, prywatne rankingi muzyki, garść refleksji o pięknie  Indii czy Australii oraz sporo autoironii w opowieściach o śledzących go adoratorkach i szczeniackiej wręcz miłości do Haliny Frąckowiak czy  fascynacji osobą Basi Trzetrzelewskiej. Niedźwiecki pisze tak, jak żyje i  tak jak to życie czuje. Po swojemu. I w samotności. Powtarza bodajże  dwukrotnie: „Kiedyś myślałem, że to ja wybrałem samotność. Teraz  podejrzewam, że samotność wybrała mnie, a ja z czasem ją polubiłem”.  Jest sam z wyboru i dobrze mu z tym. Samotność daje mu komfort  podejmowania wszelkich decyzji i możliwość mierzenia się z  konsekwencjami każdej z nich. Samotność jest dla Niedźwiedzia twórcza i pozwala – paradoksalnie – na to, by naprawdę dużo z siebie dawać innym.  Bo chociaż woli interakcje przy mikrofonie czy wymiany listów, nie  oznacza to, że od ludzi ucieka. Przecież to z nimi dzieli się tym, co  jest dla niego wszystkim – muzyką.  Ta publikacja to taka quasi-biografia. Nic tu nie znajduje się w ustalonym ładzie, choć kolejne rozdziały budują pewien linearny porządek  opowieści. Myślę, że „Nie wierzę w życie pozaradiowe” nie pretenduje  też do miana literatury. To przede wszystkim kilka opowieści człowieka  bardzo sympatycznego i skromnego. Człowieka – jak już wspomniałem – z  pasją. A prawdziwych pasji w ludzkim życiu znaleźć można coraz mniej.  Niekoniecznie dla inspiracji, ale przede wszystkim dla przyjemności –  także oglądania niesamowitych fotografii – warto tę książkę przeczytać i  mieć w swojej biblioteczce. Wydawnictwo Agora, 2011 