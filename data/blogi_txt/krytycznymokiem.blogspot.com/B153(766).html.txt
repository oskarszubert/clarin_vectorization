Festiwal Filmowy Gdynia 2010   Czy Pani „Dziewczyna z zapałkami” to dialog nawiązany z fantazją Andersena? Skąd pomysł na taką rolę, taką pozycję, taki symbol?    Pomysł, jak to się często zdarza, przypadkowy, ale rzec można, że społecznie nośny… Moja dorosła dziewczyna z zapałkami przypomina małą bohaterkę Andersena wewnętrznie – umiera od chłodu z braku miłości jej dusza.    Ale to mimo wszystko książka pełna ciepła i empatii! Kiedy czytałem przed laty „Dziewczynę z zapałkami” jeszcze w tej charakterystycznej białej oprawie, zaznaczyłem sobie kilka myśli, do których chciałem wrócić. Pozwoli Pani, że one nas poprowadzą przez dalszą część rozmowy? Zacznijmy od tego – „Ludzie, którzy nie zapisują swego życia, wydają się szaleńcami, lekkoduchami, umierają cali każdego dnia, nawet o tym nie wiedząc”. Każdy może w pamiętniku dokonać „zemsty ręki śmiertelnej”, o jakiej Szymborska pisała z taką radością. Ale czy każdy może być pisarzem własnego życia? Dlaczego ważne jest to zapisywanie?       W środku dnia wydaje nam się, że jesteśmy wieczni i to, co się właśnie dzieje, jest nie do zapomnienia. To taki nie całkiem uświadomiony stan ducha. Siła teraźniejszości jest potężna. A jednak doświadczenie nas uczy, że każdy dzień, ten zły i ten dobry, przemija bezpowrotnie. Im głębiej się w przeszłość zapada, tym mniej go pamiętamy, aż wreszcie większość dni przepada w całości. Filtry pamięci stale pracują i nie wiemy tak do końca na jakich zasadach. Zapominając swoje życie, zapominamy siebie. Robiąc zapiski, dajemy sobie szansę aktualizacji tego, co minęło i, jak w pliku komputerowym, możemy wprowadzać poprawki do przeszłości. W jakimś sensie mamy  cały czas swoje życie przy sobie…    Teraz o Bogu. Bohaterka książki – „Takiego mamy Boga, na jakiego nas stać”. Jeśli to nie jest zbyt osobiste pytanie, to gdzie znajduje się Pani Bóg? W czym go widać, w czym czuć jego obecność?     Mój Bóg nie mieszka w kościele i nie ma imienia… Jest także poza dobrem i złem. Jest trudnym Bogiem, ale jest.     Trudne też są związki na przekór sobie, na złość sobie, związki opresyjne… Ostatni, kiedyś i dziś, ważny dla mnie cytat z „Dziewczyny z zapałkami” brzmi: „To inni nadają nam kształt. To dla innych trzymamy formę”. Czy naprawdę tak wiele związków trwa z lęku przed tym, że gdzieś poza nimi nie można byłoby się wyzwolić, stworzyć na nowo? Jesteśmy istotami społecznymi. Rzeźbi nas między innymi to, co nas spotyka od innych ludzi. Poza relacjami (mam na myśli kompletne odosobnienie) zastygamy w jakiś stan przetrwalnikowy. Długoletni, samotni więźniowie zmieniają się na koniec w jakieś półszalone istoty. Ponadto wobec każdego człowieka, z którym wchodzimy w głębszy kontakt, jesteśmy nieco inni. Bywa, że nie lubimy siebie z X-em, ale z Y-grekiem już tak. Co do związków z lęku – jest to zapewne lęk przed pustką, niepewność co do tego, że sami sobie wypełnimy życie. Trudno wyjść z domu, ot tak, w świat…  No, ale to są pytania do psychologa, nie do pisarza. Pytam Panią jako człowieka. A człowiek współczesny coraz częściej żyje w pojedynkę. Wybór czy rozpaczliwy jego brak? Sens istnienia to współbycie; nawet wiara w Boga, aby była sycąca, musi się przewlec jak nitka przez bliską duszę i ukochane ciało, w żmudnej codzienności. Drugi człowiek obok daje nam, paradoksalnie, poczucie rzeczywistości, które łatwo tracimy, będąc sam na sam z własnym ego. Dlatego życie w pojedynkę rzadko jest wyborem, częściej efektem skrzyżowania odważnych złudzeń i neurotycznych lęków…    Powiedziała Pani na antenie Radiowej Dwójki, że przeprowadzki są Pani specjalnością. One są świadectwem chęci stałego uciekania czy też poszukiwania swego miejsca? Przed czym Pani wcześniej uciekała i czy ma już swoje miejsce w życiu?    To jest potrzeba odnowienia życia. Zaczynanie od nowa to mnóstwo niepewności, ale także potężna dawka nadziei. Wciąż jeżdżę za nadzieją…   Mała Ania Rozmawiałem niedawno z Joanną Bator i powiedziała mi, że jej filozofia podróży jest prosta – to ucieczka przed śmiercią. Podejmiemy jakąś polemikę z tą tezą?    Mnie się zdarzyło coś odwrotnego – po przeprowadzce do Trójmiasta parę lat temu, miałam dojmujące uczucie, że przyjechałam tam po swoją śmierć. Jak się potem okazało, ciężko tam zachorowałam. Uciekliśmy stamtąd z mężem z powrotem do Warszawy, może właśnie wtedy była to ucieczka przed śmiercią.    A przed czym/kim zdarzyło się Pani jeszcze w życiu uciec?    Przed sobą gorszą do siebie lepszej, stale ćwiczę ten kierunek, niestety, nieraz się nie udaje.      Z przyjemnością patronowałem medialnie "Pasji według świętej Hanki". W tej książce usiłuje Pani nadać zdradzie nowe znaczenie, zdjąć z niej piętno przestępstwa. Bo przecież można się znowu zakochać na gruzach dawnej miłości, a z drugiej strony tak wiele osób – kobiet i mężczyzn – jeży się na myśl o tym i uznaje takie dążenie za złe. A zdrady – różnego rodzaju – były, są i będą. Rozmawiamy o ucieczkach… To takie chęci ucieczki jak te, które towarzyszyły Pani w życiu?    To, że napisałam książkę między innymi o zdradzie („ zdrada  jest miłością, jest miłością, jest miłością” – woła moja bohaterka w „Pasji”), nie znaczy, że mi ona w życiu towarzyszy notorycznie. (uśmiech) Nie jestem więc znawczynią zjawiska w sensie ogólniejszym. Niewątpliwie zdrada bywa ucieczką, ale i bywa pogonią, bywa wielką miłością.    Bywa źródłem nieopisanych opresji. Można żyć ze świadomością, że miała miejsce? Wierzy Pani naprawdę w to, że po zdradzie można odbudować to, co runęło?    Kto mówi o odbudowie? To jałowe, ponadto „ontologicznie” niemożliwe. Gdy się gotowość do zdrady pojawia, to oznacza, że sytuacja dojrzała do a) gruntownej przebudowy, b) całkiem nowego aktu erekcyjnego. Wolę wersję „b”, zgodnie ze swoim przeprowadzkowym temperamentem.     Często Pani spotyka takie powieściowe święte Hanki? Czytelniczki na spotkaniach mówią czasem proste „tak, to o mnie”?    Tak mówią, często. Ale niekoniecznie oznacza to, że trójkąty małżeńskie są aż tak powszechne. Czytelniczki odnajdują pokrewieństwo losu i ducha w tej książce, czyli rozumieją się z Hanką na głębszym poziomie. Mam także czytelników – mężczyzn, bo to nie jest książka „kobieca”.      Obawiam się, że wielu mężczyzn myśli sobie inaczej. I moim zdaniem sporo tracą, nie sięgając po tę książkę…     Ci, którzy sięgnęli, wyrażają wdzięczność, naprawdę, z powodu nobilitacji zdrady. Chętnie wchodzą w dyskusję, a jako znawcy problemu (kto zaprzeczy, że zdradzają częściej i rozmaiciej?) potrafią docenić ekstremalne miejsca w tekście.   Jednak „Pasja” nie jest opowieścią o przygodzie zdrady, ale traktatem o namiętności. Z elementami eseju. Fabuła była dla mnie pretekstem do pokazania wielkiej siły żywiołu miłości w ludzkim życiu. Siły tworzącej i niszczącej. Jako autorka pokusiłam się o drążenie języka erotycznego. Miesza się tam zabawa i dramat, ale wszystko w elastycznej sieci języka. Piszę też o wartości narracji, czyli o tym, że nie ma się życia, dopóki się go nie opowie. Smutno mi, gdy ta dość wielowarstwowa książka redukowana jest do banalnej fabułki o zdradzie małżeńskiej. Może zrobiłam coś nie tak…    A może tendencja do upraszczania sobie wszystkiego wygrywa i w tym przypadku… Tak sobie rozmawiamy na blogu, zatem porozmawiajmy chwilę o tym, który Pani prowadzi.  Skąd tytuł, „Pisane na lustrze”?    Czasem mam tytuły, ale nie mam do nich zastosowania. Gdy się pojawiła propozycja ze strony „Zwierciadła” – tytuł już był od lat.    Określiłaby Pani siebie mianem blogerki? Pytam z przymrużeniem oka oczywiście!    Nie. Moje posty to literackie miniatury, prawie zawsze zadbane pod względem formalnym. No i nie opowiadam o  perypetiach swojego życia. Sandor Marai powiedział, że pisarz nie opowiada o tym, co się dzieje w nim, ale jak świat się w nim dzieje….. Staram się pozostać pisarką na blogu.      Jakiś czas temu wzięła Pani udział w akcji bookcrossingu. Książki też powinny być wolne jak ludzie?   fot. Anna Herman     Mogłabym teraz zacząć o tym, że obecnie książka została uznana za towar i tak paskudnie jest traktowana. Że wychodzi z mody w jeden sezon, jak tiszert z nadrukiem.  Ale, wie Pan co? Nie chce mi się. Mam głębokie przeświadczenie, że pisarz nie jest od dystrybucji i reklamy, jakiejkolwiek! Piszę, więc jestem. Inaczej być nie potrafię. Jaka przeczytana ostatnio książka poruszyła Panią szczególnie i dlaczego?    „Pamiętnik Dawidka Rubinowicza”, 12-letniego chłopca żydowskiego z kieleckiej wsi Krajno, napisany podczas okupacji. Uczył się składać zdania, pisząc o zagładzie. A więc porządkował koniec świata! To egzystencjalnie samosprzeczne, a w wykonaniu dziecka mocno poruszające. To książka zdecydowanie spoza aktualnego rynku książki, wydana kilkadziesiąt lat temu, zresztą z przedmową Iwaszkiewicza.    A komu Pani literacko ufa? Kogo czyta z zachłannością i komu wierzy w to, co pisze? Czyli jakich pisarzy uwielbiam? Wolę poszczególne książki, jako byty. Pisarze tylko częściowo i tylko czasowo są swoimi książkami. Często w jakiejś jednej książce autor jest najlepszym sobą, na jakiego go stać. I wtedy uwielbiam z nim obcować. Pisała Pani na blogu o nowej własnej pracowni. Proszę o niej opowiedzieć. Tyle, ile wolno nam wszystkim zdradzić.    W pracowni jestem zupełnie sama w kompletnej ciszy. Urządziłam ją bardzo skromnymi środkami w kolorze zielonym. Książki leżą na podłodze, choć mam też duży stary stół dębowy. Dużo bocznych lamp. Nikt mi tam niczego nie dotyka… Za oknem kasztanowiec obsypany teraz kolczastymi owocami, taki sam jak w dzieciństwie. Tylko ja i mojość.      A czym jest „mojość”? To stan, właściwość?    Nawiązujemy oczywiście do znanego sformułowania Miłosza. Ale ja bym sprecyzowała to pojęcie. Otóż, w moim odczuciu, nie ma wielu „mojości” na świecie, w rzeczywistości jest tylko jedna „mojość”, i ma ona na imię JA. Każdy człowiek, kiedy mówi sam do siebie w myślach ma na imię tak samo: JA. To znaczy, że istnieje na świecie jedno JA, którego my wszyscy jesteśmy użytkownikami.     A pojawiła się w Pani głowie kiedyś myśl o jakimś alternatywnym bycie? Gdyby mogła Pani wybierać drugie życie, toczyłoby się inaczej czy może chciałaby Pani powtórki z tego, co przeżywa?    Każda moja książka jest jakby alternatywnym bytem. Przecież jakoś się muszę wpasować w świat przedstawiony, który buduję. Ale oczywiście nie w każdej chciałabym zamieszkać. Powtórki? By lepiej wypaść na egzaminie końcowym? Nie chciałabym, wystarczy mi jako ocena życia na ziemi mocna trójka.      Minęła jesień, lubi ją Pani? Niektórzy tej porze roku potrafią dorobić całą filozofię piękna. A niektórzy się jej boją, bo zapowiada zimę.    Sierpień lubię. Bo lubię słodki smutek, i owocny… Potem się robi słodko-kwaśno, jeszcze później słodko-gorzko. A już zima w mieście z rzadka ma urok. Gdyby rok się składał z samych sierpniów, mogłabym powtarzać życie na okrągło. (uśmiech)    Co jeszcze lubi Anna Janko? Tak już podpytałem kilku moich rozmówców; to dość banalne pytanie, ale zwykle chcemy wiedzieć…    Najbardziej lubię się nie bać niczego.    Dziękuję za rozmowę!    ---------------------------- -------------------------------------  Niniejsza rozmowa kończy cykl "wywiad miesiąca" przewidziany na mijający rok. Wszystkim rozmówcom serdecznie dziękuję za poświęcony czas. Czytelnikom za uwagę! 