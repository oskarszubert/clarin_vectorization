Przykładów na to, że współczesna literatura fińska jest wartościowa i  pasjonująca mamy już wiele, bo i dokonano wielu interesujących  przekładów prozy autorów z Finlandii. „Oczyszczenie”  Sofi Oksanen można  zaliczyć do ambitnego nurtu psychologicznego, reprezentowanego już  między innymi przez takie książki jak „Listy do Trynidadu” Anniki  Idström czy „Przypomnij sobie” Eliny Hirvonen. Oksanen w swej powieści ukazuje także, jak biografie bohaterów łączą się z Historią, jak wychodzą jej naprzeciw, jak wchodzą w zależności z tym, co porządkuje  rzeczywistość dnia codziennego. W takim rozumieniu „Oczyszczenie” zbliża  się do „Kobiety pułkownika” Daniela Katza (nawiasem mówiąc, obie  książki przetłumaczył Sebastian Musielak). Sofi Oksanen to mimo wszystko  nowa, specyficzna jakość i choć odnaleźć można cechy wspólne z  pisarstwem jej rodaków, „Oczyszczenie” jest powieścią wyjątkową oraz niepowtarzalną i książką, która na długo pozostawia swój ślad w świadomości czytającego. Pewnego jesiennego dnia 1992 roku w zachodniej Estonii Aliide Truu  (proszę zwrócić uwagę na nazwisko mówiące „uczciwa, wierna”, które nie  pozostanie bez znaczenia wobec rozwoju zdarzeń) znajduje przed swym  domem młodą dziewczynę, Zarę, uciekinierkę. Wydaje się, że Zara dotarła  do zapadłej estońskiej wioski zupełnie przypadkiem, działając  impulsywnie i uciekając od tyranizującego ją partnera. Aliide podchodzi  do dziewczyny z dużą nieufnością, bo i jej całe dotychczasowe życie  oparte było na tym, by tak naprawdę nie ufać nikomu poza samą sobą. Zara  z czasem odnajduje u staruszki względy, ale nadchodzące zdarzenia każą Aliide zrewidować swe poglądy na dziewczynę i zmuszą kobietę do przywołania wspomnień z dramatycznej przeszłości, które starała się  ukryć w zakamarkach swej świadomości. Co młodziutka Zara ma wspólnego z  odległą przeszłością, z konspiracyjnym życiem Aliide, z całym złem i  okrucieństwem jakich się dopuściła? Co ukrywa Aliide pod swoimi  zmarszczkami? Dlaczego w jej domu jest ukryte pomieszczenie? Czy Zara  wie, jaką fotografię przywozi ze sobą i czy jej dramatyczna opowieść  ujawnia Aliide całą prawdę o dziewczynie?  Zdradzenie choćby kilku rozwiązań fabularnych Oksanen byłoby  zabójcze dla lektury i odebrałoby czytelnikowi jej przyjemność.  Analizując tę powieść, należy zatem opisać jej strukturę i zapewnić, że  każde słowo „Oczyszczenia” przykuje uwagę czytającego. Rwana i powolna  narracja toczy się na przestrzeni wielu lat. Niemym bohaterem jest tutaj  Estonia i losy republiki radzieckiej, a potem niezależnego państwa. Przyglądamy się przemianom ustrojowym i społecznym w Estonii od lat  sprzed drugiej wojny światowej po wspomniany 1992 rok, kiedy Zara  odnajduje schronienie w domu Aliide. Z rozmachem zarysowana panorama  estońskiej codzienności możliwa jest dzięki temu, iż główna bohaterka  jest wiekowa, a wszystkie dramatyczne zdarzenia, o których dowiadujemy  się stopniowo, rozgrywały się wiele lat temu. Biografia Aliide to  biografia kobiety nieszczęśliwej, osamotnionej matki, siostry i żony;  kobiety fatalnej jednocześnie. Budują ją lata niespełnienia, frustracji, lęku, bólu, a potem złości i nienawiści. To także czas, w którym rodzi  się toksyczna miłość, niszcząca wszystko wokół. Aliide działa, kierując  się sercem, ale jej serce podpowiada niejednokrotnie, iż musi robić, coś  co spowoduje zniszczenie. Losy Aliide i jej siostry to także  błyskotliwa opowieść o tym, jak bardzo zmieniający się system polityczny  może wpłynąć na ludzkie wybory i działania. „Oczyszczenie” to  pasjonujące studium narodzin i upadku demokracji socjalistycznej w  Estonii, ale także opowieść o narodzinach i upadku wielkiej namiętności prowadzącej do zbrodni. Przestrzeń czasowa jest tu niezbędna, by ukazać  problematykę tak skomplikowaną, jak skomplikowane były czasy, w których  mała nadbałtycka republika radziecka kształtowała się w niepodległe  państwo. Opowieść Oksanen wolna jest jednak od polityki, stronniczości  czy nadmiernie rozbudowanych refleksji o charakterze socjologicznym. To  przede wszystkim opowieść o kobietach, o kobiecej sile i kobiecym dramacie. Rozpisanym na dwa głosy.  Biografia młodej Zary, równie dramatyczna co losy Aliide, z czasem  staje się uzupełnieniem gorzkiej opowieści o tym, co skrywa staruszka i dlaczego jest w wiejskiej społeczności napiętnowana. Okazuje się, że  obie kobiety łączy coraz więcej i dość szybko można się zorientować, iż  spotkanie rozpoczynające powieść nie jest przypadkiem. Sofi Oksanen  dodatkowo bardzo manipuluje czytelnikiem, bo jego sympatia przenosi się  od jednej do drugiej postaci, by na końcu zamienić się w inne uczucie. Odkrywamy coraz to nowe, brutalniejsze i przerażające zagadki z życia  obu kobiet, spędzających ze sobą czas w wiejskim estońskim domu. Z każdą  kolejną stroną wkraczamy do labiryntu, z którego nie ma już drogi  wyjścia. I kiedy zacznie się lekturę, nie jest łatwo ją przerwać. A  tytułowe oczyszczenie niekoniecznie nadejdzie. Warto się o tym  przekonać.   Oksanen napisała książkę ambitną, smutną i zaskakującą. Zastosowała wszystkie możliwe zabiegi, by zdobyć ogromną popularność czytelników.  Ale czy „Oczyszczenie” to książka dla masowego czytelnika? Zbyt intymna,  zbyt ironiczna, zbyt bolesna na to. Wydawnictwo Świat Książki, 2010KUP KSIĄŻKĘ 