Po co pisać powieść biograficzną twórcy, który uznawał, iż pisarz tak  naprawdę nie ma biografii i na rok przed śmiercią rozprawiał się w ogniu  ze swoją bogatą korespondencją, by nie służyła ona nikomu za materiał o  zgłębianiu jego żywota? Renata Lis przewrotnie, ironicznie,  inteligentnie i w znacznej mierze symbolicznie opowiedziała o życiu  Gustava Flauberta bynajmniej nie po to, by stawiać mu pomnik „trwalszy  niż ze spiżu”, ale by pokazać, iż życie znanego francuskiego prozaika  było zaskakującym kolażem zdarzeń, przeżyć, pojawiających się w jego życiu postaci i przede wszystkim wpływu, jaki to wszystko miało na jego  twórczość. „Ręka Flauberta” to wynik wytężonej pracy, zaabsorbowania i  uwagi, które pisarka poświęciła twórcy. To jedna z tych książek  biograficznych, o której można rzec, iż nie wskrzesza zmarłego, lecz  czyni go po prostu żywym. Flaubert w tej książce ma wiele twarzy, ale  to, co najważniejsze – lojalność względem jego biografii i tego, kim był  – czyni „Rękę Flauberta” książką przenikliwą, mądrą i zdecydowanie  wartą poznania. Tytuł nawiązuje do poparzenia, które stało się stygmatem 1844 roku  dla dorastającego talentu francuskiej literatury XIX wieku. Tak jak ręka  dotknęła ognia, tak też dusza artysty przez ten ogień się przedarła, a  symbolicznym efektem tego było pożegnanie z ognistym romantyzmem w mentalności i dojrzewaniem do czegoś, co nowe. Młodość Flauberta naznaczona jest znajomością anatomii, wszak jego ojciec i brat byli  lekarzami. Od tej anatomii Renata Lis wychodzi, pisząc o stylu prozaika:  „Styl Flauberta wydaje się przetworzeniem tej elementarnej,  anatomicznej wiedzy o naturze istnienia, która stała się jego udziałem w  rodzinnym domu, na długo przedtem, zanim był w stanie cokolwiek z tej  wiedzy pojąć”. Dokładność, precyzja, wieloaspektowość – to cechy  pisarstwa Flauberta i wyznaczniki jego prozy. Prozy, o której stylu Lis  ponownie pisze następująco: „(…) Trzeba rozumieć go szerzej, tak jak styl Flauberta rozumiał Proust – jako osiąganą środkami literackimi nową  postawę umysłu wobec rzeczywistości”. Ta nowa postawa widoczna jest nie  tylko w arcydziele „Madame Bovary”, ale i w życiu samego Flauberta,  które mocno korespondowało z tym, jak żyją, co czują i jak się zachowują  jego bohaterowie. Chociaż – to ważne – Renata Lis zaznacza, iż nie ma  dowodów na to, by Flaubert kiedykolwiek powiedział, iż „Madame Bovary to ja”.  Obok szeroko rozumianej anatomiczności w prozie autora zaznacza się  bardzo wyraźnie pasmo śmierci najbliższych, z którymi musiał się  mierzyć. Mamy wpływ zmarłego rodzeństwa i umierającego ojca. Jego  płaszcz noszony przez syna zaznacza, iż często w relacjach opisywanych w  swych utworach wcielał się w rolę ojca. Do tego dochodzi jeszcze  fascynacja cmentarzami i to, że własne serce uważał za nekropolię –  doprawdy intrygujące wprowadzenie w życie i twórczość jednego z  ważniejszych twórców literatury francuskiej. Renata Lis pisze o nim w  taki sposób, że wtapiamy się niemal w tło jego życia, poznając je od niezwykłej strony.  Wart uwagi jest każdy rozdział książki, ale pozwolę sobie zaznaczyć  to, co się w niej wyróżnia. Przede wszystkim istotne jest śledzenie  relacji Flauberta z kobietami – od frywolnych miłostek z egipską  kurtyzaną po miłość głęboką i subtelną jak ta, którą darzył guwernantkę  swej siostrzenicy, Juliet Herbert. W tle także opis burzliwego i  męczącego dla Flauberta romansu z Louise Colet, ale i wielkiej przyjaźni  z George Sand. Wydawać by się mogło, że artysta do kobiet, jak do religii, miał ambiwalentny stosunek. W efekcie z żadną nie związał się  na dłużej, ale każdą na swój sposób adorował. Każda też, mniej lub  bardziej, wpływa na jego twórczość. Twórczość prawdziwą, czyli taką z  prawdziwym artystą-kreatorem, o którym Flaubert pisał: „Artysta powinien  być w swoim dziele jak Bóg w stworzeniu, niewidzialny i wszechmocny:  żeby czuło się go wszędzie, a nie widziało nigdzie”. Tak jest po części z  samą Renatą Lis w „Ręce Flauberta” – w jej realnych, literaturoznawczych i filozoficznych wędrówkach widzimy przez cały czas,  że o Flaubercie pisze ręka, której właścicielka jest jego prawdziwą  znawczynią i wielbicielką.  Mamy w tej książce także specyficzne zderzenie demonicznego Wschodu i  mitycznego Zachodu, o którym autorka pisze w kontekście  francusko- rosyjskiej przyjaźni Flauberta z Turgieniewem. Zderzenie ma także inne znaczenie. Renacie Lis bliżej jest do kultury Wschodu i nie  jest to książka frankofilska. Jednocześnie tak bardzo tkwi we Francji  XIX wieku, że nie sposób tego nie poczuć. Nie sposób przejść obojętnie  wobec książki tak dokładnie, fantazyjnie i niezwykle opisującej  fascynującą osobowość Gustava Flauberta.  Wydawnictwo Sic!, 2011 