Chociaż fabułę tej książki poznać można już z krótkiej noty na okładce,  chociaż zdarzenia układają się przewidywalnie i  w sposób oczywisty,  mamy do czynienia jednak w „Graczach” z powieścią stawiającą mimo  wszystko więcej pytań niż odpowiedzi, a może nawet tylko ze znaków  zapytania się składającą. Karina Obara napisała historię wstrząsającą,  brutalną, prowokacyjną i bardzo wyrazistą. To książka, wobec której nie  można pozostać obojętnym i dokumentalne wręcz świadectwo rozpadu  ludzkich relacji w świecie, w którym wirtualna rzeczywistość infekuje umysły młodych ludzi na tyle, że przez chwilę przestają być ludźmi. Czy  aby na pewno? Cezary i Michał żyją w świecie własnych imaginacji i rojeń  podsycanych krwawymi scenami, w których aktywnie uczestniczą jako gracze  komputerowi. Introdukcja powieści przedstawia ich rodziny tak, jakby sytuacje rodzinne chłopaków – tak przecież różne od siebie – miały dać  jakąkolwiek wskazówkę przy rozwiązywaniu zagadki brutalnych mordów,  jakich dopuszczą się bohaterowie. Cezary dorasta w rodzinie, która  pozornie zapewnia mu wszystko, co potrzebne do szczęścia. Michał tyle  szczęścia nie ma, bo wychowuje go matka-prostytutka. Tak naprawdę jednak  ani Cezary w swym pełnym dostatku domu wzorowej rodziny ani Michał w kalekich relacjach z samotną matką nie odnajdują tego, co daje im gra  „Misja” – poczucia niezależności, siły i panowania nad wszystkim, co ich  otacza.  Młode osobowości „Graczy” skontrastowane są z ludźmi, jacy starają  się żyć wedle praw porządkujących świat realny, czyli ten, od którego w  wirtualną rzeczywistość morderstw i przemocy uciekają Cezary i Michał.  To przede wszystkim ich rodzice, którzy starają się robić wszystko, by  synom żyło się jak najlepiej. To jednak także rówieśnicy chłopców,  którzy nie poddają się władzy wirtualnego świata i starają się układać  swe stosunki z innymi przede wszystkim w oparciu o niepisane prawa tak  zwanego „realu”. Będą to także ludzie, którzy później zajmą się  młodocianymi mordercami, ale tak naprawdę wśród nich wszystkich  najważniejsza jest pewna dziennikarka śledcza, która do końca nie jest  przekonana, czy pewniej czuje się, tropiąc afery i pisząc o  dramatycznych zdarzeniach z życia typowego, dwustutysięcznego miasta,  czy też zasiadając co wieczór przed komputerem i oddając się rozmowom z wirtualnymi znajomymi. Sabina przypadkowo zetknie się z Cezarym, a ich  naznaczone gniewem, lękiem i frustracją relacje staną się początkiem  próby zrozumienia umysłów młodych graczy przez dużo od nich starszą  dziennikarkę.  „Gracze” to przejmujące studium rozwoju nienawiści jako uczucia  ukrywającego strach, samotność i niedowartościowanie. To opowieść, w  której wędrujemy tam, gdzie nikt nie chciałby się znaleźć. W rejony,  gdzie ludzka złość przeradza się w nienawiść, a z niej rodzi się  pragnienie zakwestionowania powszechnych norm i rozbicia ich. Obara stworzyła postacie tragiczne i smutne. Cezary i Michał są kimś na  kształt współczesnego Raskolnikowa. Chcą zabić, by pokazać swoją siłę.  Chcą zadać śmierć, by udowodnić, iż mogą sprzeciwić się prawom już  ustanowionym. Pragną dokonać mordu, by przenieść nań całą swoją  nastoletnią gorycz, ból i cierpienie. Siłą „Graczy” jest fakt, iż  książka najpierw ukazuje motywacje do działania, a potem szuka  odpowiedzi na pytanie, co tak naprawdę się stało.  Bo nie stało się tylko bestialskie podwójne morderstwo. Runęło  wszystko to, co do tej pory stwarzało pozory normalnego życia. Obara w  swej książce ustawicznie kwestionuje także pojęcie „normy” i stara się  ukazać złożoność czynników postępowania zarówno kata, jak i ofiary. Nie  znajdziemy jednak w „Graczach” odpowiedzi na pytanie o to, skąd wzięło  się zło i dlaczego istnieje. Nie odpowiemy sobie na żadne pytanie dotyczące bohaterów – ani zdesperowanych nastolatków ani ich cierpiących  rodziców. Trudno jednoznacznie także określić motywy postępowania  Sabiny, która zmaga się z traumą wspomnień z dzieciństwa i której życie  jest równie toksyczne co relacje, jakie opisuje, próbując zrozumieć  Cezarego i Michała.  Karina Obara napisała książkę o niebezpieczeństwach, jakie niesie ucieczka w wirtualną rzeczywistość, ale także o braku jakiejkolwiek  pewności w relacjach międzyludzkich, które świat wirtualny dodatkowo  niszczy. Ta mroczna opowieść to strumień wielu świadomości i konglomerat  myśli, jakie nie chcą się wzajemnie zazębiać, bo nie można tak naprawdę  zrozumieć motywacji do działania drugiego człowieka. To nie tylko  powieść o mordercach i zagrożeniach, jakie niesie ze sobą komputer. To przede wszystkim dotykająca najczulszych strun historia o tym, że żyjemy  ze sobą na co dzień, ale tak naprawdę każdy z nas jest obok drugiej  osoby, a nie przy niej.  Wydawnictwo W.A.B., 2010 