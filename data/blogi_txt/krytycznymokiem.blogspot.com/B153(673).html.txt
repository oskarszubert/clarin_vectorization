Francuskie pisarstwo osiemnastowieczne ma dwa oblicza. W wydanej niedawno powiastce Pierre-Thomasa-Nicolasa-Hurtaut ujawnia się temat nie  tylko w Oświeceniu i nie tylko we Francji pomijany. Trudno  jednoznacznie określić, czy „Sztuka pierdzenia” to czytelna ironia  względem dzieł uczonych twórców XVIII wieku, czy też tylko zabawa.  Czymkolwiek byłaby ta książeczka, niewątpliwie zwraca na siebie uwagę.  Typowy przykład literatury skatologicznej zamienia się w źródło  quasi-naukowych wywodów i nawet jeżeli staje się chwilami nadęte,  absurdalne do granic wytrzymałości i zwyczajnie niesmaczne, można je  traktować jako specyficzną wędrówkę do krainy absurdu balansującą na  granicy dobrego smaku. Poznajmy drugie, nienaukowe oblicze francuskiego pisania sprzed  blisko trzech stuleci. Hurtaut zwraca uwagę na istotę procesu puszczania wiatrów. Na istotę  pierdzenia po prostu. Traktat rozpoczyna dogłębna analiza tego, co  nazywamy pierdnięciem, a następnie autor wskazuje różnice między wypuszczaniem gazów dolną częścią ciała a pozwoleniem na ich wypuszczenie przez naszą gardziel (beknięcie wydaje się zatem mniej  istotne, a już na pewno nie tak bardzo, by poświęcać mu książkę). Potem  mamy do czynienia z niepowtarzalną klasyfikacją pierdnięć i wskazaniem,  iż pierdzenie już w starożytności było czynnością gloryfikowaną. Co  dalej? Ano wiele frapujących rozważań, między innymi na temat tego, czy  pierdnięcie jest muzyką, wszak – wedle gruntownej wiedzy w tym zakresie  autora rozprawy – nasz odbyt wydać może aż 62 różne dźwięki. Rozważania obejmują także genezę i cel pierdzenia. Tylko cele zdrowotne i artystyczne zwracają uwagę Hurtaut, zatem jego rozważania  próbują istotę popierdywań wpisać w ogólne kanony piękna i sztuki. Co  więcej – nasze bąki przynoszą pożytek i temu także poświęconych jest  kilka stron rozważań autora. Książeczka wskazuje również, jak dzięki  puszczaniu wiatrów można odpędzić diabła, rozpalić lichtarz czy nawet  budować specyficzną linię porozumienia międzyludzkiego. Nic co ludzkie, nie jest nam przecież obce, a traktowanie czynności fizjologicznej z  uczuciem wstydu czy zażenowania nie jest właściwe, wszak „opinia jakoby  pierdnięcie było nieprzyzwoite wynika tylko z dąsów i kaprysów ludzi  płochych”.  Czemu służy wydanie tego typu publikacji? Dlaczego rzecz przecież  literacko mierna doczekała się po swym pierwszym wydaniu w 1751 roku tak wielu wznowień? Ludzka ciekawość i potrzeba poznawania samych siebie,  łącznie z fizjologiczną stroną ludzkiej natury, to przecież nie tylko  coś, co wyróżniało renesansowe czy oświeceniowe poszukiwania  społeczeństw. Charakterystyczną cechą „Sztuki pierdzenia” jest  rubaszność i dwuznaczność. Myślę, że tłumaczenie tego traktaciku  sprawiło Krzysztofowi Rutkowskiemu wiele frajdy i częściowo jako formę  rozrywki należy tę lekturę traktować. Bo przecież trudno jest się  powstrzymać od uśmiechu podczas czytania tak osobliwej książeczki.  Trudno także nie zadać sobie pytania o to, jak bardzo pewien syn  handlarza końmi musiał starać się zwrócić na siebie uwagę w XVIII wieku.  A może po prostu mu się napisało tak jak pierdziało, czyli z przyjemnością. I choć to wszystko niezbyt smaczne, jako człowiek „niepłochy” polecam ku rozrywce i rozwadze.  Wydawnictwo słowo/obraz terytoria, 2010KUP KSIĄŻKĘ 