Kiedy na początku tego roku recenzowałem pierwszą przetłumaczoną na  język polski powieść Mattiego Rönki, byłem entuzjastycznie nastawiony do  nowej jakości, którą do świata skandynawskich kryminałów wprowadziła  przewrotna i inteligentna książka „Mężczyzna o twarzy mordercy”. Kolejna  powieść kryminalna tego autora to porażka na całej linii i nie sposób  znaleźć w niej niczego, co przykułoby uwagę podczas lektury. Zmęczony  nią okrutnie, wskażę jedynie najsłabsze ogniwa „Dobrego brata, złego brata”, a już na samym wstępie mogę napisać, iż Matti Rönkä wart jest  uwagi, ale tylko w przypadku dużo wcześniej wydanej książki. Główny bohater, Victor Kärpä, został przedstawiony już w pierwszej o  nim powieści. Tym razem autor dodaje jedynie informacje o śmierci matki  Victora, która spowodowała, iż rodzinna Sortavala pozostała już na  zawsze poza granicami w sensie dosłownym i metaforycznym oraz uwzględnia  fakt korespondencji mailowej z Marią, z którą bohatera łączy silna więź. Co poza tym? Do Finlandii przybywa brat Victora, Aleksiej. Zaskakująco szybko aklimatyzuje się w nowych warunkach, znajduje pracę i  otrzymuje mieszkanie. Wiemy, że w Moskwie zostawia żonę i syna. Wiemy  także, że w przeszłości bracia nie żyli w zgodzie i że teraz jeden  drugiego niejako oswaja na nowo.  Co poza tym? Nuda, nuda i jeszcze raz nuda. Marnie portretowane  środowisko drobnych handlarzy-przemytników. Jakaś mafia, której nie  sposób się bać, choć zabija. Cała masa zupełnie niepotrzebnych postaci epizodycznych, które przedstawiane są z pietyzmem epopei. W tle jakaś  kobieta, Helena, nijaka jak pozostali bohaterowie. Główny bohater został  już przedstawiony i Rönkä nie ma w zasadzie żadnych kart do odkrycia.  Trudno także wskazać jakąś jedną, konkretną intrygę kryminalną, bo jest  ich kilka, ale żadna tak naprawdę nie narzuca rytmu narracji  fragmentarycznej, powierzchownej i – jak już to zaznaczyłem –  przeraźliwie nudnej. Nuda fabularna to strzał w kolano, a może nawet  swoiste samobójstwo, jakie autor kryminału na sobie popełnia. Matti Rönkä wydaje się miotać w szeregu opisywanych zdarzeń i tak naprawdę nie  mamy w tej książce jednego, wyraźnego wątku, który trzymałby tę  opowieść jakoś w ryzach. „Dobry brat, zły brat” rozpada się już na samym  początku i każdy kolejny rozdział zmierza po prostu ku katastrofie.  W przypadku tej książki mamy do czynienia z czymś w rodzaju  literackiego wypalenia. Bywa tak bowiem, że autor cyklu powieści o  jednym bohaterze przedstawia go już w pierwszej powieści, a drugą i  kolejną rujnuje to, co ciekawie zbudował na początku. Tutaj właśnie mamy  coś takiego. „Dobry brat, zły brat” ponownie na granicy  fińsko-rosyjskiej próbuje stworzyć intrygę sensacyjno-kryminalną, ale  zupełnie się to nie udaje. Zasadniczym błędem jest koncentracja na postaciach, które zwyczajnie pojawiają się i znikają. Niby coś się  dzieje, niby mamy aferę narkotykową i nie tylko taką. To jednak taki  kryminał na niby. Bo co to za kryminał, przy którym się ziewa?  Jedyną postacią godną uwagi jest Korhonen, policjant „fatalny”.  Człowiek oddający się hedonistycznym uciechom i walczący jednocześnie ze  światem przestępczym, który takie uciechy zapewnia. Jedna interesująca  postać dobrej książki nie czyni. Owszem, „dzianie się” jest  wyznacznikiem „Dobrego brata, złego brata”. Dziać się może wiele, ale  cóż z tego? Nie uważam się za jakiegoś smakosza literatury kryminalnej,  cenię sobie kilkanaście tego rodzaju dokonań twórców ze Skandynawii. Obawiam się, iż niepotrzebnie sięgnąłem po tę lekturę, gdyż miałem o  autorze „Mężczyzny o twarzy mordercy” bardzo dobre zdanie. Miałem. I  smutno mi, że przeczytałem książkę tak marną. Wydawnictwo Czarne, 2011 