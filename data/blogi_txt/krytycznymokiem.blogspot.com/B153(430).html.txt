Ponieważ moje omówienie pierwszej książki Halszki Opfer pt. „Kato-tata”  niezmiennie znajduje się w czołówce najpopularniejszych postów,  postanowiłem napisać także o drugiej publikacji tej autorki, która jest  kolejnym schodzeniem ku piekłu na ziemi, jakie nieszczęśliwej i biernej  kobiecie są w stanie zgotować rzekomo najbliżsi jej ludzie. W  komentarzach do „Kato-taty” pojawiają się głosy tak samo krzywdzonych i tych, którym nie starcza w życiu odwagi, by o tym opowiedzieć. Chociaż  zdrowemu i właściwie wychowanemu przez rodzinę człowiekowi nie mieści  się w głowie, o czym Opfer pisze, nie znaczy to, iż jej opowieści są  fikcją. Bynajmniej. Tak niestety wygląda życie niejednego młodego  człowieka. Takie też widmo nieszczęść towarzyszy mu w dorosłym życiu.  „Monidło” jest chyba jeszcze bardziej porażające w swej wymowie. To  kontynuacja opisów nieszczęść, których nie sposób pojąć i wobec których pozostaje się w niemym proteście. Faktem jest, iż pisząc o „Kato-tacie”  nadużyłem słowa „spowiedź”. Czuję, że przygana Ewy Jarosz z przedmowy do  „Monidła” i z okładki książki kierowana jest do mnie personalnie.  Zwierzenia Halszki Opfer to faktycznie żadna spowiedź, lecz przerażające  świadectwo życia w upodleniu. Obie publikacje autorki noszą znamiona  książek konfesyjnych, stąd też moje niefortunne porównanie. Ale faktycznie – to nie są spowiedzi. Opfer z niczego nie musi się spowiadać. Choć wciąż czuje się winna, nigdy nią nie była. Wpadła w  koszmarny tygiel uzależnień, od którego nie sposób uciec.  O czym opowiada „Monidło”? Zacznijmy od słów samej Opfer: „Od  dziecka chciałam jak najszybciej dorosnąć. Stało się to moją obsesją.  Uważałam, że kiedy będę duża, nikt mnie nie skrzywdzi”. Naiwna wiara w  to, że koszmar zniszczonego przez rodzinę dzieciństwa można zaliczyć już  do lat minionych… Niestety, nic bardziej mylnego. Po latach upokorzeń w  domu rodzinnym, wyszydzania w szkole przez rówieśników i nauczycieli, po latach ludzkiej nieczułości oraz niespełnionych pragnień o prawdziwej  miłości i zrozumieniu, na Opfer czeka kolejny opresyjny okres – właśnie  dorosłość, której tak bardzo pragnęła.  Swego męża Adama łapie „na ciążę”. Wchodzi w jego środowisko  rodzinne, które jest jej tak samo nieprzyjazne jak własna matka,  ojciec-erotoman i pedofil (porażające jest to, że w Opfer wciąż nazywa  go „tatusiem”…) i rodzeństwo. Staje się obiektem drwin i szyderstwa.  Jest przez męża wręcz tresowana po to, by być posłuszna. Opfer opisuje,  jak bezradna jest wobec kolejnej fali okrucieństw, która czeka ją u boku  męża. Uległy wobec matki-dewotki, Adam postanawia „wychować” żonę,  traktując ją obcesowo, szydząc z niej, wielokrotnie uderzając, ośmieszając przy innych. Mąż jest takim samym tyranem jak kiedyś ojciec.  Autorka nie jest w stanie nic z tym zrobić. Kiedy po latach dojrzeje do  decyzji o rozwodzie, wpadnie w ramiona kolejnego poniewierającego nią  mężczyzny, przy którym znowu będzie wiedzieć tylko jedno – że nic nie  znaczy, a wszystkie okropieństwa musi przyjąć z pokorą, bo tak naprawdę  ma to, na co zasłużyła.  „Ofiara jest zawsze ta sama, tylko kaci się zmieniają”. W dorosłym  życiu Halszki Opfer nawet jej własne dzieci potrafią być dla niej  okrutne. Pojawiają się także nowe postacie, w których skumulowane jest  zło. To np. ciotka Gienia, siostra ojca, żyjąca w poczuciu wiecznego  prześladowania, także molestowana seksualnie przez brata. To siostra  Aneta, która dokucza Halszce za młodu i podobnie zachowuje się względem  niej po latach. To przede wszystkim kostyczna teściowa, matka Adama, sterująca synem i jego emocjami, nienawidząca jego żony choćby dlatego,  że jest słaba i daje sobą pomiatać.  Tymczasem Halszka nie potrafi inaczej. Krytykowana, ośmieszana, bita  i gwałcona nie jest w stanie uświadomić sobie, iż jej życie ma  jakąkolwiek wartość; że jest wartościową osobą, że zasługuje na coś  więcej niż nieustanne przekleństwa, krzyki i ataki. Wciąż czuje bliski związek z domem rodzinnym, choć przecież ten dom oferował jej tylko ból.  O rodzicach jako dorosła osoba pisze następująco: „Im bardziej mnie  krzywdzili, tym mocniej do nich lgnęłam. Zmuszało mnie do tego coś,  czego nie umiałam nazwać”. Wydaje mi się, że w „Monidle” próbuje to coś  nazwać, ale jest to tylko próba, nieśmiała i nieskuteczna. Trudno bowiem  zrozumieć skomplikowane mechanizmy psychiczne, które pozwalają jej  nadal trwać w cierpieniu i biernie to cierpienie przyjmować. „Monidło” obfituje w wiele drastycznych opowieści. O tym, jak dziadek próbuje molestować wnuczkę, córkę Opfer. O agresji, szantażach i  złośliwościach ze strony męża, który się jej brzydził. O matce, która  nadal trzyma stronę ojca, nie wierzy w zło, jakie czynił i do ostatnich  chwil jego życia pozostaje mu wierna, bo nikomu innemu zawierzyć nie  potrafi. Ojciec-tyran umiera spokojnie, bo otrzymuje – a jakże! – od  swej skrzywdzonej córki wybaczenie. Tymczasem Halszka Opfer każdego dnia  zmagać się musi z własną biernością, z chęcią wycofywania się i  przyjmowania kolejnych cierpień. Bohaterka na swój heroiczny sposób  próbuje się chwilami buntować, kiedy nasycenie zła i niesprawiedliwości  jest zbyt ogromne. To jednak tylko nieśmiałe próby. Uważam natomiast, iż  pisanie o tym wszystkim, co przeszła, jest najbardziej heroiczną formą  walki z samą sobą. Choć można autorkę posądzać o co najmniej dziwny ekshibicjonizm, nie sposób tego, o czym pisze, traktować obojętnie. Tym  bardziej, że brzemię krzywdzonych nosi bardzo wielu, dla których  publikacje Halszki Opfer są wskazówkami do tego, by powiedzieć wreszcie  „dość”… Wydawnictwo Czarna Owca, 2011 