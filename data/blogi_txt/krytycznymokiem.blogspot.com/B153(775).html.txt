Okno na Marymoncie, fot. Jakub Cuman     Nie sposób od tego nie zacząć, choć pewnie masz już dosyć mówienia na ten temat. Osiemnastoletnia „czkawka” przed laty. Młoda dziewczyna w mediach, chwalona przez Kazimierę Szczukę, wbita niejako w literacki szołbiz. Bolało wtedy czy była frajda? I jak jest teraz? Czujesz się nad wiek doświadczona?        Mam dosyć, masz rację… Choć trzeba też przyznać, że to Twoje pytanie o media jest tak skonstruowane, jakby doświadczenie na przykład z telewizją i jakiekolwiek – było czystym złem, a pochwała Kazimiery Szczuki pocałunkiem śmierci. I co to jest literacki szołbiz? To sformułowanie kojarzy mi się z chwilowymi szałami na jakiegoś pisarza czy pisarkę i zbijaniem na tych chwilach pieniędzy: ile się da. Kojarzy mi się z koszeniem keszu i produkcją kolejnych powieści, naprędce, żeby tylko zdążyć zanim zapomni czytelnik, patrz: Pani Małgorzata Kalicińska pisze powieść z córką Barbarą – Basią – Grabowską i same sobie dziergają blurby. Kojarzy mi się z wyżymaniem kasy z sukcesu i sił z pisarza; aż pisarzowi oczy wyjdą z orbit. To jest właśnie literacki szołbiz, nie są nim przecież rozmowy o książkach w telewizji – takie jak ta, do której zostałam zaproszona z okazji „Czkawki”.           Ależ ja słowa „szołbiz” użyłem całkowicie prowokacyjnie! Z czasownikiem prześmiewczym „wbita”. W żaden stopniu nie deprecjonuję Twoich dokonań i uważam, że jesteś poza śmiesznym „szołbizem”. Poza tym nasze definicje tego „słowa” są podobne.        No wiesz, żeby w nim być, trzeba być też zaproszonym. Mnie zaprosili tylko raz do takich atrakcji, ale musiałabym dojechać z Krakowa do Warszawy, a nie miałam pieniędzy na bilet i nie chciało mi się wstawać rano na pociąg, więc oddalając nawet pobudki czy ja wiem – moralne, takie występy, ukłony i uśmiechy są po prostu zbyt męczące. A jeżeli coś jest męczące i w dodatku bez sensu, no to po co? Mnie stresuje takie marnowanie czasu i świadomość, że coś, w czym tkwię, jest jałowe i donikąd nie prowadzi. Takie akcje są męczące i powodują u mnie zgrzytanie zębami. Serio, mam taką wadę, że wciąż kruszę sobie zęby; tak zaciskam, że pękają. Poza tym unikam mówienia nowo poznanym osobom, czym się zajmuję, bo to zwykle powoduje jakąś niezręczną ciszę, jakbym żartowała, a oni nie zrozumieli. Ewentualnie padają pytania: „ale książki pani pisze, to znaczy: poradniki, tak?”          Uważaj z tymi zębami, bo w ramach NFZ to już chyba tylko zaglądają do ust i to wszystko. A ten wspomniany na wstępie występ jednak zapadł Ci w pamięć?        Tak, zapadł, dobrze zapadł i na dobre. To byłaby bardzo przyjemna rozmowa, gdybym w ogóle przyjęła do wiadomości, że to się dzieje na serio. Kompletnie do mnie nie docierało, że ktoś później mnie obejrzy w telewizji i coś sobie pomyśli albo nie pomyśli. Ale cała otoczka była ok: pamiętam, że ktoś z ekipy zrobił mi kawę z mlekiem i z cukrem, i że kto inny chciał autograf, co mi się wydawało nieprawdopodobne: po co komu mój autograf? Właściwie to do końca miałam wrażenie, że jestem tam przypadkiem i tylko dlatego, że mam inicjały M.S., bo takie same ma autorka książki „Partygirl” (Marlene Streeruwitz), o której także wtedy rozmawiano. Sądziłam, że nie znaleźli nikogo innego o tych inicjałach, a że to jest klucz, to nie mieli wyjścia: musieli zaprosić mnie. Ja tego programu zresztą w ogóle nie znałam tak jak każdego innego, bo od trzynastego roku życia nie oglądałam telewizji – dopowiedziałam więc sobie takie wytłumaczenie mojej obecności w „Wydaniu drugim, poprawionym”, ono wydawało mi się najbardziej sensowne.        A jednak to Ciebie wtedy chcieli!        Paweł Dunin - Wąsowicz robi zdjęcie telewizorowi :)    No, to niewiarygodne. Zrobili mi nawet tam makijaż i uczesali jak człowieka, bo przyszłam trochę wczorajsza po potężnym świętowaniu osiemnastki razem z poznanym tego samego dnia Pawłem Dunin - Wąsowiczem. Naprawdę, całą tę wycieczkę z Olsztyna do Warszawy wspominam świetnie. Na zakończenie, w ramach prezentu urodzinowego, Dunin przyniósł mi na dworzec wielką reklamówkę pełną książek wydanych przez Lampę i Iskrę Bożą – między innymi tomiki Świetlickiego, Kaczyńskiego, książkę Drotkiewicz z serii limitowanej (z metką). Dwa miesiące później przydał mi się Świetlicki – chyba dzięki niemu zostałam finalistką olimpiady polonistycznej – pamiętam, że cytowałam jego „Ćwierkanie” i jak widać spodobało się komisji, co cieszy, w kontekście tego wiersza, nawet bardzo cieszy. Bo wiadomo, że w sytuacji egzaminu cytowanie: Zaśpiewaj piosenkę, którą ci napiszemy ptaszku./Podobaj się nam. Mamy nadzieję, ptaszku, że się już skończyłeś/ Mamy nadzieję, że nam już uległeś – no jest dość bezczelne. Poza tym nie było za bardzo chyba tematu do rozmowy, wtedy, w programie Szczuki i Kłosińskiego, bo to wydana w nakładzie trzystu egzemplarzy próba, wprawka.         To bardzo budujące doświadczenie było. A czym jest „Czkawka” albo… o czym?        To moje opowiadania z liceum - naiwne, dość gładkie, ładniutkie; może ciekawe, ale robienie z nich wydarzenia na miarę wielkiego debiutu było dmuchaniem balonu. Ale… myślę też, że gdyby to koło zamachowe wtedy nie zgrzytnęło i ruszyło, to nigdy w życiu nie napisałabym ani „Bogactwa”, ani „Zaplecza”. Zaczęłam sobie wtedy zdawać sprawę, że pisanie to nie jest przyjemność na sobotę, że to jest po prostu praca, nie jakieś bredzenie w natchnieniu. I że ludzie, którzy to czytali, traktują mnie poważnie, a ja: nic nie mam do powiedzenia – bo mnie w ogóle to, co pisałam, obchodziło średnio. Podobało mi się wymyślanie historii albo takie zadania dla samej siebie, np. opisanie kolorów („Kolory” otwierają zresztą „Czkawkę”). Wydając „Czkawkę”, miałam niecałe osiemnaście lat, więc całe to halo było na wyrost, nie byłam przecież cudownie utalentowanym dzieckiem. Ja po prostu dużo pracuję i dużo się wstydzę, stąd ambicja i kolejne powieści. Zresztą, „Bogactwo”, napisane dziesięć lat po „Czkawce”, uważam za swoją pierwszą powieść; prozę, którą biorę całkiem na serio i jestem jej pewna. Teraz mam dwadzieścia sześć lat i jeszcze przez kilkanaście lat będę tzw. młodą pisarką, więc chyba dobrze, że ten rozpęd wzięłam wcześniej. W ogóle, to jest bardzo dobra profesja: pisanie. Bo nie ma czegoś takiego jak stara pisarka; tu się nie można zestarzeć, można zwariować, ale to co innego. Najpierw można być młodą pisarką, albo pisarką młodego pokolenia, później za to można być już tylko pisarką, ewentualnie pisarką z dorobkiem. Traktuję to jako zaletę tej profesji, bo zauważ: księgowa, na przykład, może być starsza.         Michał Szymański w „Dwutygodniku” utyskiwał na Twój język w „Bogactwie” i wskazał, że to „klątwa Masłowskiej”.        No tak, to jest moim zdaniem opinia dla głuchych. Ale właśnie konsekwencje wydania „Czkawki” są takie: jestem zaliczana do jakiegoś pokolenia i nieustannie porównuje się mnie z Masłowską; z racji wieku i podobno stylu, choć na przykład ostatnie dzieło Doroty jest dla mnie kompletnie niepociągające i nie poczułam się uwiedziona np. jakością języka, więc nie jest to dla mnie ani źródło inspiracji, ani fascynacji. I widać to w „Bogactwie”.        Do Twego pisania wrócimy. Teraz coś z innej beczki. W głupiutkim bestsellerze „Poradnik pozytywnego myślenia” główny bohater uznaje, że życie to film, który będzie mieć szczęśliwe zakończenie. Ponieważ zajęłaś się studiowaniem filmoznawstwa, chciałem zapytać, do jakiego rodzaju filmu porównałabyś swoje obecne życie? Szlak 57, tam powstało "Bogactwo", fot. Olga Guz     Do „Dziewczyny z walizką” Valeria Zurliniego. Znowu się muszę przeprowadzić, trochę uciec, trochę uwolnić, trochę też nie mam co ze sobą zrobić, właśnie tak jak bohaterka tego filmu. Od dziewięciu lat przeprowadzam się mniej więcej raz na dziesięć miesięcy. Pakuję w pięćdziesiąt pudeł po bananach moje książki (polecam takie pudła, są najlepsze do przeprowadzek!), zamawiam pana z busem transportowym i przeprowadzam się do kolejnego mieszkania. Szczerze tego nienawidzę. W związku z tym okrutnie mnie dziwi cały ten świergot o zaletach mobilności, o podróżach w nieznane i o tym, że nie warto przywiązywać się do miejsca, że przecięty Amerykanin zmienia pracę oraz miejsce zamieszkania pięć razy w życiu i że to jest dobre, bo rozwija, poszerza horyzonty. Moje horyzonty poszerza święty spokój i moje biurko oraz moje książki, a nie bieganie z pudłami albo pakowanie się w plecak i łażenie po obcych miastach, czy gorzej – bezdrożach. Bardzo chciałabym, żeby moje życie wyglądało jak film nakręcony w jednym ujęciu: występuje w nim tylko jedna bohaterka, która posiada kawalerkę. Nie pękają tam rury i są szczelne okna oraz ogrzewanie centralne, a sąsiedzi nie chcą się zakolegować, żeby pożyczyć pieniądze na wódę. Ale nikt chyba jeszcze takiego filmu nie zrobił, bo tego nie dałoby się oglądać.         Jako przeprowadzającemu się osiem razy, nie podoba mi się to. Idę, idę, odkrywam, męczę się…  teraz mam wreszcie swoje i nic już nie muszę. Ale wróćmy do pisania. Twoja nowa książka – "Bogactwo" – to ciąg jakby filmowych kadrów. Rwana, chwiejna narracja. Sytuacje. Tak jakby kamera śledziła każdy moment życia Pat, bohaterki bogactwa pozbawionej. To są właściwie dwa filmy obrazujące „przedtem” i „potem”. Dlaczego taka technika? Myślisz, że to ułatwi czy utrudni czytelnikom percepcję? Gdybym się zastanawiała nad tym, co ułatwi czytelnikom percepcję, to zrobiłabym książkę z obrazkami i komentarzem, co zostało pokazane i jak należy to rozumieć, taki bryk dla gimnazjalistów: główny problem – tu, główny bohater – taki, wniosek – oczywisty.        Zdajesz sobie sprawę z tego, że dla wielu piszących to ma znaczenie…        Co to w ogóle za problem do rozważania dla autora: czy chronologia taka a taka ułatwia/utrudnia percepcję? Mnie interesuje to, czy forma, którą wybieram jest spójna, czy dopełnia historię, nadaje jej dodatkowy sens, czy sama niesie ze sobą znaczenie, wreszcie: czy sama potrafi mówić, czyli – nie jest przeźroczysta i milcząca. Co mnie to obchodzi, czy ktoś się zgubi, czy nie? Jak w ogóle mogłoby mnie to obchodzić? Jednak – nie piszę poradników. Zresztą, to czytelnik ma się dostosować do książki, a nie książka do czytelnika. W przypadku „Bogactwa” szlifowałam np. chronologię tak, żeby nie zgubić logiki, a przy tym uzyskać lepszą oprawę dla opowieści. Nie chciałam opowiadać po kolei, ale w taki sposób, żeby imitować działanie pamięci. Umownie, oczywiście. Do tej chronologii jest zresztą prosty klucz, ułożenie odcinków w tej kolejności jest przemyślane i staranne, i koniec. Nie będę przecież tłumaczyła książki. Wystarczy, że ją napisałam, niech teraz mówi za siebie. „Bogactwo” istnieje zresztą w kilku wersjach chronologicznych, doszlifowano i wydrukowano jedną z nich. Da się układać moduły tej historii, odcinki, według wielu kluczy. Każdy z odcinków został napisany z takim właśnie zamysłem: żeby wyrwany z kontekstu też się bronił: rytmem, językiem, pointą.       „Bogactwo” – układanka? To książka napisana już dawno i z trudną przeszłością „przedwydawniczą”. Zechciałabyś opowiedzieć o jej losach? Było na zmianę doskonale i fatalnie. Ostatnie poprawki zamknęliśmy z redaktorem w lipcu 2011 wśród powszechnych zachwytów, bo rozsyłaliśmy książkę tu i ówdzie, do piszących o literaturze dziennikarzy. Premierę „Bogactwa” zaplanowano na 30 października 2011. Niestety to był czas zmian na stanowiskach kierowniczych w wydawnictwie i po tych zmianach, kazano mi dziesięć dni przed premierą przetrzebić książkę tak, żeby mniej więcej połowa wyleciała. Wszystkie prace wydawnicze wstrzymano, a ja dostałam wydruk książki z przekreśloną co drugą stroną. Przede wszystkim, jak sądzę, bardzo nie spodobało się, że jest w „Bogactwie” coś oprócz wątku głównego. Proponowano usunięcie np. trzech chłopców Pat, czyli pozbawienie tej dziewczyny całej historii, z której zostawiono by tylko jedną noc spędzoną z Pablo. Pojawiła się nagle jakaś nowa wizja tej książki i nie potrafiłam się z nią zgodzić. Bo, według mnie, patrząc na propozycje zmian, chciano zrobić prostą książkę o TRUDNYM TEMACIE. Tak jak wcześniej była książka o anoreksji, tak teraz: o gwałcie. I na tyle jednoznaczna, żeby każdy zrozumiał o czym jest i co potępia. Ha, ha – rzekłabym. Poza tymi poprawkami ilościowymi ingerencje w język były sztywniackie, trochę jak na polskim, z adnotacją „błąd stylistyczny”. Cała ta akcja rzeźniczej redakcji była moim zdaniem bez sensu i dobrze, że jednak książka wyszła ostatecznie w Lampie i Iskrze Bożej. Usłyszałam oczywiście też, kiedy nie zgadzałam się na wielkie cięcia: „niech się pani nie martwi, są inne zawody na świecie, nie musi pani przecież pisać książek”, więc ogólnie potraktowano mnie – jak widać – przyjaźnie i ze zrozumieniem. Nie ma nic lepszego niż takie wsparcie. No i pamiętam jeszcze, że strasznie zimno wtedy było, chyba styczeń, wszystko zmarznięte i bure. Te komplikacje na pewno powodowały, że miałaś chwile zwątpienia z tą książką?        Oczywiście, miałam takie momenty, że zastanawiałam się, czy przypadkiem nie zwariowałam: może to wszystko nad czym pracowałam dwa i pół roku to ściema i wszyscy, którym się to podoba kłamią, a teraz, w ostatniej chwili, nowy zarząd próbuje mnie uratować przed kompromitacją. Pamiętałam też telefon od PDW, który po przeczytaniu pierwszych fragmentów „Bogactwa” zadzwonił do mnie i powiedział, że gdyby wygrał w totolotka natychmiast wykupiłby mnie od mojego wydawcy, bo to jest „niestety bardzo dobre”. No i wygrał, jak widać, choć nie w totolotka.     Była redakcja Lampy, fot. Jakub Cuman      Ważne, że ją mamy i czytamy! Pat kryje swe lęki, kompleksy, rojenia i wstyd w mieszkaniu przy ulicy Flambera. To nieprzypadkowa nazwa, prawda?        Nazwę wymyśliłam, pożyczając ją od francuskiego flamber lub polskiego flambirować,  czyli – tuż przed podaniem potrawy – podpalać ją, polewając wcześniej alkoholem. Pamiętam, że pierwszy raz widziałam takie płonące mięso, sarninę polaną ziołową wódką, w jakiejś wielkiej restauracji, w dzieciństwie. Kiedy wykańczałam „Bogactwo”, trafiłam na nazwę tego sposobu podawania potraw i przypomniałam sobie związane z nim wspomnienie z dzieciństwa: przerażenia pomieszane z zachwytem. Postanowiłam więc nazwać ulicę, przy której mieszka Pat, w ten sposób żeby umieścić w niej, hm, zapowiedź kolejnych nieprzyjemności, które czekają i czytelnika, i bohaterkę. Klara z „Zaplecza” i Pat z „Bogactwa” to młode kobiety, które przeżywają traumę odrzucenia, dodatkowo kwestionując własną wartość. Która z tych zawikłanych w świat własnych przeżyć bohaterek jest bardziej Twoja? Chodzi mi o sam proces tworzenia konstrukcji psychicznych tych dziewczyn. Trudniej spod pióra wychodziła praca nad Klarą czy Pat?      Nie wiem,  bo każda jest moja, ale i obu nie lubię. Nie wiem też za bardzo, co mogę powiedzieć o „tworzeniu konstrukcji psychicznej”. Nie pamiętam, żeby było dla mnie priorytetem dogłębnie wymyślić sobie bohaterkę, a później ją opisać. Taka kolejność byłaby zresztą nudna: po co pisać, skoro już wiem o niej wszystko? To jest raczej tak, że buduję historię z małych rzeczy, obrazków, zapamiętanych zdań. Mam w domu wielką szafę 2,5 metra na 2,5 metra – na drzwiach tej szafy można pisać markerem i ścierać – zapisałam już połowę takimi drobnymi pomysłami, które złożą się na kolejną powieść. I w tych szczegółach, w tym temacie już jest dana bohaterka, czy bohaterowie: i wiem co się im przytrafi, ale nie zawsze wiem, jak na to zareagują. Sprawdzam ich, pisząc. Naburmuszenie, fot. Jakub Cuman     Możliwe jest we współczesnej literaturze pisanie o szczęśliwych i zadowolonych kobietach? Czemu akurat o kobietach? A o szczęśliwym mężczyźnie byłoby łatwiej? Trudniej? Są w ogóle tacy ludzie? Szczęśliwi i zadowoleni? Szukam w myślach jakiegoś realnego odpowiednika, kogoś, kto mógłby stać się pierwowzorem postaci „szczęśliwej i zadowolonej” i wiesz, przychodzi mi do głowy tylko świadek Jehowy.       Są i szczęśliwi, i zadowoleni, i nikt  z nich nie chrzani o boskiej bliskości u progu Twego domu. Nie uważasz, że im wszystkim winna jest dobra książka?        To ci zazdroszczę, albo właśnie ci nie zazdroszczę, że takich znasz. Ja nie znam nikogo, kto byłby szczęśliwy i zadowolony, że tak powiem: w ogóle, na co dzień, z siebie. Wydaje mi się, że to jest tak, jak w powieści „Co na kolację” Jamesa Schuylera: wszyscy mają się świetnie, jedzą ciasto, dbają o babcię, drzemki popołudniowe, a oprócz tego, raz na jakiś czas, każdemu z bohaterów przydałaby się wizyta w domu wariatów. Więc może ustalmy, że dla takich szczęśliwych i zadowolonych dobra lektura już istnieje, wspomniany Schulyer byłby znakomity.      Czyje filmy cenisz? Jaki reżyser jest bliski Twemu poczuciu estetyki?        Dżiga Wiertow – jego zawsze wymieniam, jeżeli pada podobne pytanie, choć tak naprawdę tylko jeden jego film „Człowiek z kamerą filmową” (1929)  jest dla mnie arcydziełem. To jest wyważone, ale i bogate pokazywanie, to są piękne obrazy codziennego życia w Odessie, Moskwie i Kijowie, to też miłość do kina, obserwacji, patrzenie na powszednie dzianie się.  A poza tym – Michael Haneke, który ostatnio  niestety, pierwszy raz, ale od razu ogromnie, zawiódł mnie „Miłością” – filmem dużo poniżej wszystkich dotychczasowych. Zabrakło zręcznego kunsztu obserwatora, tego psychologicznego sierpowego, w którym jest mistrzem. Ale na przykład już „Siódmy kontynent” Hanekego – znakomity a przy okazji też bardzo inspirujący przy pisaniu „Bogactwa”.      To teraz zapytam o "Zaplecze". W moim odczuciu oscylowało między egzystencjalnym tragizmem jednostki a złowrogim światem, w którym przeszłość determinuje nasze życie. „Bogactwo” to kumulacja zła, tragizmu i konsekwencji wyboru. Konstruujesz fabuły w opozycji do tego, co sama przeżywasz, czy dajesz w swym pisaniu siebie na tacy czytelnikom?          Sam fakt, że piszę powieść, jest podawaniem siebie na tacy, to przecież jest fizycznie i psychicznie angażujące, muszę tam być ja. To nigdy nie są kompletnie oderwane od moich przeżyć historie, nie są też jednak identyczne, bo – i tu wraca temat pamięci – ja po prostu nie wiem, nie pamiętam, jak było, jak coś wyglądało, albo brzmiało, pamiętam za to drobne myśli, uczucia, sprawę – i to te autentyki obudowuję później opowieścią. Więc jeżeli pytasz, czy historie, które opowiadam są ze mną związane, czy ja je przeżyłam, nie mogę odpowiedzieć jednakowo o wszystkich: tak albo: nie. Na pewno jednak nie konstruuję historii w opozycji do tego, co sama przeżywam; to nie byłoby na tyle interesujące, żeby zaprzęgnąć mnie do pracy nad powieścią. Muszę wiedzieć, że są one częścią mnie, żeby w ogóle chciało mi się w pisanie o nich inwestować – w tym sensie jestem egoistką, chociaż w każdym innym wypadku, tak teraz sobie myślę, również. Odkąd istniejesz w przestrzeni publicznej – co jest w sumie naturalnym procesem – ta przestrzeń próbuje Ci nałożyć jakieś etykietki. Kim jest Marta Syrwid jako pisarka dla samej Marty Syrwid?      To jest  - jak wspomniałam - moja praca, tak to traktuję, ale i nieustający obowiązek, bo przecież nie piszę od dziewiątej rano do szesnastej, a potem mam wolne. Pisania zresztą nie da się odhaczyć - na dziś starczy, na teraz już dość.         Co mogą czuć ci, którzy pracują w pocie czoła, a jedynie układy i koneksje powodują, iż wytwory ich pracy lądują w niszczarce?        Sugerujesz, że istnieje jakaś tajna grupa, układ tych, którzy decydują co wydrukować, a co zniszczyć? I dzwonią do siebie i mruczą listy potępionych, szepczą jeden drugiemu skargi, kogo trzeba przyblokować, a kogo wypieścić? Dobre, zacny suchar, milordzie. Jak w ogóle można zniszczyć cokolwiek trwale niszczarką, jeżeli wszystkie wytwory pracy pisarskiej, bo o takiej chyba mówimy, są zwykle od początku zapisem elektronicznym? Wiesz, taka wizja: ktoś niszczy cudze teksty, blokuje celowo, unieważnia pisarza i jego książkę – kojarzy mi się z sytuacją postaci Jana Oborniaka ze „Zmienników” – dopóki żył, nie chcieli mu wydać jego książki „Krzyk ciszy”, a jak tylko „umarł” – powieść stała się materiałem na bestseller. Sądzisz, że teraz też funkcjonują takie kurioza?         Syrwid nadziana, fot. Jakub Cuman     Myślę, że świat to komplikacja mniejszych lub większych spisków uzależnionych od mniejszych lub większych układów. Natomiast prawdziwa literatura… no właśnie, literatura to imitacja świata przeżyć wewnętrznych czy jego stwarzanie?        Nie nazwałabym tego ani tak, ani tak. To są raczej podchody pod prawdę, szukanie sedna. Obojętnie czy mówimy o opisie miasta czy scenie mordu w afekcie.         Lubię to – dzięki Facebookowi każdy teraz wiecznie i nieustannie wciąż coś lubi. Co lubisz? Kciuk w górę i … powiedzmy… trzy rzeczy! Porządek, kolor biały, lecz i oliwki (bo oliwki tylko czarne). Dzięki za rozmowę i życzę dużo bogactwa z „Bogactwa”! 