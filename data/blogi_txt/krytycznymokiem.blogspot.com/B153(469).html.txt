PATRONAT MEDIALNYDebiutancka książka Natalii Bobrowskiej jest tak samo intrygująca jak  jej tytuł. Myślę, że nawet bardziej. Traktuje o szeroko rozumianej  samotności, o jej udziale w destrukcji ludzkiego życia i o tym, jak  trudno się z nią pogodzić, czyli właściwie o tym, o czym opowiada  średnio co czwarta polska powieść współczesna. Bohaterowie Bobrowskiej  też niczym szczególnym się nie wyróżniają. Narracja taka sobie. Problemy  maglowane wielokrotnie i z różnym skutkiem. Dlaczego zatem warto  zwrócić uwagę na tę książkę? Przede wszystkim ze względu na fakt, iż  autorka nie tyle o samotności pisze, co próbuje wnikać w przyczyny, z  powodu których stajemy się samotni. Jednocześnie zastanawia się nad tym,  dlaczego tak trudno potem z samotności wyjść. Dodatkowo kreśli  panoramiczny obraz porażek, jakie przeżywają mężczyźni i kobiety  zagubieni sami w sobie. Myślę, że najbardziej irytujący, ale i najmocniej przyciągający  uwagę jest 25-letni Ryszard. Jego wyobcowanie to nie tylko wynik tego,  iż odtrącają go ludzie. To działa raczej w drugą stronę. On odrzuca  innych, ponieważ boi się konfrontacji. Wie, że z każdym może „przegrać”  (relacje z innymi to dla niego waleczne konfrontacje), bo sam ma niskie poczucie własnej wartości. Odnosi się wrażenie, iż Ry jest tyranem dla  samego siebie i nie pozwala na to, by patrząc w lustro choć na chwilę  uśmiechnąć się do obrazu, jaki widzi. Ryszard zatem tkwi w przysłowiowej  dupie, a jakiekolwiek próby wyjścia zeń kończą się fiaskiem. Kiedy  podczas pobytu w Bieszczadach u znajomych, którzy postanowili odnaleźć  szczęście na łonie natury, poznaje rezolutną Kasię, z góry już wiadomo, iż z ich związku nic nie wyjdzie. Nie chodzi o odległość między miastami, w których mieszkają. Chodzi o dystans, jakiego Ryszard nie  jest w stanie przełamać i lęk o to, by wejść z kobietą w szczerą  relację.  Problem ma z tym także jego znajoma Magdalena. Wydaje się zamknięta w  sobie i nie chce tego zmieniać. Wcześniej przeżyła z Ryszardem  szczęśliwe chwile, ale teraz w jego obecności czuje już tylko lęk. Oboje  zagubili się przed laty i pozwolili samotności na zniszczenie ich od wewnątrz. Magdzie nie uda się stworzyć kolejnego związku z autorem  arcyciekawego scenariusza filmowego, Markiem, bo… Ma natychmiast ucieka,  kiedy musi się do czegoś zobowiązać. I nawet jeśli zobowiązaniem tym ma  być pilnowanie kotów we francuskim domu matki, potrafi się z tego  wymigać kosztem babci Heluty – jedynej osoby, która jest dla Magdy  autorytetem. Autorytetów nie szuka natomiast Wiktor. On bowiem woli żyć cudzymi  opowieściami. Nie męczy się ze swą samotnością, skoro oswaja i spisuje  nieszczęśliwe losy innych samotników. Wiktor chce wydać „Księgę  niepokojących niepowodzeń” i tak w sumie mogłaby być zatytułowana  powieść Bobrowskiej, gdyby nie fakt, iż autorki w gruncie rzeczy nie  niepokoi to, co dzieje się z jej bohaterami. Ona o nich sprawnie i  żywiołowo opowiada, a nacisk położony jest przede wszystkim na to,  dlaczego są smutni, skąd się bierze u nich pęd do zdobywania tego, co nieosiągalne oraz na brak umiejętności podejmowania właściwych decyzji  we właściwym czasie.  „Nikt nie jest samotną wyspą, ale wszyscy bardzo się staramy” to  jasna i klarowna historia o tym, że kiedy samotność puka do naszych  drzwi, nie ma w nas na tyle odwagi, by jej nie otwierać i nie wpuszczać  do domu, do naszego życia. Każdy z bohaterów Bobrowskiej pozornie walczy  z samotnością, a jednocześnie daje do zrozumienia, że się z nią pogodził. Faktycznie, każdy stara się jak może, by wciąż być wyspą, ale  zapomina, że jednak należy do jakiegoś archipelagu, choćby tego chciał  lub nie.  Mamy tu trzy sposoby mierzenia się z samotnością. Jeden (w postaci  Ryszarda) jest beznadziejnie nieskuteczny, bo tak naprawdę nie  stawiający jej oporu. To jedynie wewnętrzny opór przed tym, by samotność  jakoś znieść. Drugi sposób prezentuje Magdalena – żywiołowość, ciągły  ruch, ustawiczne zmiany… i rozmowy z babcią. Trzeci sposób wzięcia się z  samotnością za bary jest chyba najciekawszy, bo Wiktor słuchając,  jednocześnie dojrzewa i dochodzi do wniosku, że jest na takim etapie  życia, na jakim chciałby być. Może jeszcze gdyby znalazł się mężczyzna,  który zostałby na dłużej u jego boku…  Samotności można powiedzieć „nie”. Samotność można ominąć. Stan  bycia samotnym tworzy się na podstawie wielu czynników, ale naprawdę  nikt nie jest samotną wyspą, tylko czasami łatwiej jest się w nią  zamienić. Polecam lekturę niebanalnej książki o banalnej już tematyce  życia w pojedynkę. Wydawnictwo AMEA, 2011 