Kiedy latem czytałem „Kobietę w klatce”, nie sądziłem, że tak szybko  polski czytelnik będzie miał okazję poznać drugą powieść Jussiego  Adlera-Olsena, której bohaterem jest Carl Mørck, policjant Departamentu Q  utworzonego na rzecz rozwiązywania skomplikowanych spraw kryminalnych  ważnych dla duńskiej opinii publicznej. O ile w swej pierwszej książce  autor skutecznie skupił uwagę na Carlu, w którego cieniu znajdowała się  więziona w tytułowej klatce Merete Lynggaard, o tyle „Zabójcy bażantów” – książka dużo ciekawsza, lepsza, operująca dużo bardziej wiarygodnymi  rysami psychologicznymi bohaterów – to opowieść, w której kobieca postać  hipnotyzuje i fascynuje już od pierwszych stron, by stać się  niekwestionowaną bohaterką pierwszego planu aż do ostatnich scen  poruszających wyobraźnię. Myślę, że Adler- Olsen wspiął się tym razem na  wyżyny swego talentu prozatorskiego i ta książka zupełnie zasłużenie  znalazła tak szerokie grono czytelników w Europie. Cieszmy się zatem, że  i nam dane jest poznać mroczną historię o wielkich oraz sławnych, których upadek wydaje się nieunikniony, a kara za wieloletnie zbrodnie  nieuchronna. Tym razem podejrzanych poznajemy już na samym wstępie i wydaje się,  iż nic nas nie zaskoczy, a dalszy ciąg książki będzie jedynie żmudnym  dochodzeniem do celu, czyli do odkrycia prawdy o trzech duńskich  prominentach, którzy losowi, innym ludziom i policji śmieją się w twarz.  Ditlev Pram to założyciel sieci ekskluzywnych szpitali, jego kompan  Torsten Florin jest międzynarodowej sławy projektantem, zaś trzeci z nich -  Ulrik Dybbøl Jensen para się analizą giełdową. W niewyjaśnionych  okolicznościach na biurku Carla Mørcka lądują coraz to nowe dokumenty w  sprawie z 1987 roku, w której zapadł wyrok, a morderca kończy właśnie  odsiadywać swą karę. Wtedy to z zimną krwią bestialsko zamordowano  dwójkę rodzeństwa; dzieci policjanta, który popełnił samobójstwo. Wina  przebywającego za kratami aresztanta nie jest taka oczywista, a ze  zbrodnią tą zaczyna się wiązać szereg innych przestępstw, podobnie  ponurych i enigmatycznych. Carl ze swym współpracownikiem Assadem – który sprawia wrażenie jeszcze bardziej rubasznego i sympatyczniejszego  niż w pierwszej części ich przygód – pokonując pierwsze trudności,  zagłębiają się w tajniki sprawy, która okazuje się otwarciem  przerażającej puszki Pandory, po którym nic już nie będzie takie jak  dawniej.  Młodzi Duńczycy, dziś majętni i sławni, kiedyś uczniowie prestiżowej  szkoły z internatem, zbliżają się dzięki filmowi Stanleya Kubricka „Mechaniczna pomarańcza”. Jednoczy ich chęć, by tak jak bohaterowie  filmu, deptać wszelkie zasady, niszczyć i zabijać, czerpiąc z tego  nieopisaną przyjemność. Przekonani o swej bezkarności, stają się coraz  bardziej śmiali, a ich wyczyny przekraczają granice ludzkiego  pojmowania. Tylko czy to naprawdę oni są mordercami? Chociaż stoją za  niejednym wykroczeniem, czy dopuścili się wszelkich możliwych zbrodni,  na jakie w trakcie śledztwa – blokowanego, a jakże – natrafia Mørck?  I tu właśnie pojawia się pytanie o to, kto nada temu wszystkiemu, co  się kiedyś wydarzyło, inny wymiar. To ona – ogarnięta nienawiścią i  żądzą zemsty Kimmie, dawna towarzyszka trójki mężczyzn, dzisiaj  ukrywająca się od piętnastu lat na ulicy schizofreniczka, która marzy  tylko o jednym. O tym, by dopaść Ditleva, Torstena i Ulrika. To właśnie  Kimmy stanie się wspomnianą przeze mnie bohaterką pierwszego planu, bo  jej biografia – odsłaniająca się stopniowo ku zaskoczeniu czytającego –  stanie się centrum fabuły „Zabójców bażantów”. Kobieta przeszła w swym  życiu przez piekło, a obecnie nie jest w stanie się z niego uwolnić,  dopóki nie spotka się oko w oko z tymi, z którymi kiedyś beztrosko  spędzała czas. Z tymi, którzy ją skrzywdzili i odebrali jej  człowieczeństwo. Bo Kimmie jest już tylko dyszącym wrakiem człowieka,  który nie marzy o niczym innym, by do granic prawdziwego piekła  zaciągnąć ze sobą swych dawnych przyjaciół. Jakie są motywy jest  postępowania? Dlaczego zdecydowała się na tak długi okres bezdomności,  skoro miałaby gdzie mieszkać i mogłaby wieść życie bogatej i sytuowanej kobiety interesu? Gdzie ukrywa się klucz do zagadki życia Kimmie i czy  jest cokolwiek, co może ją przywrócić normalności?  „Mówi się, że możni tego świata są władcami ludzkiej niemocy.  Własnej również. Historia cały czas to pokazuje”. Myślę, że najnowsza powieść Adlera-Olsena wieloaspektowo traktuje o niemocy tych, którzy  rzekomo mogą wszystko. Tym razem Carl Mørck zmuszony będzie do  konfrontacji nie tylko z nowymi faktami w sprawie, którą podjął, ale i z  własnymi słabościami. Stanie się zwierzyną mrocznych łowców. Wraz z  Kimmie pozna, czym jest strach przed polującymi. Razem z nią odkryje,  jak wielką siłę ma nienawiść i jak bardzo jest w stanie zniszczyć  człowieka. To bardzo mroczna przypowieść o zawieszonej karze, która musi się  dokonać, by oczyścić świat od Zła. Książka przykuwająca uwagę do  ostatniej strony, smutna i przerażająca, dająca do myślenia. Jej  najważniejszym atutem jest to, że ucieka od utartej ścieżki zdarzeń w  fabułach wielu skandynawskich kryminałów. Bo „Zabójcy bażantów” to  książka jedyna w swym rodzaju i niepowtarzalna. Zaskoczy każdego. Nawet  jeśli nie zrobił tego Mankell i inni. Wydawnictwo słowo/obraz terytoria, 2011 