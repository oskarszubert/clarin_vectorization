Opowieść Germana Sadułajewa to bardzo osobisty dziennik przeżyć wewnętrznych, który ma charakter lamentacyjny. Trudno nie odnieść  wrażenia, że narrator rozprawia się tylko sam ze sobą, ze swoimi  wspomnieniami, z dramatycznymi wyborami, jakich dokonywał i z poczuciem  własnej tożsamości narodowej, chociaż stara się udowodnić, że jest  inaczej. To książka o tym, jak trudno jest być Czeczenem, z jakimi  wyborami się to wiąże („Nam pozostaje jedno – zwyciężyć albo umrzeć”) i o  tym, w jaki sposób po wojnie czeczeńskiej można żyć wśród Rosjan. Tych Rosjan, którzy do niedawna byli z Czeczenami wspólnotą, by nakreślić  kulami armatnimi i gąsienicami czołgów granice podziału, z jakim trudno  się mierzyć. Sadułajew umieszcza swe rozważania w perspektywie  historycznej, nawiązuje do kaukaskiej kultury i świata natury, pięknie  pisze o własnej matce i brutalnie ukazuje paradoksy, z jakimi musi się  mierzyć po przeżyciu piekła przełomu 1994 i 1995 roku, po którym nic już nie będzie takie samo. To zasadnicze walory tej publikacji. Książki  jednak tak nieznośnie sentymentalnej i tak przepełnionej patosem oraz  ckliwością, że chwilami po prostu nie sposób czytać jej dalej.Reportaż z czeczeńskiego pola bitwy, z Groznego, bardzo ciekawie  przedstawił już Zahar Prilepin, którego bohater, rosyjski młody  specnazowiec uczestniczy w walkach na ulicach stolicy Czeczenii. To, co  stanowi tło wydarzeń w „Patologiach”, u Sadułajewa znajdziemy w finale. Autor jakby starał się zatrzeć liryczny rys swojej prozy i wszystko to,  co może tak w niej drażnić, ale nie do końca mu się to udaje. Bohater  „Jestem Czeczenem” musi walczyć, zabijać, na ulicach Groznego być dla  swych rodaków śmiertelnym wrogiem. Nic nie zatrze potem tych wspomnień i  nie pozwoli mu na spokój. I finał jego opowieści jest w gruncie rzeczy  najbardziej czytelny, albowiem wcześniejsze refleksje ocierają się o pretensjonalność.  Przykłady? Symbolika jaskółki, ptaka powracającego, ptaka wolnego i  otoczonego szacunkiem. Niezwykłego ptaka. Co autor robi z tą symboliką?  Ano to: „Sam jestem jaskółką. Nie witeziem rosyjskich sił federalnych,  nie świętym mudżahedinem, tylko jaskółką, której nie udało się wrócić  pod dach rodzinnego domu”. Proces tworzenia dla płochej jaskółki  postrzegany jest następująco: „Gdy dopiszę tę powieść do końca, też będę  mógł spokojnie umrzeć”. W międzyczasie, łącząc mitologię kaukaską i  opisując zwyczaje panujące wśród Czeczenów, powraca na łono swej  ojczyzny i stara się brak głęboki oddech, by wciąż o niej pisać.  Cierpień, jakich doznaje autor tej książki nie sposób wykpić, bo to  problemy poważne i bolesne. Trudno jednak przejść obojętnie wobec  sposobu, w jaki pisze się o tych problemach. A Sadułajew czyni z siebie czeczeńskiego Mesjasza, Prometeusza, proroka i wizjonera w jednym. Po  co, skoro o tym wszystkim, co chce wyrazić, można byłoby napisać w  sposób bardziej stonowany?  „Jestem Czeczenem” to zatem książka wywołująca ambiwalentne  odczucia.  „Nikt nie będzie jej czytał, nikt nie zdoła jej zrozumieć.  (…) Nikomu nie jest potrzebna taka książka, nie pasuje do niczyjej propagandy”. Nie mogę nie przyznać racji autorowi, iż tak naprawdę  trudno go zrozumieć, pisze bowiem tylko i wyłącznie dla siebie i o sobie  samym. Nie można jednak powiedzieć, iż nie jest to książka potrzebna.  Czeczenia potrzebuje, by o niej mówić. Mimo wszystko bezstronnie. Bo  przecież kłamstwem jest pisanie, iż opowieść nie ma propagandowego  charakteru, skoro co rusz znajduje się w kompozycji jakieś antyrosyjskie  elementy. I może dramat bycia Czeczenem polega na tym, że trudno tak naprawdę  samego siebie wyrazić. Trudno żyć, kiedy przyjaciel staje się wrogiem,  potem wróg przyjacielem, kiedy nie można płakać, pozwolić sobie na  słabości, ujawnić swego cierpienia. Może z tak skomplikowanej sytuacji  wynika proza taka jak opowieść Sadułajewa. I choć to książka o naprawdę  sporych walorach poznawczych, poruszająca problematykę dużo bardziej złożoną niż to, co wskazałem w omówieniu, „Jestem Czeczenem” jest  bardziej konfesyjną prozą neurotyka niż świadectwem dramatu człowieka,  który żyjąc duchowo Czeczenią, na co dzień funkcjonuje w rosyjskich  realiach. Taka jaskółka, której podcięto skrzydła. Wydawnictwo Czarne, 2011KUP KSIĄŻKĘ 