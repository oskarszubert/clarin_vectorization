Co ja takiego wiem o Indiach? Zmusiłem się, by obejrzeć kilka bollywoodzkich produkcji filmowych, które są jedynie projekcją marzeń i  pragnień Hindusów, a nie odzwierciedleniem ich prawdziwego życia.  Wysłuchałem płomiennych relacji przyjaciółki, która po subkontynencie  indyjskim wędrowała już wielokrotnie i jest nim zafascynowana. Co  jeszcze? Kilka fabułek beletrystycznych: Kiran Desai, Aravind Adiga czy – wspominana przez Skawińskiego w jego reportażu – Arundhati Roy. Informacje z mediów. Ot, wszystko. Książka „Gdy nie nadejdzie jutro” zabrała mnie w podróż do miejsca, o  którym – ku mojemu zdumieniu – naprawdę niewiele wiedziałem. Pragnąc  podziękować Pawłowi Skawińskiemu, chcę jednocześnie zaznaczyć, iż jego reportaż to rzecz dość nierówna. Autor nie jest Kapuścińskim czy Tochmanem. Chwilami miałem wrażenie braku spójności, przypadkowości  wędrówek i rozmów przeprowadzanych przez Skawińskiego. Zbyt rzadko także  oddaje on głos bezpośrednio tym, którzy opowiadają o prawdziwych  Indiach czy Nepalu. „Gdy nadejdzie jutro” idzie chwilami w stronę  rozprawy socjologicznej z elementami analizy ekonomicznej, ale to naprawdę ciekawa proza, bo autor jest wiarygodny, a przecież to jest w  reportażu najważniejsze.  Na stronie serwisu „Lektury reportera”, który patronuje medialnie  tej publikacji, Sławiński wypowiada się następująco: „Zachód już dawno  się zorientował, że Azja wstaje z kolan, że warto uczyć się Wschodu, bo  idee, które tam powstają w przyszłości wyznaczą reguły gry na świecie”. Autor przybliża zatem świat, który wciąż niby jest daleko od nas, ludzi  Zachodu. Tak naprawdę Azja dopiero teraz odciska jakieś piętno kulturowe  i cywilizacyjne w świecie, który dotychczas Azji nie znał, bo nie  musiał. Indie i Nepal w reportażu Skawińskiego to kraje, w których  dzieją się rzeczy, jakie z pewnością staną się z czasem punktem  zainteresowania Europejczyka. Autor jednocześnie czyni dość wyraźną i  chyba prawdziwą uwagę, pisząc „Człowiek ku swojemu przerażeniu odkrywa w  sobie rasistę, osobę noszącą grube okulary przydymione europocentryzmem, przez które patrzy na Indie z zachodniej perspektywy”.  Czy można zatem prawdziwie odkrywać kulturę Indii? Czy muszą nas  ograniczać nasze europejskie okulary? Myślę, że zdejmujemy je, czytając  Skawińskiego i nawet jeśli za chwilę znowu założymy, nic już nie będzie  takie, jak przedtem. Słów parę o treści reportażu. Treścią tą mają być prawdziwe Indie.  Prawdziwe, czyli jakie? „Ale właśnie te biedne Indie, których wstydzi  się, którymi gardzi tamtejsza klasa średnia, to Indie prawdziwe. A ile  jest w nich entuzjazmu! Niewyczerpanych pokładów przedsiębiorczości i  woli walki, żeby odmienić swój los”. Autor nie słodzi w bollywoodzkim  stylu, pokazuje Indie od strony dość brutalnej i przejmującej, stara się  być lojalny wobec swoich rozmówców i dzięki nim ukazuje specyficzny paradoks niesamowicie biednego, ale i niezmiernie przedsiębiorczego  narodu. Wędrówkę ze Skawińskim zaczynamy od bombajskiej dzielnicy  Kamathipura, gdzie poznamy losy prostytutek; ledwie kilku, bo w samym  Bombaju jest ich blisko 200 tysięcy! Kończymy ją w Nepalu, tak  hermetycznie zamkniętym na Europejczyków i jednocześnie tak bardzo  Europejczyka fascynującym. Co pomiędzy? Wiele wiarygodnych i  fascynujących opowieści. Dużo tematów trudnych i kontrowersyjnych. Sporo wnikliwości oraz liczne punkty widzenia na wiele spraw. Frapujący obraz  państw niezwykłych i wciąż mało znanych. Odwiedzimy slumsy w Pune oraz Ladakh zwany Małym Tybetem. Znajdziemy  się w Kaszmirze, będącym przekleństwem Indii. W Kaszmirze, w którym  każdy jest naznaczony przez konflikt z Pakistanem. Dotrzemy do trudno  dostępnego Katmandu. Poznamy miejsca i ludzi, o jakich się nie zapomina.  Sławiński interesująco przedstawia Hindusów, którzy z jednej strony  są bardzo serdecznymi ludźmi, z drugiej zaś potrafią się zamieniać w  groźny i wściekły tłum domagający się linczu. To ludzie żyjący w  lingwistycznym tyglu, w którym dominuje angielski i hindi, jednak  bariery językowe bywają czasem nie do przełamania. To w końcu ludzie,  którzy żyją praktycznie bez państwowej służby zdrowia, w chaosie i  nieporządku. Ludzie okrutnie podzieleni między tych, co posiadają  mnóstwo, a tych, którzy żyją w nędzy. Ważne jest, że autor podkreśla kontrastowość Indii, bo dzięki temu – o czym już wspomniałem – jego  tekst nabiera wiarygodności.  „Gdy nie nadejdzie jutro” to ważna literatura faktu i dość dobry  reportaż o miejscach, które wciąż nam, ludziom Zachodu, są zupełnie  nieznane. Wydawnictwo Dobra Literatura, 2011 