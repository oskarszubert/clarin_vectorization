Pofantazjujmy przez chwilę. Wyobraźmy sobie ogromne przestrzenie skryte w  mroku. Pomieszczenia mieszkalne i użytkowe, korytarze, tunele –  wszystko pośród ciemności, tworzące wielki dom. W tym domu od czasu do  czasu można zajrzeć nie tam, gdzie należy i zniknąć. Wewnątrz mamy dom w  domu – to jądro zwane Centrum. Do Centrum wiedzie droga tylko w jedną  stronę, a rolę przewoźnika przejmuje mroczny wózek, do którego trafiają  pechowcy. W ciemnym domu nie ma miejsca na spokój. W tym domu panuje  terror strachu i niewola. Zniewolone są ciała, ale przede wszystkim umysły. Dom jest wypaczony. Tak samo jak wypaczone są zajęcia jego  mieszkańców czy lśniące strzałki wskazujące przerażającą drogę ku  Centrum. Witamy w piekle Tarjeia Vesaasa, w iście Kafkowskim klimacie.  Witamy w świecie, w którym piekło na ziemi stwarzają dla siebie ludzie.   „Dom w ciemności” to powieść wiekowa. Wydana w 1945 roku do dzisiaj  nie utraciła aktualności, zyska za to polskich czytelników dzięki uprzejmości Państwowego Instytutu Wydawniczego. Anna Marciniakówna,  tłumaczka książki, zamieszcza wiele informacji zarówno o samym autorze,  jak i jego dziele, w związku z tym postaram się nie powielać tego, co  znajduje się w posłowiu, lecz napisać przede wszystkim o wrażeniach  czytelniczych, a tych „Dom w ciemności” dostarcza bardzo wiele.    To, co zwraca natychmiast uwagę to teatralność tej prozy.  Poszczególne sceny, dialogi i rozmyślania bohaterów – to wszystko wręcz  prosi się o kreację sceniczną i to niekoniecznie jako całość. Norweski pisarz bowiem u schyłku II wojny światowej napisał coś na kształt  alegorii totalitaryzmu i nie sposób tego nie zauważyć już od pierwszych  stron. Nieokreślona z jednej strony, a przecież tak bardzo wyrazista  przestrzeń domu, w którym panują ciemności, to czytelny sygnał  interpretacyjny. Vesaas w swej literackiej teatralności nie koncentruje  się jednak na budowaniu wizerunku władzy totalnej czy też wyjaśnianiu mechanizmów taką władzą rządzących. Oczywiście jest mowa o strachu jako o  narzędziu najważniejszym do budowy struktury zła, ale „Dom w ciemności”  opisuje przede wszystkim to, w jaki sposób wobec Zła zachowują się  prości ludzie. Z ich losów można by stworzyć kilka wybornych monodramów.    Mamy grupę sprawnych kolaborantów pod dowództwem niejakiego Stiga.  Mężczyzna wykazuje się wielką siłą oraz odwagą, nic nie jest w stanie odwieść go od walki z tym wszystkim, co kryje w sobie Centrum i co  zniewala innych. Stig to człowiek czynu, który nie myśli o tym, co  przyniesie zmiana zastanego porządku. Nad tym zaś zastanawia się kapłan,  z którym to Stig toczy ideowe dyskusje na temat bierności względem  terroru mroku. Droga Stiga jest jasna i klarowna, drogi jego towarzyszy  potem się rozchodzą… Mamy zatem kluczową dla fabuły powieści postać  buntownika całkowicie przekonanego o słuszności swych życiowych wyborów. Obok niego niejednoznaczni Peter, Johan i Henrik. Zwłaszcza ten ostatni  przykuje uwagę czytelnika pod koniec książki. W mrocznym domu poznamy  także Czyściciela Strzałek, który otrzymuje ostrzeżenie, a potem donosi,  by w finale powieści przyjąć wszelkie konsekwencje takiego działania.  Obok wskazanych już postaci zachowawczy Martin, dla którego najważniejsza jest praca i skupiając się na niej, próbuje za wszelką  cenę zrzucić ze swoich barków odpowiedzialność za to, że przez brak  oporu i lęk świat domu ogarniają ciemności. Dość o postaciach, zbyt dokładna ich charakterystyka zniechęci do  lektury. Warto jedynie zwrócić uwagę na wizerunki kobiet – nijakie,  pozbawione wiedzy o tym, co przeżywa ich mąż, partner, oddalone od  głównego nurtu narracji… Vesaas próbuje ukazać napięcie, jakie  towarzyszy człowiekowi w zderzeniu z obcą mu siłą, która nie dość, że  przerasta, to jeszcze nakazuje postępować wbrew sobie i niewoli bardziej  niż cokolwiek innego. „Dom w ciemności” to proza niezwykle plastyczna. Vesaas nie oszukuje; on naprawdę wie, o czym chce napisać i doskonale dobiera  środki artystycznego wyrazu. Totalitaryzmy były, są i prawdopodobnie  będą. Norweski dramaturg i prozaik już w 1945 roku wskazał, jak ludzie  się z nimi mierzą. Zrobił coś podobnego, co Orwell, ale w Polsce dopiero  teraz możemy się o tym w pełni przekonać. Zajrzyjcie do piekła Vesaasa,  może stamtąd wyjdziecie…   Państwowy Instytut Wydawniczy, 2011 