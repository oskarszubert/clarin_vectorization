Nowa powieść Dona DeLillo traktuje przede wszystkim o ludzkiej świadomości. Dokładnie chodzi o zanik owej świadomości, jej unicestwienie oraz o próby walki z tym, by nie dojść do tytułowego  Punktu Omega. Co tam jest? „Świadomość się wyczerpała. Pora wrócić do  materii organicznej”. Jeśli dodamy do tego jak zawsze skomplikowaną  znaczeniowo, choć pozornie prostą fabułę charakteryzującą pisarstwo  DeLillo i niespokojny klimat, w jakim rozgrywają się opisane zdarzenia,  otrzymamy powieść-zagadkę, czyli coś, do czego autor „Performerki”  zdążył nas już przyzwyczaić.    To właśnie performance rozpoczyna opowieść. Mroczna instalacja  prezentuje „Psychozę” Hitchcocka bez dźwięku, rozciągając film klatka po  klatce tak, by można go oglądać przez 24 godziny. Odwiedzający nie  spędzają przy niej tak długiego czasu. Jest jednak tajemniczy mężczyzna,  który patrzy na to wszystko w urzeczeniu, tworząc swoją własną wykładnię tego niemego filmu. Kadr po kadrze, scena po scenie – jest  bliżej światowego arcydzieła filmowego tylko wtedy, gdy uważnie się w  nie wpatruje. O czym informuje narrator? „Chciał zapomnieć pierwotną  wersję filmu albo przynajmniej sprowadzić ją do roli odległego,  nienarzucającego się punktu odniesienia”. Tym samym wyznacza sobie nowy  Punkt. Staje się świadomym (sic!) odbiorcą tego obrazu filmowego.    Z sali muzealnej przeniesiemy się na pustynię. Gdzieś z dala od  cywilizacji spędzają ze sobą czas dwaj mężczyźni. Elster to  wolnomyśliciel, filozof, bezbronny wobec przemocy i przerażony nią. Ale  to właśnie on brał udział w rządowych projektach wojennych związanych z atakiem na Irak. „Haiku nie znaczy nic oprócz tego, czym jest. (…)  Odpowiedź na wszystkie pytania, sformułowana w ustalonej liczbie wersów o  przepisowym układzie sylab. Chciałem wojny w stylu haiku”. Co otrzymał?  Gorycz porażki i świadomość (!), iż musi żyć dalej. Z dala od ludzi, na  pustkowiu. Zaprasza do siebie młodego reżysera Finleya, który stara się  skłonić Elstera do zwierzeń, jakie osadzone w surowym tle, będą fascynującym – założeniu autora – dokumentem, mającym przynieść mu  sławę. Obaj dyskutują na tematy tak skrajnie od siebie różne, że czytamy  tak naprawdę scenariusz filmu. Filmu, którego jednak nie będzie. I to  nie tylko dlatego, że Elster niechętnie chce opowiadać o sobie, bo dla  niego to poświęcanie się innym niemal na pożarcie. Zdarzenia na pustyni  potoczą się mało przewidywalnie, kiedy do dwóch mężczyzn dołączy  tajemnicza córka Elstera, Jessie…    Tę skromną powieść zamyka klamrowo powrót do mężczyzny oglądającego  „Psychozę”. Tym razem nie jest sam, u jego boku pojawia się kobieta. Dla  niej obraz ten jest niejasny i niezrozumiały. Czy tajemniczym  podglądaczem filmu jest niejaki Dennis, a w finale rozmawia z nim  Jessie?    Don DeLillo tworzy coraz bardziej mroczną prozę. Delikatnie używa materii słownej i stara się za wszelką cenę pisać tak, by nie było to  jednoznaczne. „Punkt Omega” to książka zmuszająca do refleksji nad tym,  czy nasza świadomość jest w stanie ogarnąć wszystko. Tezy Elstera, tak  wyraziste i klarowne na samym początku, rozsypią się gdzieś i pozbawią  go chęci do działania, życia. Dlaczego tak się stanie? Jakie powiązania  ma ze sobą instalacja Douglasa Gordona z fikcją literacką Dona DeLillo? Warto zwrócić uwagę na to, iż być może teraz pisarz amerykański przekracza swój własny Punkt Omega, a jego proza staje się świadectwem  dojrzałego i nadal świadomego spojrzenia na otaczającą nas  rzeczywistość.  Oficyna Literacka Noir sur Blanc, 2011 