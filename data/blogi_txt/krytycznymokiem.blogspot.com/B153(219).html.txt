Ta książka powinna dostać nagrodę już za samą okładkę. Przepiękną,  poruszającą, twórczą, niesamowitą. Oto niejaki Jura Sałatin, fascynujący  złomiarz (tak, w tej publikacji nawet złomiarz potrafi być fascynujący)  w czapce uszatce i grubych rękawicach mknie na swym motorze. Jacek  Hugo-Bader właśnie w ten sposób chciał przemierzyć długą trasę kołymską  od Magadanu do Jakucka. Nie wyszło. Wyszła za to pasjonująca podróż autostopem i piekielnie dobry reportaż. O wnętrzu piekła właśnie.  Takiego ziemskiego, kryjącego pod wieczną zmarzliną zarówno drogocenne  złoto, jak i zbiorowe groby zamordowanych w dawnych obozach pracy.  Książka, która opowiada o życiu ściśle związanym z przeszłością. O tym,  jak przetrwać i o tym, czym jest śmierć. O hektolitrach wypitego  alkoholu, siarczystym mrozie i przede wszystkim o ludziach – ich  dramatach, radościach i szczęściu. Wszystko w scenerii co najmniej egzotycznej, tak bardzo przecież niedostępnej, lodowatej, przerażającej… „Dzienniki kołymskie” to już kolejny literacki dowód na to, iż Jacek  Hugo-Bader kocha Rosję wraz z jej teraźniejszością i przeszłością, a by  wyrazić tę miłość, pragnie poznawać ją szczególnie, namacalnie,  wnikliwie. Postanawia dotrzeć do miejsca, w którym pozornie nie da się żyć. „(…) Wydaje mi się, że trzeba mieć raka, ciężko chore serce albo  głowę, żeby tu żyć. Nie mieć naprawdę nic do stracenia albo innego  wyjścia, żeby osiedlić się na biegunie okrucieństwa”. Ta niezwykłość  panujących tam warunków i świadomość, iż życie toczy się mimo wszystko,  popycha autora do tego, by przemierzać 2025 km Traktu Kołymskiego,  zawierać tam przyjaźnie, fotografować to, co cenne, a przede wszystkim  by zrozumieć inność; tę zimną i nieprzystępną, niemożliwą do poznania  dla człowieka pozbawionego pasji tego poznawania. Start w Magadanie, meta w Jakucku. Nie cel jest jednak dla Hugo-Badera ważny, lecz sama podróż. Podróż przez miejsca, które straszą  tym, czym były kiedyś i tym, jakie są obecnie. „Bo ta licząca ponad dwa  tysiące kilometrów droga wybrukowana jest ludzkimi żywotami. Położona  na kościach. I to nie jest żadna metafora”. Niewiele będzie metaforyki w  „Dziennikach kołymskich”, bo i nie ma na nią miejsca. Nie chodzi o  wzniosłą literaturę. Chodzi o rzetelną literaturę faktu. I taką też otrzymujemy. Dziennik zaskakującej podróży pod patronatem „Opowiadań  kołymskich” Warłama Szałamowa, którego – tak jak wszystkich żyjących,  których poznaje w drodze – Hugo-Bader chce ocalić od zapomnienia.  Najważniejsi są ludzie. „Dzienniki kołymskie” to galeria postaci, o  których szara codzienność nie dba, ale którzy za wszelką cenę próbują  przetrwać i być szczęśliwymi w świecie, jaki im to utrudnia. Autor  rozmawia m. in. z córką okrutnego Nikołaja Jeżowa, która opowiada o dramacie swojego dzieciństwa. Słucha Tamary Tichonowej i jej wspomnień z  kobiecych łagrów. Zmusza do zastanowienia się nad tym, czym jest  „zgwałcona Rosja”. Jeździ i pije ze złotym oligarchą Basanskim. Od Włada  dowiaduje się, jak można pogodzić specjalizację chirurga z  alkoholizmem. To także historia kołymskiego psychiatry, geologa  Władimira, właściciela restauracji i handlarza złotem Mustafy, dyrektora  elektrowni Garuszowa, eksperymentatora Niurguna… To ludzie z krwi i  kości, często sfotografowani i uwiecznieni w tym, co mówią i robią. Ludzie, którzy wciąż pamiętają o okrutnej przeszłości obozów przymusowej  pracy, ale mimo tego kochają Kołymę i są jej wierni. Co ciekawe –  większość to ludność napływowa, uciekinierzy z Rosji i byłych republik  radzieckich; wszyscy ze znamieniem porażek i okrucieństw, o jakich  trudno im mówić bez wypicia kilku głębszych. Mamy także nieco  sentymentalną, ale robiącą kolosalne wrażenie opowieść pewnej madame  Marianne, która przybywa z Paryża tylko po to, by zaczerpnąć świeżego oddechu lodowatego powietrza kołymskiego, które pozwoli jej zrozumieć  dramatyczne wybory swego ojca i wśród widm umarłych odnaleźć chęć do  życia we francuskiej stolicy.  Im dalej w trasie, tym bardziej ponure przemyślenia. „Mam poczucie,  że im bardziej wjeżdżam w głąb Kołymy, tym bardziej cofam się w czasie,  bardziej zanurzam się w starą, sowiecką, zahibernowaną rzeczywistość”. W  Jakucku Hugo-Bader będzie już częściowo innym człowiekiem. Dziesiątki  spotkań, wysłuchanych opowieści, obejrzanych krajobrazów – to wszystko  spowoduje, że nie tyle lepiej zrozumie postsowiecką mentalność, co  samego siebie; tego, który tak bardzo chce w nią wniknąć.  „Dzienniki kołymskie” to zbiór mrocznych opowieści, ale także  anegdot, bo poznani ludzie czasami też się śmieją. Zastanawiające jest,  iż książka tak w gruncie rzeczy przygnębiająca, potrafi mimo wszystko  hipnotyzować. Pewnie wynika to z tego, iż autor doskonale wie, gdzie się  znajduje, z kim chce rozmawiać i o co pytać. A pytań o Kołymę jest  bardzo wiele. O jej przeszłość i o to, czym jest obecnie. Bo w wiecznej  zmarzlinie można odnaleźć coś ciepłego. Tym czymś jest ciepło ludzkich  serc, o jakim Hugo-Bader potrafi pisać jak nikt inny. Wydawnictwo Czarne, 2011 