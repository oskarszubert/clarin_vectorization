Kiedy autor umieszcza sam siebie w książce, czyniąc się głównym bohaterem, a dodatkowo uśmiercając w wielce spektakularny sposób, możemy  wtedy mówić albo o potężnej megalomanii, albo o specyficznej formie  twórczego performance, albo ostatecznie o skrajnej autoironii i cynizmie  – i to ostatnie chyba najlepiej oddaje koncepcję Michela Houellebecqa  na jego najnowszą powieść. „Mapa i terytorium” to rzecz oddająca jego  stosunek do rzeczywistości – niechęć do ludzi, kolektywu, do  przeżerającego zachodnią Europę na wskroś kapitalizmu i cywilizacji  pędu, w której nie liczy się człowiek, a wytwór jego tytanicznej pracy. Ta powieść daleka jest od skandalizującej „Platformy”, dużo bardziej  uporządkowana i spójna niż „Możliwość wyspy”, zbliżająca się w  przesłaniu do „Cząstek elementarnych”, ale w gruncie rzeczy jedyna w  swoim rodzaju.  Houellebecqa można chyba uwielbiać albo nienawidzić. Tak jak  Palahniuka w gruncie rzeczy. Przyznaję, że bardzo cenię twórczość  zarówno francuskiego, jak i amerykańskiego kontestatora, ale w kwestii zjadliwości i gorzkich sądów o współczesnym świecie Houellebecq przebija  Palahniuka. Może dlatego, że nie ma poczucia humoru. A być może  dlatego, że dzisiejszy świat nie jest już wart żadnego uśmiechu. I taka  to śmiertelnie poważna (choć momentami komicznie ironizująca) jest  powieść „Mapa i terytorium”. Wielowątkowa, ale bardzo konkretna.  Zatrważająca. Porażająco prawdziwa.  Główny bohater, Jed Martin, na początku ma duże trudności z tym, by  jakoś siebie określić. To artystyczna dusza poszukująca nowych wrażeń, a  jednocześnie wycofana z życia społecznego i kontemplująca świat w  samotności. Jed próbuje tworzyć sztukę. W pełnej cynizmu introdukcji  widzimy, jak męczy się z portretem Jeffa Koonsa i Damiana Hirsta.  Portretem, który nie zostanie ukończony, wywołując mdłości i bunt u  swego autora. Ale przecież Jed dzięki portretom zdobywa fortunę i staje  się osobą medialną. Ten Jed, który początkowo fotografował mapy  Michelina, unikając prezentowania ludzi. Potem, kiedy fotografię  zamienia na malarstwo, osiąga kolejny sukces – tym razem skupiając się  właśnie na znaczących jednostkach. Rozwój Jeda kieruje się zatem ku  prezentacji ludzkich wytworów człowieka ery przemysłowej, by zakończyć portretem życia, który doprowadzi do dramatycznych rozwiązań fabularnych, zamieniających „Mapę i terytorium” z socjologicznego fresku  w intrygę kryminalną.  „Prace Jeda Martina często przedstawiano jako wyniosłe z chłodnej, zdystansowanej refleksji nad kondycją świata, kreując go na spadkobiercę  wielkich konceptualistów z poprzedniego wieku”. Martin w swoją sztukę  wkłada wiele serca, ale tak naprawdę tego się nie dostrzega. Agenci,  ludzie reklamy, śmietanka francuskiego show businessu – wszyscy  zachwycają się przede wszystkim formą jego sztuki. „Mapa i terytorium”  bowiem to złożony traktat pytający o istotę bycia współczesnym artystą oraz o to, czy współczesna sztuka ma zachwycać formalnie, czy też  docierać do wnętrza ludzkiego, rozbudzać prawdziwe uczucia. O koncepcji  artystycznej formy wyrazu siebie Jed rozmawia m.in. ze swoim ojcem,  który u schyłku życia, schorowany, pozwala sobie na bliskość względem  syna, której nigdy mu nie okazywał. Jed i ojciec to dwie samotne wyspy,  które tak naprawdę wszystko dzieli. Ich rytualnie wręcz spędzane  wieczory wigilijne to jedyna w roku forma kontaktu. Nieudana próba,  która zawsze kończy się fiaskiem. A kiedy pojawi się już między nimi bliskość, trzeba ją natychmiast zniszczyć, nawet kosztem poddania się  eutanazji i zakończenia życia przed czasem. Samotność Jeda, który nie potrafi zbudować stałego związku, ukazana  jest w kalekich relacjach z kobietami. Wciąż wielbi w głębi duszy  sprzedającą swe wdzięki Geneviéve z Madagaskaru (kochankę z młodości)  oraz kuszącą Rosjankę Olgę, wprowadzającą go w świat artystycznej i  pseudoartystycznej bohemy Paryża, oferującą nie tylko doborowe  partnerstwo zawodowe, ale i prawdziwą miłość, którą Jed odrzuca.  Mężczyzna nie jest w stanie nawiązać z nikim bliskiej relacji i to  właśnie zbliża go do Michela Houellebecqa  (bohatera książki, nie jej  autora), który wyświadcza mu przysługę, za którą Jed odwdzięcza się jedynym portretem, w który naprawdę włożył swoje serce. Portretem  fatalnym. Zgubnym. To prezent dla pisarza, z którym Jed znajduje wspólny  język i ostatecznie jest nawet gotów do pierwszej w życiu przyjaźni.  Oczywiście nie uda mu się jej nawiązać.  „Mapa i terytorium” ukazuje świat cywilizacji europejskiej w fazie  rozkładu. Ludzie produkują, ale i sami są produktami, egzystencja opiera  się na tytanicznej pracy, kapitalizm pręży muskuły, ale to tylko  chwila, bo docierają do nas wiadomości o kolejnych kryzysach  ekonomicznych. Ostatecznie w wizji Houellebecqa zastany świat ulegnie  degradacji. Nastąpi powrót sił witalnych i mocy natury. A Jed,  fotografując mapy Michelina, zwraca się ku wsi, prowincji, prostocie  życia. Na prowincji odnajdzie szczęście, którego nie dał mu żaden człowiek z machiny ery przemysłowej.  Houellebecq potwierdza klasę wielkiego pisarza. Pisarza naszych  czasów. Mizantropa, dziwaka, snoba… czy genialnego wizjonera? Warto  pomyśleć, kim jest naprawdę, czytając jego najnowszą książkę.Wydawnictwo W.A.B., 2011 