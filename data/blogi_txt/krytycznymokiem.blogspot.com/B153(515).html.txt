Pisanie o drugiej wydanej w Polsce książce Mian Mian, której sprzedaż  zapewni głównie słowo „sex” z tytułu, warto rozpocząć cytatem z jednego z  pretensjonalnych opisów Szanghaju, głównego bohatera tego  quasi-reportażu. „Szanghajskie historie przypominają opowieści  marynarzy. Nikt tak naprawdę nie wie, co się dzieje na morzu. Wiadomo  tylko tyle, ile opowiedzą marynarze. Kto wie, może po prostu wieje tam  nudą?”. Z „Panda Sex” wieje potworną nudą i po naprawdę interesujących „Cukiereczkach”, które polski czytelnik mógł poznać kilka lat temu, tym  razem otrzymujemy opowieść miałką, nudną i zupełnie niezapadającą w  pamięć. Chociaż Mian Mian po raz kolejny opowiada o emocjonalnej pustce,  o ludzkich pragnieniach, marzeniach i staraniach o to, by w pożeranym  przez kapitalizm świecie Dalekiego Wschodu zachować własne tradycje i  wierzyć w proste uczucia, tym razem wychodzi jej to zupełnie nieprzekonująco. Być może błąd tkwi w formie przedstawiania refleksji o młodych  mieszkańcach Szanghaju, którzy pragną miłości i nie mogą jej odnaleźć.  Autorka tworzy coś na kształt wspomnianego już reportażu, bo książka  składa się z zapisu głównie nocnych rozmów prowadzonych z  interlokutorami podczas jednego intensywnie przeżywanego przez nich  weekendu. „Panda Sex” złożona jest z rozmów, rwanych opisów sytuacji,  jest książką nieuporządkowaną i chaotyczną. I nikt mnie nie przekona, że  właśnie taka ma być i to ma stanowić jej zaletę. Kiedy w zakończeniu  przekonujemy się o tym, iż jest to dodatkowo mistyfikacja, cały zapał  towarzyszący lekturze znika momentalnie. Nie chcąc pisać o tej  publikacji chaotycznie, pozwolę sobie jedynie dla porządku nakreślić to,  co może być w niej istotne. Może, ale chyba nie jest.  Bohaterami „Panda Sex” są ludzie zagubieni i sfrustrowani. Ludzie,  którym odebrano szansę poznawania świata poprzez ciekawość i fascynację.  To młodzi Chińczycy, którym świat podał się na tacy i choć wyglądał apetycznie, okazał się ciężkostrawny. Najważniejsze wydają się tutaj  dwie siostry, Jiejie i Meimei. Młodsza z nich umiera w tajemniczych  okolicznościach i rozmowy z ludźmi z jej najbliższego otoczenia są próbą  wyjaśnienia, kto pozbawił ją życia. Poza tym kryminalnym wątkiem, z  którego tworzy się egzystencjalna opowieść o cierpieniu i udręce życia,  nie ma w „Panda Sex” niczego innego godnego uwagi. Pojawia się mnóstwo metafor Szanghaju – miasta, w którym brakuje morza, miasta ludzi anonimowych, a jednocześnie dobrze się znających, miasta w wiecznym  ruchu i miasta, w którym nic się nie dzieje. Podczas kilku nocy  poznajemy nowych bohaterów Mian Mian, ale powracają także ci z  „Cukiereczków” – Hong oraz jej kochanek Saining. Te czytelne nawiązania  do poprzedniej książki wywołują uczucie niedosytu. Oto bowiem sama  historia z „Panda Sex” nie broni się niczym. Znaczenia nadają jej  ludzie, o których Mian Mian sugestywnie pisała w swej debiutanckiej  książce. „Panda Sex” wydaje się jakąś karłowatą kontynuacją napisaną na  siłę. Nieprzekonującą. Słabą literacko. Pełną truizmów i pustosłowia. I  choć traktującą o patologiach i skomplikowanych emocjach, jednak miałką i  przewidywalną.  Na uwagę zwraca jedynie fakt, iż autorka próbuje dość rzetelnie i  wprost opisać środowisko chińskich młodych ludzi tak bardzo zagubionych w  tym, co myślą o świecie, że niezdolnych do tego, by w jakikolwiek  sposób świat zmieniać. Myślę, iż Mian Mian miała świetną koncepcję przed  laty. Wykorzystała ją w „Cukiereczkach”. Obecnie potwierdza zasadę, że  bardzo często druga książka głośnego debiutanta zwyczajnie mu nie  wychodzi.  Wydawnictwo W.A.B., 2010 KUP KSIĄŻKĘ 