Dawno nie czytałem tak absurdalnej, a jednocześnie tak rzeczywistej i  przejmująco smutnej książki. Wyjdźmy może od tego, jak Czerwiński ją  rozpoczyna. Gagi-gagi. Dwa słówka z dzieciństwa, dwa dźwięki, dwa  donośne znaczenia. Serio? Jasne! „Powiedzmy więc, że to znaczy  absolutnie wszystko. Absolutny początek i absolutny koniec”. Mamy więc  swoistą wykładnię, w jaki sposób patrzeć na to, co się dzieje na  kolejnych stronach powieści „Międzynaród”. Możemy się często uśmiechać,  łapać za głowę, irytować nadmiarem purnonsensu, ale tak naprawdę jesteśmy zmuszeni, by sami zadać sobie pytanie o to, czym jest Polska i  polskość w ogóle, albowiem o tych sprawach traktować będzie książka  Piotra Czerwińskiego. Narratorem historii napisanej „ku popieprzeniu serc” jest  czarnoskóry Ngwene Cieślak mieszkający na atolu o nazwie Czterdzieści i  Cztery. Przenosimy się w bliżej nieokreśloną przyszłość, w której od dwóch lat nie ma już na mapie potęgi, jaką do niedawna była 39 Rzeczpospolita Międzynarodów ze stolicą w Nowych Kielcach. Polska nie  istnieje, a na wspomnianym atolu znajduje się tylko pięciu Polaków.  Jedynie Ngwene czuje ogromną chęć, by wrócić myślami do tego, co było i  postanawia opisać historię swej ojczyzny. Jest to zatem kronikarz, który  ocala fakty od zapomnienia. Jego ambicją jest stworzenie ostatniego podręcznika historii Polski. Dowiemy się z niego, dlaczego potężna i  silna Polska, leżąca gdzieś na Pacyfiku, upadła i już się nie podniesie.  Dowiemy się, czym jest naród i tytułowy międzynaród oraz poznamy dzieje  upadku polityki, gospodarki i społeczeństwa tego jakże wspaniałego  kraju, jakim jest Polska. Polacy, których opisuje Cieślak, to pielgrzymi, jacy dawno temu opuścili Europę, by znaleźć miejsce do życia gdzieś bardzo daleko.  Polska na Pacyfiku dzieli się na Polskę A i B, zamieszkują ją  czarnoskórzy mieszkańcy (biali żyli kiedyś dawno temu), którym dobrobyt  wychodzi bokiem. Wszelkie prace wykonują Anglicy, którzy zalewają Polskę  i przejmują miejsca pracy po leniwych Polakach. Edukacji praktycznie  nie ma. Zdaje się tam jakieś końcocjaty, ale w gruncie rzeczy studia  może skończyć nawet niepiśmienny student. Atrakcją dla takich młodych  ludzi jest żłopanie piwowinu oraz rozwalanie coraz to nowych bryk, które  kupują im za bońki rodzice. Bońków w budżecie państwa jest tak wiele,  że obywatele naprawdę o nic nie muszą się starać. Ich życie przypomina  słodką wegetację krowy, albowiem nie ma już czegoś takiego jak kultura  wysoka (nie ma jej w ogóle), a jedyną papierową książką jest książka  telefoniczna Kielc umieszczona jako eksponat w Bibliotece Narodowej  imienia Leppera. Polacy mieszkają w szklanych domach, są nieprzyzwoitymi burżujami, a biednych Anglików traktują jak popychadła. Ngwene Cieślak  żyje tak jak inni. Do czasu.  Krwawa rewolta będzie początkiem końca tego raju na ziemi. Wcześniej  nasz kronikarz zawrze przyjaźń z Teodorem Maczungwą, by szybko  przekonać się, iż coś takiego jak przyjaźń nie istnieje. Blisko będzie z Lilly, domową sprzątaczką, sprytną Angielką realizującą w Polsce tajną  misję. A wszystko dookoła będzie absurdalne, szalone, pokazane  groteskowo i tragikomicznie. Skomplikowana fabuła „Międzynarodu” jest  jednocześnie próbą odpowiedzi na dużo bardziej skomplikowane pytanie o  istotę narodu polskiego i rozumienie narodu w ogóle.  To, że tak wspaniała Polska upadnie, jest czymś oczywistym, wszak  „Polacy, którzy osiągną cokolwiek, nawet gdyby musieli się niezmiernie  starać, sami zniszczą to prędzej czy później”. Kronikarz Cieślak  wystawia polskiemu społeczeństwu bardzo złą ocenę. Czerwiński natomiast  bawi się licznymi tropami i odniesieniami do kultury oraz historii, by pokazać, jak gorzko można zapłakać nad polszczyzną, śmiejąc się z niej  jednocześnie do łez.  Gdyby autor skrócił swe szaleństwa fabularne, byłaby to powieść o  wiele lepsza. Nadmiar nonsensownych zdarzeń chwilami może męczyć, ale…  czy my sami na co dzień nie męczymy się ze swoją polskością? Ważna i  ciekawa książka – dla każdego, kto nie wie do końca, czym dla niego jest Polska. Wydawnictwo Świat Książki, 2011 