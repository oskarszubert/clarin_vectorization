Chociaż Natalii Kluczariowej nie można nazwać pisarką oryginalną, kiedy  znamy polskie przekłady między innymi powieści Zachara Prilepina czy  opowiadań Iriny Dienieżkinej, bo tupanie młodej Rosji usłyszeć można  było w „Sańkji” czy „Daj mi”, jest jednak „Wagon Rosja” książką ważną i  przejmującą. Kluczariowa tworzy kogoś, kto jednocześnie jest i antybohaterem, i rosyjskim romantycznym Konradem, który chce wziąć na  swe barki cierpienia całego narodu. Wyalienowany Nikita to nie jest  jedyna ważna postać w tej krótkiej powieści. Na jej kartach odbędziemy  specyficzną podróż po codzienności Rosji, w której ważny będzie epicki  krajobraz za kolejowym oknem,  umiejętnie kreowany przez Kluczariową. To  smutna opowieść o zagubieniu wewnętrznym, ale także o istocie państwowości współczesnej Rosji. Historia, która ma być w założeniu  buntownicza i głośna. Tupanie bohaterów Kluczariowej - choć powtarza to,  co czynili jej młodzi rosyjscy koledzy po piórze - jest wyraziste i  daje do myślenia. Warto zatem wsiąść do tego rosyjskiego wagonu? Owszem. Nikita jest młodym Rosjaninem, który w innych próbuje szukać swojej  ojczyzny. Dokładnie zaś - samego siebie definiowanego przez tę ojczyznę. Jest nieznośnie ckliwy i sentymentalny. W dodatku na zabój zakochany w  charyzmatycznej Jasi, która swemu buntowniczemu usposobieniu daje wyraz  na jednym ze spotkań poetyckich, na którym tak oto kwestionuje rolę  słowa: „Trzeba rozmawiać ze światem w jego własnym języku! A nasz  dziwny, nowy świat rozumie tylko język okrucieństwa i gwałtu! Język bezpośredniego, destrukcyjnego działania! (…) Nie potrzebujemy już słów!  Najgenialniejsze dzieło Nowej Sztuki objawiło się światu 11 września  2001 roku!”. Tego typu spektakularnych wyznań znajdziemy w „Wagonie  Rosja” więcej, ale myślę, że to właśnie wątek nieszczęśliwie zakochanego  w Jasi Nikity wart jest podkreślenia, bo daje wstępne rozeznanie, jakim człowiekiem jest bohater Kluczariowej i w jaki sposób autorka próbuje w  swej książce oddać ducha współczesności.  A rosyjską współczesność budują interesujące biografie.  Intelektualisty- cynika Roszczyna, który duchowo „morduje” swego  studenta, a potem pomaga jego umysłowi „zmartwychwstać”. Homoseksualisty Griszy,  porzucającego mroczny świat miejski przesycony erotyką i  hedonizmem, by odnaleźć szczęście i przeżyć duchową metamorfozę u boku  popa, kołchoźnika i geja w jednym gdzieś w „Dupie Świata”, gdzie swe  miejsce odnajduje także Taisia, czeczeńska wiekowa uciekinierka, dla  której życie w Rosji to pasmo udręk i rozczarowań. Wspomnianej Jasi,  szukającej szczęścia wszędzie tam, gdzie go nie ma. Dziesięcioletniego Wani, który nie może przestać myśleć o tym, jak wiele niesprawiedliwości  tkwi w otaczającym go świecie. Wielu innych ludzi, których łączy jedno –  gorzkie rozczarowanie rzeczywistością. I w tym nie byłoby niczego  szczególnego, gdyby nie sam Nikita, który tak silnie utożsamia się z  losami ludzi, jakich poznaje, że nie potrafi żyć własnym życiem, bo  wydaje się go nie mieć. To jego szukanie sensu siebie w innych jest najciekawsze.  Kluczariowa kreuje bohatera, który nie potrafi być nim naprawdę.  Jest w Nikicie dużo nieznośnej naiwności, ale jest także specyficzna  siła, która ujawnia się podczas manifestacji rozgoryczonych staruszków.  To młody neurotyk, który pochłania opowieści i przeżycia innych, by nie  definiować własnych uczuć. Tych przecież jest w Nikicie dużo, bo to wyjątkowy przykład bohatera współczującego. „Wagon Rosja” jest zapisem  obserwacji życia i opisem niemożności odnalezienia się w tym życiu,  które doskwiera nie tylko w Nikicie. I naprawdę interesuje taka opowieść  z antybohaterem. Tyle tylko, że jej fabuła chwilami zanika na rzecz  dość natrętnej moralistyki i truizmów, powodujących, iż ta proza jest  dość przewidywalna. Natalia Kluczariowa napisała książkę jednocześnie o buncie i niemocy. Opowieść o młodej Rosji ze starymi problemami i o starej Rosji,  która nie może nadążyć za tym, co nowe. Czyta się „Wagon Rosję” z  zainteresowaniem, bo do ostatniej strony trudno przewidzieć, ku czemu  zmierza sama autorka. A ku czemu zmierza jej ojczyzna?  Wydawnictwo Czarne, 2010KUP KSIĄŻKĘ 