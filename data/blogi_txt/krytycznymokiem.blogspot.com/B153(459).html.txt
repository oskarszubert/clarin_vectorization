Pochylić się nad ofiarami wojennych nalotów potrafi każdy reportażysta.  Pochylić się nad niemieckim narodem tuż po przegranej przez niego  wojnie, bez oceniania i wspominania koszmaru przeszłości – taka sztuka  nie udaje się każdemu. W 1946 roku szwedzki reporter Stig Dagerman  spisał wszystko to, co zobaczył w zrujnowanych po nalotach alianckich  Niemczech. Doprawdy zapiera to dech w piersiach. Temat trudny i niewygodny, szczególnie dla Polaków. Bo jakim prawem mówić o cierpieniu  Niemców, którzy wyrządzili tyle zła po wschodniej części Odry? Zapewne z  wielu powodów (o których nie czas i miejsce dywagować) reportaż  Dagermana dopiero teraz, po wielu latach, ukazuje się w druku i możliwy  jest u nas do przeczytania. „Niemiecka jesień” to wieloaspektowe,  znaczące dla historii studium cierpienia narodu, który sam wcześniej powodował cierpienia innych. To Niemcy obolałe, zrujnowane, biedne i  szare. Essen, Hanower, Hamburg, Norymberga, Berlin, Monachium, Frankfurt  nad Menem czy Kolonia – autor wszędzie był, wiele widział, spisał to  obiektywnie i z dużą dokładnością. Teraz czas, byśmy poznali, jak  wyglądała jesień 1946 roku w kraju, który do niedawna ogłaszał się  wielką potęgą. Powojenne niemieckie społeczeństwo kieruje się specyficzną umowną  moralnością determinowaną przede wszystkim przez głód. Jedna z  rozmówczyń Dagermana puentuje: „To są dzisiejsze Niemcy: narażać życie  dla ziemniaka”. Kiedy nie ma co jeść, nie sposób myśleć o niczym innym.  Kiedy domami są bunkry albo ruiny zbombardowanych domostw, myśli się  jedynie o tym, żeby przetrwać kolejny dzień. Autor wspomina o dwóch specyficznych obrazkach, tak bardzo widocznych wtedy na ulicach miast:  „Dwa łatwo dostrzegalne zjawiska, które odcisnęły piętno na owej  niemieckiej jesieni, to blade twarze ludzi mieszkających już czwarty rok  w bunkrach (…) oraz zdumiewająco czerwone twarze niektórych dziewcząt,  obdarowywanych kilka razy w miesiącu czekoladą, pudełkiem  Chesterfieldów, wiecznymi piórami i mydłem”. Między nimi wegetacja,  marna egzystencja w tle przemian zarówno dziejowych, jak i tych, które  mają miejsce w samych Niemczech.  Dagerman nie tylko na losie prostego, zagubionego w powojennej  zawierusze Niemca skupia swą uwagę. Przygląda się narodzinom nowej  państwowości. Widzi obojętność i apatię. Procesy norymberskie, wolne  wybory – to wszystko nie wzbudza większych emocji. Niemcy czują się  oszukani przez Hitlera i skrzywdzeni przez los. Cierpią bardzo, ale  starają się nie obnosić z tym cierpieniem. A nuż oberwie im się od tych wszystkich, którzy cierpieli przez nich.  Dagerman wspomina, że Niemcy  1946 roku to kraj, w którym nie jedno, a wiele pokoleń czuje się  straconych. Świat, w jakim przyszło im żyć to świat chaosu i  destabilizacji. Nie wiadomo już, za czym się opowiadać, jakich idei  bronić. „Niemiecka jesień” to między innymi poruszający obraz  rozgoryczonych i osamotnionych antyfaszystów. Śledzenie poczynań  Spruchkammer, niemieckiej izby orzekającej w sprawach denazyfikacji.  Denazyfikacja bowiem to istotny wątek w opowieściach Dagermana.  Obserwujemy dramaty oskarżonych, ale i oskarżających. Nieśmiałe, acz  stanowcze próby ustalenia tego, dlaczego tak niedawno ludzie wybierali organizacje uznane obecnie za symbol zła. Problem denazyfikacji dzieli  Niemców, ale autor wysłuchuje w skupieniu odmiennych opinii,  niejednokrotnie wykluczających się nawzajem. To jeden z syndromów  chorego narodu. Narodu, który nie jest w stanie odnaleźć się nie tylko w  Europie, ale także u siebie.  Diagnoza dla nowego państwa niemieckiego nie jest dobra. „Nie tylko młodzi, cały niemiecki naród jest chory: chory od inflacji, repatriacji  wojennych, bezrobocia i hitleryzmu”. Dagerman opisuje szczegółowo losy  młodych Niemców a to za pomocą opowieści jednego z nich, a to z pomocą  historii pewnych grup. Młodzi są rozgoryczeni, starzy nie mają już  nadziei na lepsze jutro. Nie jest dla Dagermana ważne, kto i kiedy  podnosił karabin, czy w ogóle to robił i czy ma na rękach ludzką krew. On pokazuje, że teraz, w tym właśnie miejscu i czasie każdy Niemiec  zadaje sobie dramatyczne pytanie o to, co dalej.  W ostatnim ze zbioru tekstów pada ważne autorskie pytanie. „Jak daleko jest od literatury do cierpienia?”. Reportaż Dagermana prawie  zaciera tę odległość, chociaż nie epatuje cierpieniem w nadmiarze, nie  przesyca nim stron swojej książki. W gruncie rzeczy pisze coś, co ma  zmusić przede wszystkim do refleksji nad tematem, którego – jak wspomina  we wstępie Elfriede Jelinek – niemiecka literatura unikała całymi  latami. tłum. Irena Kowadło - PrzedmojskaWydawnictwo Czarne, 2012 