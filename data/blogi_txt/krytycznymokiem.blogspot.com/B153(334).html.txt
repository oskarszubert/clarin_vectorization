PATRONAT MEDIALNY„Dom jest dla kobiet, świat zewnętrzny należy do mężczyzn”. Od tego  stwierdzenia warto wyjść, snując rozważania na temat magicznej powieści  Shahrnush Parsipur, albowiem pięć kobiet opisanych przez irańską pisarkę  stara się zaprzeczyć twierdzeniu, które słyszy jedna z nich i wspólnie odnaleźć się w otaczającym je świecie, którym kierować będą one same i w  którym mężczyzna nie będzie miał nic do powiedzenia. Bohaterki Parsipur  opuszczają domy, by w jednym wspólnym, w otoczeniu magicznego ogrodu  Karadż, stworzyć własną przestrzeń do życia i miejsce, gdzie poczują się  naprawdę wolne. Wydanie książki „Kobiety bez mężczyzn” było w Iranie  wydarzeniem szokującym. Po licznych przekładach w USA i Europie polski czytelnik ma okazję poznać niepowtarzalną historię rozgrywającą się  ponad pół wieku temu, a jednocześnie tak uniwersalną w swej wymowie, że  pozostającą w pamięci na długo. Zanim to wszystko, co stworzy w  wyobraźni czytających niezwykła narracja Parsipur, zweryfikuje obraz  filmowy, który niebawem wejdzie na ekrany polskich kin, warto dowiedzieć  się, dlaczego istotne jest to, by z dokonaniem irańskiej pisarki  zapoznać się wcześniej, przed obejrzeniem filmu Shirin Neshat na jego  podstawie.Iran, rok 1953. Świat dowiaduje się o zamachu stanu, przeprowadzonym przez Centralną Agencję Wywiadowczą Stanów Zjednoczonych przeciwko  premierowi  Iranu Mohammadowi Mosaddekowi. W tle ważnych przemian  dziejowych Iranu rozpoczynają się dzieje kobiet, których życie z tymi  przemianami nie ma nic wspólnego, ale które stają się ważniejsze niż  polityka i problemy społeczne, albowiem Shahrnush Parsipur połączy ich  losy w subtelny i niezwykły sposób, tworząc opowieść o roli kobiety w społeczeństwie irańskim, o opresyjnym charakterze życia tychże kobiet i o  ich niezwykłej woli przerwania dramatycznych zdarzeń, które prowadzą do  upokorzeń i tworzą życie oparte na stałym lęku i niezrozumieniu samych  siebie oraz własnych potrzeb.  Już sama wstępna prezentacja bohaterek powinna wystarczyć jako  rekomendacja książki niebanalnej i frapującej. Dwie 28-letnie kobiety  różni praktycznie wszystko. Mahdocht jest byłą nauczycielką, której  nigdy nie dane było duchowo dorastać i rozkwitać, a jedyną szansą na to  jest przemiana w drzewo, jakiej bohaterka ulega. Faezeh niesie w swym  sercu wiele żalu i zawiści, jest kobietą niespełnioną i nieszczęśliwą, nigdy nie zaznała prawdziwej bliskości z mężczyzną i nie jest w stanie  stworzyć jej w relacjach z innymi kobietami. Cierpi z powodu odrzucenia  osobistego i społecznego. Jest istotą pozornie szorstką i  bezkompromisową, a jednocześnie kobietą niosącą w życiu ciężar nie do  opisania. Młodsza od nich o dwa lata Zarrinkolah to prostytutka, która  pewnego dnia zauważa, iż jej kolejni klienci to mężczyźni pozbawieni  głów. Zarri cierpi z powodu hańby, jakiej na co dzień doświadcza i  wyobcowania, którego nie jest w stanie dłużej znieść. Dla niej  dotychczasowe życie to duchowa śmierć. Śmierci natomiast doświadcza i to parokrotnie 38-letnia Munes, przyjaciółka Faezeh, której reinkarnacje i  zdolności czytania w myślach po powrocie do świata żywych stanowią  klucz do zagadki kryjącej odpowiedź na pytanie, kim tak naprawdę jest.  Tego nie wie 51-letnia Farrochlagha, której trzydzieści lat związku z  mężem nauczyły, by być niezauważalną, by się nie ruszać, by w żaden  sposób nie dać się do siebie zbliżyć. Kiedy nadchodzi moment, w którym mężczyzna jej życia chce okazać żonie czułość, Farrochlagha odpychając  go, przypadkowo pozbawia życia. Postanawia uciec od traumy wspomnień do  idyllicznego Karadż. Tam będzie pielęgnować ogród, do którego bram pod  wpływem różnych okoliczności zapukają wszystkie pozostałe kobiety.  Kobiety Parsipur próbują zdefiniować swoje nowe życiowe role, żyjąc w  Karadż bez mężczyzn. Wyjątkiem jest dobry ogrodnik, z którym wchodzi w bliższe relacje Zarri, ale jego męskość jest zagadką i pozostanie nią do  ostatnich stron opowieści. Karadż staje się ostoją dla każdej z  bohaterek i każda na swój sposób będzie radzić sobie z brzemieniem  przeszłości, w której mężczyźni je krzywdzili. Jednocześnie wszystkie  ponownie będą starały się wejść w relacje z mężczyznami; każda na innej  płaszczyźnie i z innymi doświadczeniami. Przede wszystkim z  doświadczeniem pobytu w ogrodzie Karadż, w którym dokona się specyficzne oczyszczenie każdej z nich.   „Kobiety bez mężczyzn” to przejmująca opowieść o sile witalizmu i  człowieczeństwa, definiowanej przez kobiety i określanej przez nie. To  historia o poszukiwaniu sensu w samym sobie, o płciowości, różnicach zeń wynikających, o prawie że Owidiuszowskich przemianach i o potędze  kobiecości w kraju, w którym jej wielkość można ocenić tylko wówczas,  gdy odważnie zajrzy się pod czador. Bohaterki Shahrnush Parsipur  potrafią go zrzucić dosłownie i w przenośni, ale najbardziej przejmujący  w tej książce jest urokliwy klimat i specyficzna symbolika, każąca na  tę narrację spojrzeć z wielu różnych perspektyw.  To książka o doświadczaniu świata i opowieść, której doświadczanie  będzie świata zgłębianiem. Bo świat zewnętrzny nie należy do mężczyzn, a  irańska pisarka mówi o tym otwarcie.  Wydawnictwo Claroscuro, 2010 KUP KSIĄŻKĘ 