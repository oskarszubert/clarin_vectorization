Aravind Adiga napisał książkę, która jest niejako odpowiedzią na docenienie jego talentu i przyznanie mu literackiego Bookera w 2008  roku. Stąd też pewien niedosyt, bo to opowieść wtórna wobec świetnego "Białego Tygrysa” i książka co najwyżej dobra. Nie będę bynajmniej  odradzał lektury, bo Adiga naprawdę umie pisać, a „Między zabójstwami”  szkodzi chyba przede wszystkim epizodyczność fabuły, gdyż ta historia  złożona jest z kilkunastu drobnych historii, dość nierównych i chwilami chaotycznych. Myślę jednak, że to jeden z niewielu Hindusów, którzy o  swej ojczyźnie potrafią napisać krytycznie i „z pazurem”. Zapewne  łatwiej robić to z oddalenia i autorowi niewątpliwie pomaga, iż jest  zawodowym dziennikarzem. Stąd też moje przekonanie, że warto poznać tę  powieść, zwłaszcza jeśli nie czytało się głośnego debiutu. Konstrukcja „Między zabójstwami” jest dość ciekawa. Oto bowiem  znajdujemy się w Kittur, tętniącym życiem mieście w Indiach, gdzie  odnaleźć można wszystko to, co dla Indii charakterystyczne. Mamy tu barwne społeczeństwo kastowe, ogromne rozwarstwienie i przepaść między  bogatymi i biednymi, mamy tandetę i kicz sąsiadujące z architektonicznymi dziełami sztuki, mamy odznaki rozwijającej się w  niesamowitym tempie techniki i cywilizacji, a obok frustrację, biedę i  wszelkiego rodzaju kompleksy. Kittur jest fikcyjne, ale przecież tak  naprawdę bardzo sugestywne i przypominające o tym, co dla indyjskich  miast najbardziej charakterystyczne. To miejsce, w którym wiele widać,  słychać, czuć. Miasto, po którym jesteśmy oprowadzani i gdzie rozegrają się dramaty bohaterów książki. Wędrówka po Kittur ma trwać siedem dni,  lecz Adiga opisuje zmiany, jakich zaznało miasto i jego mieszkańcy w  okresie od zabójstwa Indiry Gandhi w 1984 do tragicznej śmierci Raijvy  Gandhiego w 1991 roku. To tytułowy okres między zabójstwami i czas, w  którym Indie przeżyły wiele dramatycznych zdarzeń i coraz silniejszą  ingerencję świata zachodniego. Autor opisuje nie tylko bezradność swoich bohaterów, ale i całych Indii, które ingerencji tej wiele zawdzięczają,  lecz i wiele przez nią tracą.  „Między zabójstwami” przedstawia perypetie przede wszystkim ludzi ubogich, niewykształconych, zależnych od innych, rozgoryczonych i  pełnych złości. To tragarze, chłopcy na posyłki, wyrobnicy. Każdy z nich  ma nad wyraz rozbudowaną świadomość tego, dlaczego żyje tak, a nie  inaczej i każdy na swój sposób marzy o tym, by zły los odmienić. Biedni  mieszkańcy Kittur są dodatkowo naznaczeni stygmatami z powodu swego  niższego pochodzenia kastowego i faktu, że stanowią napływową ludność  miasta. Najbardziej przekonujące opowieści i ich bohaterowie – Ziauddin i  Chenayya – to głosy pokrzywdzonych i tych, których roszczenia są nie do  spełnienia. Bunt młodych najemników jest buntem pełnym złości, ale jest  w nim przede wszystkim bezradność. Fatalizm losu bohaterów opowieści  składających się na tę książkę to fatalizm Indii, kraju korupcji,  przemocy, wszelkiego rodzaju podróbek i społecznego rozwarstwienia.  Adiga ukazuje problemy Indii wieloaspektowo. Z moralnymi dylematami  zmagać się będzie dziennikarz, który postanawia pewnego dnia zacząć pisać prawdę w swych artykułach. Poznamy bukinistę, który na przekór  wszystkiemu sprzedaje zakazane „Szatańskie wersety” Rushdiego.  Przyjrzymy się, w jaki sposób najemnik toruje sobie drogę do tego, by  zdobyć względy swej bogatej pani i jaki jest finał specyficznej  psychologicznej gry między nimi. Poznamy kobiety, które pragną być  traktowane jak podmiot, nie przedmiot i dramat prób wychodzenia poza  karykaturalne role społeczne narzucone im przez społeczeństwo.  Jak wspomniałem na wstępie, zestaw hinduskich gorzkich opowieści  jest bardzo nierówny i znaleźć można w książce takie, w których ostrze  ironii autora przestaje wściekle błyszczeć. Jest w „Między zabójstwami”  kilka historii po prostu nużących, kilka niesprawiedliwie potraktowanych  postaci i momenty, w których czytelnik dostrzega, iż autor napisał  drugą książkę na fali euforii po dobrze przyjętym debiucie. Adiga jest  ironiczny, chwilami pełen sarkazmu, ale zbyt często stronniczy. Poza tym  za często widzimy, iż jest to książka dziennikarza. Pasja i żar  „Białego Tygrysa” nieco wygasają, kiedy czyta się opowieść napisaną w podobnym, zbyt podobnym tonie. Wydawnictwo Prószyński i Spółka, 2010KUP KSIĄŻKĘ 