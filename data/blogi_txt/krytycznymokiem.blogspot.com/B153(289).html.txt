Przyznam, że postaci Jakuba Żulczyka w przestrzeni publicznej nie sposób  nie zauważyć. Autor robi wszystko, by zwrócić na siebie uwagę, a  kwintesencją tych starań jest lanserski, lecz skądinąd ciekawy blog  Żulczyka. Tak się złożyło, że nie dane mi było poznać jego  wcześniejszych dokonań literackich (podobno dobrych), aż wreszcie ukazał  się „Instytut” rekomendowany przez popularne wydawnictwo. Kiedy  przyglądałem się sposobom promocji tej książki w sieci, odnosiłem  nieodparte wrażenie, iż takie filmiki z głuchym „uhuu” już gdzieś  widziałem. Czytając trzecią (dla mnie pierwszą) książkę Jakuba Żulczyka,  przekonałem się, iż jej autor albo bardzo zazdrości Łukaszowi  Orbitowskiemu, albo chciał postawić na nową jakość awangardowej prozy –  bo o ile się orientuję, taką Żulczyk do tej pory pisał - a wyszło mu jednak mimo wszystko coś wtórnego. Zastanawiałem się również nad celami  stylizacji językowej i budowania napięcia w tej absurdalnej powieści.  Nie jestem w stanie dopatrzeć się w „Instytucie” niczego poza  popkulturową papką, w której mieszają się elementy powieści grozy i  książki obyczajowej z zapędami do socjologizowania. Być może zaszkodziły  Żulczykowi wielokrotne seanse „Matrixa”. Być może przekonanie, iż  lepiąc prozę z odniesień do kultury masowej starających się jednocześnie kontestować tę kulturę tworzy coś, co można nazwać dziełem życia i co  wzbudzi w czytelnikach wiele emocji. Podczas lektury głównie ziewałem, a  cały absurd opisanych zachowań i sytuacji nieubłaganie zmierzał ku  przerażającemu (sic!) finałowi, który pogrążył tę opowieść jeszcze  bardziej. Agnieszka ma 35 lat, za sobą burzliwy związek z niespełnionym  reżyserem, przed sobą bliżej nieokreśloną przyszłość w Krakowie, gdzie  otrzymuje w spadku ogromne mieszkanie. Bohaterka kumuluje w sobie całą  masę rozbijających ją od środka emocji – od nienawiści do teściów, krzywdzących zarówno ją, jak i jej córkę, po euforię przeżywania wszystkiego naprawdę, w sposób wolny i nieskrępowany, na co pozwala  życie „niebieskiego ptaka” dzielone między pracę w knajpie a trzeźwienie  po tej pracy tudzież po absorbujących uwagę spotkaniach towarzyskich.  Agnieszka snuje swą opowieść z perspektywy osoby zamkniętej i osaczonej,  w sensie dosłownym i metaforycznym. Okazuje się bowiem, że krakowskie  mieszkanie o nazwie Instytut stanie się pułapką zarówno dla  właścicielki, jak i dla jej przyjaciół, którzy zamieszkują kolejne  pokoje wielkiego lokum. Absurdy rozpoczynają się już w chwili zainicjowania rzekomo mrożącej krew w żyłach historii. Instytut staje  się niedostępny, piąte piętro jest więzieniem, winda nie działa, krata  na klatce schodowej zamknięta, odcięty dostęp do Internetu oraz  telefonów, pustka i przerażające, rosnące przekonanie, iż z Agnieszką  oraz jej kompanami ktoś pogrywa w grę rodem z „Piły” lub „Cube”.  Pomysł uwięzienia w mieszkaniu kryjącym mroczną tajemnicę jest jak  najbardziej ciekawy. Mniej ciekawe jest już jednak to, w jaki sposób  uwięzieni radzą sobie z sytuacją, jak nieracjonalnie postępują, jak  wiele logicznych dziur jest w strukturze opowieści rzekomo wychodzących  od tego, co jest naprawdę.  Ja wiem, że w sytuacjach skrajnego napięcia nie działa się zgodnie ze zdrowym rozsądkiem, ale to, co wyczyniają  labilni emocjonalnie bohaterowie Żulczyka, to już lekka przesada. Tak  naprawdę w „Instytucie” za wiele się nie dzieje. Autor próbuje przede  wszystkim zobrazować, jaka jest Agnieszka, co wpłynęło na jej decyzję o  przeprowadzce do Krakowa, jak opresyjny charakter miało jej  dotychczasowe życie i jak modelową wręcz ucieczką od niego jest  projekcja marzeń i pragnień na swe jedyne dziecko (wychowywane – mówiąc  oględnie – dość kontrowersyjnie, skoro matka pochwala stosowanie  przemocy i nawet do niej namawia). Najgorsze jest to, że rozwiązań finałowych dość szybko można się domyślić i staram się wierzyć w to, iż  tak naprawdę nie chodzi o szaleńcze bieganie po stu metrach  kwadratowych, stukanie, łkanie, smarkanie, przeklinanie, palenie  papierosów, rozwalanie drzwi i głów innych, krzyki i inne wywołujące  zamęt zachowania. Chciałbym wierzyć, że Agnieszka symbolizuje  współczesną zagubioną kobietę nieszczęśliwą, której Żulczyk próbuje  nadać psychologiczną wiarygodność. „Instytut” dotyka wielu problemów, ledwie je tylko akcentując.   Towarzystwo zamknięte w mieszkaniu nie jest bynajmniej przypadkowe i  każda z osób jest jednocześnie drogą do zrozumienia socjologicznego  szyfru, jakim zakodował autor tę książkę. Co z tego jednak, kiedy  otrzymujemy po prostu marną jakość literacką oraz opowieść pełną  szczeniackiego buntu i kontestacji sklejoną ze zdarzeń mocno, ale to  mocno naciąganych. Pomijam już momenty, w których po prostu się pada na  twarz przy lekturze (obchodząca urodziny córka Agnieszki nazywana  solenizantką, błyskawiczne oklejenie deskami wszystkich okien mieszkania  podczas kilku godzin snu wyczerpanych lokatorów), „Instytut” jest  pozycją rażąco słabą i myślę, że nie zmieni tego ani promocyjny, ani  autorski lans.Wydawnictwo Znak, 2010KUP KSIĄŻKĘ 