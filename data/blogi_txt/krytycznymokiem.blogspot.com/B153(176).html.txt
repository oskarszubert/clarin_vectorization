Jerzy Sobiesiak, pracownik Instytutu Socjologii Uniwersytetu Małopolskiego, wpada pewnego dnia na pomysł uruchomienia programu z  dotacji rządowych, w ramach którego samotne kobiety z dużych miast będą  mogły się zbliżyć do samotnych mężczyzn ze wsi. „Wieś versus miasto –  „stary kawaler” versus „stara panna”. Zmiany struktur małżeńskich i ich  implikacje w społecznym życiu w Polsce ostatniej dekady” – taki oto  tytuł otrzymuje projekt, do którego Sobiesiak podchodzi bez zaangażowania. Mam wrażenie, że w taki właśnie sposób podszedł do  napisania swojej pierwszej powieści sam Tomasz Pindel. Świetny tłumacz  okazuje się marnym pisarzem, a powieść rzekomo dowcipna i ironiczna  wywołuje na przemian ziewanie i myślenie o tym, co zrobić, aby nie  czytać tego dalej. „Czy to się nagrywa?” ma charakter reportażu, w którym polifonia  głosów rozmówców zamienia się w bełkot. Wypowiada się zarówno sam Sobiesiak, jak i popierająca go działaczka polityczna, biorące udział w  projekcie kobiety i mężczyźni oraz cała masa osób pośrednio lub  bezpośrednio związana z ich perypetiami. Ponieważ projekt szybko zyskuje  sobie medialną sławę, zaczyna się nim interesować także rządowa  opozycja, a wtedy dokonania Sobiesiaka zostają zdyskredytowane, zaś jemu  samemu ktoś podkłada świnię… trupa znaczy, i to niejednego.  Trzy idiotki z miasta zbliżają się z trzema idiotami ze wsi.  Bohaterowie to dość żenujące postacie i tak naprawdę nie wiadomo, o co  chodzi w tych potrójnych randkach. To znaczy wiadomo, o seks chodzi, o przyszłą prokreację, o budowę podstawowej komórki życia społecznego,  czyli o to, od czego ludzie ci się migali. I tak oto mamy sparzone na  siłę następujące duety: dyrektorka wydawnicza Eliza z Franciszkiem z  miejscowości Garb, tłumaczka Karolina ze Stanisławem, sąsiadem Franka  oraz Gabriela, wolny strzelec fotografii z Zygmuntem, który mimo  czterdziestu czterech lat nadal mieszka z matką. Ich spotkania są jednocześnie iskrzącymi zderzeniami kultur. Mogłoby to być coś interesującego, ale nie jest. Dlaczego? Dlatego, że autor skupił się  przede wszystkim na sensacyjnej intrydze, zrobił z tej książki coś na  kształt „political fiction”, namnożył wątków i wulgaryzmów, posklejał to  wszystko pękniętą taśmą i zaserwował jako – jak sam wspomina w  zakończeniu – „porządną książkę”. „Czy to się nagrywa?” nie jest ani  porządna ani nawet nieporządna, albowiem nie wiadomo za bardzo, jakie ma przesłanie i do kogo jest kierowana.  Tempo akcji jest tak błyskawiczne, że od pierwszego niewinnego  spotkania miastowych z wsiokami do spektakularnej akcji odbijania tych  pierwszych przez drugich z kliniki psychiatrycznej czasu poświęconego lekturze upływa niewiele. Idiotyzm goni idiotyzm i ma to być zabawne.  Zainteresowanie wzbudzić może jedynie język tej książki, a właściwie  językowa wieża Babel, którą z polszczyzny tworzą bohaterowie. Nic ponad  to nie jest warte uwagi i naprawdę szkoda, że ta książka sama siebie  grzebie, kiedy autor dokłada do niej coraz to nowe wypowiedzi i kleci  intrygę na miarę tabloidu.  Jasne, Tomasz Pindel nie tyle bawi się językiem, co chce go zamienić  w narzędzie, którym uderzy w rzeczywistość pełną absurdów i każdego  myślącego Polaka przyprawiającą o ból głowy. Mamy próby wdarcia się do  kilku sfer i zdyskredytowania ich: naukowców, wielkomiejskich yuppies, bezmyślnych chłopów, skorumpowanych organów władz samorządowych, w końcu  świata polityki i dziennikarstwa śledczego. Można spojrzeć na dokonanie  krakowskiego tłumacza jak na smutną – mimo wszystko – opowieść o  trudnościach w porozumiewaniu się między ludźmi, o smutku istnienia  samemu w tłumie, o nieumiejętności bycia otwartym na świat i  tolerancyjnym względem innych. Można. Ja jednak widzę w „Czy to się  nagrywa?” kiepską próbę literatury rzekomo lekkiej i przyjemnej, której humor jest wisielczy, a ironia taka sobie. To po co pisać książki „takie  sobie” i nazywać je „porządnymi”?  Podtytuł powieści brzmi „Komedia prawie erotyczna”. Problem jest  taki, że ani to komedia (rzecz gustu oczywiście, mnie tego typu poczucie  humoru nie odpowiada), ani też erotyki w niej nie ma za grosz, a  chciałoby się jej w jakimś rozsądnym wymiarze, bo spotkania  miejsko-wiejskie będące spotkaniami damsko-męskimi winny być iskrzące i  erotyką podszyte jak najbardziej.  Myślę, że ta książka to taki eksperyment jak projekt  Sobiesiaka. Jedno i drugie kończy się fiaskiem, ale nie martwię się tym za bardzo.  Tomasz Pindel sprawia mi przyjemność znakomitymi przekładami. Obcowanie z  jego własną prozą uważam za czytelniczy wypadek przy pracy. Wydawnictwo Świat Książki, 2011 