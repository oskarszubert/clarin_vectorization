Czy wspomnienia Krystyny Chiger spisane z punktu widzenia oszołomionej  traumą wojennych doświadczeń dziewczynki czegoś nie przypominają? Pod  względem formy jej książka powiela schemat pisarstwa Romy Ligockiej. Oto  dziesięć lat po ukazaniu się w Polsce „Dziewczynki w czerwonym  płaszczyku” możemy przeczytać „Dziewczynkę w zielonym sweterku”. Czy to  jakiś prosty zabieg polegający na połączeniu dziewczynki z kolorem fragmentu jej garderoby, by ściągnąć uwagę czytelnika? Ligocka pisała  wiarygodnie, nie odbieram tej wiarygodności Krystynie Chiger. Odrobinę  mnie tylko niepokoją te dwa tytuły, bo nasuwają skojarzenia z jakąś  marketingową grą o czytającego. Przyznam, iż „Dziewczynka w zielonym  sweterku” to książka przejmująca w równym stopniu, co większość  literackich świadectw Holokaustu. Tyle że tym razem to nie obóz zagłady stanie się miejscem rozwoju świadomości małego dziecka, lecz… kanały pod  pięknym Lwowem, do których pewnego dnia trafia rodzina Krystyny Chiger.   Autorka rozpoczyna od szczęśliwych wspomnień; opisuje okres tuż  sprzed wojny, sielski żywot dorastającej dziewczynki w klimatycznym  Lwowie, gdzie Czas i Historia wydają się nie istnieć. Początek drugiej  wojny światowej jest jednocześnie początkiem końca dla wielu żydowskich  rodzin. Szybko okaże się, że Chigerowie będą zmuszeni do tego, by zejść  do podziemnego świata, albowiem ten oświetlony promieniami słońca jest  dla nich piekłem na ziemi. Zejście do kanałów Lwowa – decyzja  dramatyczna i przerażająca jednocześnie – poprzedzone jest opisem tego,  jak Lwów zmieniał swe oblicze i zamieniał życie swych żydowskich  mieszkańców w koszmar, który opisywano już wielokrotnie i za każdym  razem przejmująco. To, że Chigerowie ostatecznie znajdą się w kanałach,  jest wynikiem przede wszystkim niezwykłego sprytu i siły przetrwania  głowy rodziny. To bowiem Ignacy najpierw konstruuje misterne schowki i  skrytki, by w końcu zabrać żonę z dwójką dzieci pod ziemię, bo tylko tam  mogą być bezpieczni. Zaskakującą i mocno zapadającą w pamięć postacią ze wspomnień Krystyny Chiger jest niejaki Leopold Socha. Ten człowiek pomaga ukrytym w  kanałach Żydom przez długie czternaście miesięcy. To postać będąca  łącznikiem między światem zewnętrznym a ponurymi wnętrzami, w jakich  zmuszeni są egzystować najbliżsi Krystyny wraz z nią samą. Socha nie  pomaga bezinteresownie, ale szybko możemy się zorientować, iż nie  traktuje tego, co robi li tylko jako pracy zarobkowej. Między Chigerami a  Sochą nawiązuje się specyficzna więź. Autorka książki przedstawi tego  mężczyznę w bardzo różnym świetle, ale chyba w każdym zdaniu o nim  dostrzec będzie można ogromne przywiązanie, jakie z czasem się w niej narodziło. Leopold Socha stawał się stopniowo dla Chigerów kimś najbliższym. Przewodnikiem, któremu można zaufać. Kimś, kto zrozumie,  jakim piekłem jest życie w kanałach, wśród szczurów i wszy, w wiecznym  mroku i strachu przed tym, by nadmiar wody w rurach nie zakończył marnej  egzystencji ukrywających się tam przed Niemcami Żydów.    Chiger szczegółowo i precyzyjnie odtwarza czas życiowej traumy. Jej  dzieciństwo zawsze będzie się kojarzyć z brudem, smrodem i  nieszczęściem, jakiego zaznawała ona i jej rodzina. Autorka stara się  być obiektywna w tym, co opisuje, ale niejednokrotnie widać, iż nie  można zwyczajnie przedstawiać suchych faktów, kiedy było się narażonym na tak wiele krańcowo od siebie różnych emocji oraz przeżyć. Chiger w  zielonym sweterku pomaga przetrwać wyobraźnia (niczym Sarze Crewe z  klasyki literatury dziecięcej, „Małej księżniczki” Frances H. Burnett)  oraz jej wymyślony przyjaciel Melek. Pomaga także to, iż czuje się  odpowiedzialna za młodszego brata i że nie może upadać na duchu, skoro  jej rodzice nigdy nie upadali – nawet w sytuacjach najbardziej beznadziejnych. Jednocześnie autorka opowiada o przeżyciach dziecka,  których niemal nie można sobie wyobrazić. Terror strachu, patrzenie na  śmierć bliskich z rodziny, głód, skrajne wykończenie, nawet zalążek  dziecięcej depresji odegnanej precz przez Leopolda Sochę i dzięki  odrobinie słonecznego światła. Niezwykłe to świadectwo dramatu życia i  siły przetrwania. Przejmujące tym bardziej, że nie oszczędza czytelnika,  każąc mu przeżyć najtrudniejsze chwile razem z bohaterami.    Przed nami premiera ekranizacji tej książki w reżyserii Agnieszki  Holland. Filmowa kamera zejdzie do mrocznych kanałów i uczyni ze świadectwa Krystyny Chiger z pewnością poruszający obraz. Do tego czasu  warto zapoznać się z książką i przyjrzeć temu, w jaki sposób o  niewyobrażalnym cierpieniu autorka pisze w tak plastyczny i prosty  sposób…   Wydawnictwo Naukowe PWN, 2011 