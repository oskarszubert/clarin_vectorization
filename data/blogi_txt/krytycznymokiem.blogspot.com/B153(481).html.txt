Ciekawość – tylko ona kierowała mną, gdy zabierałem się do czytania  niedawno wydanej, najnowszej książki Harukiego Murakamiego. Tym razem  nie mamy do czynienia z mniej lub bardziej mglistą prozą przesyconą do  bólu wariacką symboliką, ale z uczciwie i rzetelnie spisanym  pamiętnikiem o pasji biegania, pasji życia i pasji tworzenia, co do  którego w przypadku japońskiego prozaika można napisać, że jest rozpaczliwą próbą stawiania pytań i tworzenia pretensjonalnych światów  przedstawionych z życiowymi mądrościami à la Paulo Coelho. Złośliwości  jednak na bok, bo beletrystyka Murakamiego to co innego, a ta książka  jest czymś prostym i prawdziwym, przekonującym wyznaniem i  opowieścią o  przekraczaniu granic oraz walce z samym sobą i swoimi ułomnościami. „O czym mówię, kiedy mówię o bieganiu” to zbiór tekstów, w których  Murakami wychodzi od znaczących dla niego biegów, by opowiadać nie tylko o własnej pasji, ale i o trudnej drodze hartowania ducha. Książka  opisuje biegi ekstremalne, jak choćby ultramaraton, ponad 11 godzin w  przemierzaniu stu kilometrów. Murakami opowiada także o startach w  maratonach, o prywatnym maratonie w Grecji, o treningach i o tym, w jaki  sposób bieganie odzwierciedla to, kim jest naprawdę. A pasja będąca  głównym tematem książki jest przede wszystkim umiejętnością zdobywania tego, co pozornie niemożliwe do zdobycia. „Zmuszenie się do największego  wysiłku, do jakiego jesteśmy w stanie się zmusić przy wszystkich  naszych ograniczeniach – oto istota biegania i metafora życia, a dla  mnie również pisania”. Autor nadzwyczaj czytelnie podkreśla, że jego  sposób życia, mierzenie się z odległościami i słabościami własnego ciała  podczas ich pokonywania znajduje się w ścisłym związku z walką, jaką  toczy sam ze sobą, kiedy zasiada do pisania kolejnej książki. I tak jak  bieganie – samotne i w koncentracji – pisanie jest dla niego czynnością o  charakterze ekspiacyjnym, możliwością nawiązania dialogu z samym sobą,  próbą charakteru i mierzeniem się z samotnością, będącą dla Murakamiego  stanem koniecznym do tego, by świadomie przeżyć własne życie.  „Pisanie powieści i bieganie pełnego maratonu są bardzo do siebie  podobne. Pisarz kieruje się zazwyczaj cichą wewnętrzną motywacją i nie  szuka potwierdzenia w tym, co widać na zewnątrz”. Murakami pisze także o  bodźcach, które warunkują pisanie i o tym, jak różnie mogą być odebrane  intencje autorskie i sam efekt końcowy, czyli jego książka. Japoński  prozaik kreuje się na osobę skromną, niezależną od opinii innych i w  pełni uodpornioną na krytykę. Musi być w jego postępowaniu sporo  zdrowego egoizmu, ale jest jednocześnie myślenie Murakamiego o procesie  twórczym przejawem lekkiej megalomanii. Tak to odbieram i tak chyba być  musi. Kiedy pisarz nadmiernie angażuje się w to, w jaki sposób jego książka zostaje odebrana przez innych zapomina o fakcie, że stworzył ją z  jakiejś ważnej wewnętrznej potrzeby i jest ona czasami tak bardzo  prywatna, że nie sposób jej zrozumieć.  O czym jeszcze jest ta książka? O ciekawości świata, o prostocie, o  inteligencji i spostrzegawczości. O tym, że można cokolwiek osiągnąć,  będąc stale w drodze do tego czegoś. Zdobywanie jest dla Murakamiego  celem, a każda meta kolejnego biegu jednocześnie następnym startem i  wyzwaniem. Ta podzielona na fragmenty opowieść o życiu w ruchu może być  symboliczna i uniwersalna jednocześnie. Pewnie że chwilami  czytamy o banalnych sprawach, prostych wzruszeniach, pozornie nieskomplikowanych  dylematach, jakich pozbywamy się dość szybko. Murakami przekonuje tu  jednak właśnie prostotą. I kiedy czytam ten pamiętnik, nie wspominając  karkołomnych konstrukcji zdaniowych w jego prozie, widzę człowieka mocno  zaangażowanego w to, co robi i tworzącego z głębokim przekonaniem, iż  wybiera właściwą drogę.  „Biegnę, więc jestem” – pisze Murakami. Po prostu. To nie tylko  książka o pasji. To także opowieść o tym, w jaki sposób ją odnaleźć. I  dlatego warta poznania. Wydawnictwo MUZA, 2010 