PATRONAT MEDIALNYJeśli ktoś odnosi wrażenie, iż polska literatura współczesna głównie  kreuje nową rzeczywistość zamiast ją imitować, winien niezwłocznie  sięgnąć po interesujący debiut Marty Szarejko. „Nie ma o czym mówić” to zbiór epickich „podsłuchańców”,  w których autorka odwzorowuje nie tylko  świat, ale przede wszystkim język, jakim można o tym świecie opowiadać.  Cyganka opowiadająca sny, przezroczysty Jerry, Jan ogarnięty manią  sprzątania i porządkowania, warszawski mafiozo Don Ivo czy Marzenka z  autobusu linii 106 to tylko niektórzy bohaterowie tej barwnej opowieści  rozpisanej na wiele głosów. Szarejko nie buduje fabuły, ona przede  wszystkim oddaje głos tym, którzy takie fabuły tworzą. Otrzymujemy polifoniczny pamiętnik neurotyków, samotników, osaczonych i zagubionych,  kochających, tęskniących i pragnących szczęścia. Ważne jest, że ta  książka pozwala mówić wszystkim tym, którzy na co dzień głosu nie mają, a  ich losy obchodzą nas w takim samym stopniu jak migające na ekranie  telewizora wieści o nieszczęściach i euforiach przeżywanych przez kogoś  tam i gdzieś tam.„Nie ma o czym mówić” jest zbiorem opowieści niespełnionych.  Zbiorem,  w którym nie liczy się finał opowiadanej historii, a sam  proces jej opowiadania. U Szarejko „dziać się” oznacza „żyć”. Naznaczone  frustracjami i osobistymi tragediami historie budują specyficzną  językową wieżę Babel. Porozumienia między tymi, którym Szarejko oddaje  głos nie ma, ale nie chodzi o porozumienie – wszak łączy ich wiele, ale  tak naprawdę dzieli jeszcze więcej. W tych specyficznych narracjach prawdopodobnie chodzi o zaakcentowanie napięcia, jakie rodzi się pośród  słów tak nieumiejętnie próbujących nazwać ludzkie przeżycia. Ludzie,  którym autorka oddaje głos, to życiowi outsiderzy, a także ludzie  zależni od innych. Nieprzypadkowo luźne historie zamieniają się potem w  specyficzny raport z miejsca, w którym nieporadni podporządkowani są  innym, a ich opiekunowie niekoniecznie dają poczucie pewności i bezpieczeństwa. Świat z „Nie ma o czym mówić” to pensjonat wiecznej  udręki, w którym żyć nie sposób, ale poza który także wyjść się nie da.  To opowieść o pułapkach, jakie zastawiamy sobie sami na siebie i o  niemożności wydostania się z opresji. Jednocześnie to książka o tym, w  jaki sposób można szukać drogi ucieczki. Większość bohaterów tego  zbiorku bowiem to ludzie wędrujący i poszukujący. W tym znaczeniu zatem  autorka opowiada o drodze do spełnienia, na której świat stawia coraz  więcej przeszkód.   Marta Szarejko w swej debiutanckiej książce przemierza rozmaite  przestrzenie. Bary, dworce, kawiarnie, ulice. W przestrzeniach tych  rozgrywają się jej gry słowne. Bo „Nie ma o czym mówić” to także  specyficzna układanka słów, kwestionujących wzajemnie swoje znaczenie i  uzupełniających się. To słowa na wolności w świecie, w którym wolność  jest tylko pozorna. Dzięki temu prozatorskie formy wypełniające książkę  są jednocześnie w większości czymś na kształt poetyckich etiud. Przecież  nie sztuką jest po prostu opowiadać, trzeba w tych opowieściach ukryć  coś niepowtarzalnego. Z pewnością jeśli chodzi o debiut Marty Szarejko  jest o czym mówić i mówić warto, bo to niezwykłe świadectwo tego, jak bardzo lojalna wobec życia może być proza i jak jednocześnie potrafi o  tym życiu opowiadać w sposób symboliczny. Wydawnictwo AMEA, 2010  KUP KSIĄŻKĘ 