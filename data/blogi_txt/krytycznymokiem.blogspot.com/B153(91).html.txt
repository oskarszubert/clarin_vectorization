Trudno tę gorzką i ironiczną powieść potraktować serio, ale to wyłącznie z wrodzonego odruchu ratowania się przed treściami niewygodnymi, bolesnymi, przed bezkompromisowym uświadamianiem, czym  jest życiowy upadek, a przecież o takim to upadku opowiada „Aleja  Niepodległości”. Z drugiej strony to przecież książka niesamowicie  wyrazista i lojalna wobec życia; głos wszystkich nieudaczników,  produktów ubocznych życia masowego, outsiderów, społecznych degeneratów,  samotników, abnegatów, frustratów i ideowych nihilistów. Chociaż  poznajemy w najnowszej książce Krzysztofa Vargi tylko dwie historie,  rewers i awers, skrajnie różne, a tak niesamowicie ze sobą połączone,  jest to powieść pokoleniowa o straconych złudzeniach, niewykorzystanych szansach, o braku pewności siebie, o kryzysie tożsamości i o nieudolnych  próbach mierzenia się z samotnością. „Aleja Niepodległości” dotyka  problematyki egzystencjalnej, społecznej i metafizycznej, a jest  dodatkowo doskonałym literackim raportem z udręczonego miasta; z  Warszawy postępowej i idącej z duchem czasu, ale Warszawy smutnej,  niewyraźnej, niepokojącej. Jest to w końcu opowieść, w jakiej danse  macabre chichocze i ironizuje tak, że aż dech zapiera.W „Alei Niepodległości” chłopaki już nie płaczą, popijają nie tylko  tequilę, żaden już nie czeka na pijanego anioła na skrzyżowaniu ulic, a  raczej myśli o nagrobku, niekoniecznie z lastryko. Chłopaków mamy dwóch.  To takie mocno wyrośnięte chłopaki, ale wciąż kurczowo trzymają się  życia, chociaż każdy robi to w inny sposób. Krystian Apostata to artysta  konceptualny,  „użyty i zużyty”, którego koncepcją życia obecnego jest  wegetowanie przed ekranem monitora, na którym przewijają się we  wszystkich możliwych pozycjach porno modelki, popijanie alkoholu i  wegetowanie pośród wspomnień z przeszłości, z których nijak nie może  wysnuć pomysłu na przerwanie życiowego impasu  i dokonanie zmian w swej egzystencji przegranego.  Jakub Fidelis natomiast jest ikoną popkultury,  człowiekiem-produktem współczesności, dobranym do oczekiwań i wymagań  masowego odbiorcy. Krystian żyje w głębokim przeświadczeniu, iż życie go  oszukało, zaś Jakub je afirmuje ze swym sztucznie przyklejonym  uśmiechem silikonowych warg roztańczonego celebryty. Varga zwraca uwagę  na to, że obaj dorastali w tym samym środowisku, obaj skończyli te same szkoły, przeżyli podobne zdarzenia, obaj mieli ten sam start, tylko  trudno teraz wyrokować, dlaczego Krystian już na wstępie życiowego biegu  wypadł z bloków. A może to nie on wypadł? Kto jest tu życiowym  zwycięzcą, a kto przegranym? Czy antynomia zarysowana w „Alei  Niepodległości” w biografiach rówieśników i zbyt czytelnie określona w  nazwiskach mówiących bohaterów jest naprawdę zasadniczym punktem wyjścia  do rozważań w tej opowieści?Warto w tym miejscu wskazać autorskie definicje osobowości obu  czterdziestolatków. Krystian o sobie może powiedzieć następująco:   „Przekroczyłeś smugę cienia i  teraz już wszystko będzie się kończyć,  będą się zamykać kolejne aplikacje na twoim życiowym pulpicie i niedługo  zgaśnie też ekran, i nie będzie już niczego, wszystko się wymaże i  zniknie bez śladu”. Krystian nie chce znikać bez śladu, ale jest na to niejako skazany. Zresztą to, iż zniknie, nie pozostawiwszy po sobie  nawet cielesnej powłoki do pochówku, zapowiadają już pierwsze zdania  powieści. Zamykając życiowe aplikacje, Krystian otwiera jednocześnie  kolejne puszki Pandory, jakimi były dla niego przeżycia z okresu  młodości, wkraczania w dorosłość, uświadamiania sobie, jak nudna i  przewidywalna ta dorosłość jest. Inaczej rzecz się ma z Jakubem, który  egzemplifikuje los swej ojczyzny: „Jakub Fidelis to nawet nie był  Feniks, on był jak Polska: umęczony, ale niezniszczalny, zabity, ale zmartwychwstały”. Życie Jakuba to nie zamykanie, lecz otwieranie – coraz  to nowych możliwości w życiu pośród błysków fleszy fotoreporterów. Jego  żywot opiera się na filozofii, jakiej nie jest w stanie pojąć Krystian.  W potocznym rozumienia słowa „sukces”, Jakub jest człowiekiem sukcesu, a  Krystian uosabia porażkę. Istotne jest jednak dramatyczne ścieranie się  ich postaw, chociaż tak naprawdę nie dochodzi do jakiejś wyrazistej konfrontacji dawnych przyjaciół. Istotne jest także to, że obu tak  różnych od siebie ludzi z rocznika ’68 połączy coś, czego na pewno nie  przewidują tak szybko. W tym biograficznym dwugłosie ważne jest to, co  znajdziemy pomiędzy słowami i postaciami. Coś, co czyni chwilami „Aleję  Niepodległości” lekturą niesamowicie trudną.Młodzieńcy, którzy wcześniej nie odczuwali żadnej przynależności  pokoleniowej, obecnie nie przynależą do nikogo, nawet do samych siebie.  Krystian stoi w miejscu, Jakub wciąż jest w ruchu. Obaj jednak tańczą współczesny taniec śmierci, którego finał będzie nie tyle przewidywalny,  co sprawiedliwy. Ale czy na pewno? Wydawnictwo Czarne, 2010 