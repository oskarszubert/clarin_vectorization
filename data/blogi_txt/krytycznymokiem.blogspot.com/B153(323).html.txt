Wojciech Chmielewski prezentuje specyficzną jakość we współczesnej  literaturze polskiej. To realista, który lubuje się w niedopowiedzeniach  i przez to czyni swoją prozę tak bardzo niejednoznaczną, choć osadzoną w  szarej rzeczywistości. „Kawa u Doroty” to jego pierwsza powieść, ale  jej zawartość jest wtórna wobec choćby wydanego przed dwoma laty zbioru opowiadań „Brzytwa”. Zagubienie, samotność, próby szukania siebie w  przeszłości, do tego obowiązkowy motyw wędrówki, ucieczek i powrotów  oraz duszna atmosfera zawieszenia gdzieś między życiem a śmiercią,  której doświadczanie będzie najważniejszym przeżyciem głównego bohatera  książki, będącego świadkiem odejścia szkolnego kolegi, sąsiadki,  rodziców… Trudno powiedzieć, czy „Kawa u Doroty” porwie czytelnika, bo i nie jest to chyba powieść, która ma porywać. Ci, którzy znają dokonania  twórcze Chmielewskiego mogą być rozczarowani, bo pojawia się w trakcie  lektury taka myśl, że ten smutny pisarz wciąż obsesyjnie wraca do  banalnych problemów egzystencjalnych. Ci, którym nazwisko nic nie mówi,  szybko dostrzegą, iż książka ta wpisuje się w nurt zawiedzionych życiem  monologów wewnętrznych bohaterów wieku średniego, jakich wiele już  poznać mogliśmy na przestrzeni ostatnich lat. Czy warto zatem przeczytać  „Kawę u Doroty”? Warto na pewno wiedzieć, iż mamy do czynienia z prozą  bardzo poważną. Tak poważną, że nie pozwalającą na to, by uśmiechnąć się  choćby na chwilę przy czytaniu o kilku ocierających się o groteskę  sytuacjach w niej opisanych. Trzeba o tej opowieści napisać ze  śmiertelną (sic!) powagą i jeżeli to zniechęci do czytania, trudno.  Bohater Chmielewskiego nie może żyć bez kawy w „Błękitnej” podawanej przez kelnerkę Dorotę. My możemy przeżyć bez wnikania w jego egzystencjalne rozterki. Autor buduje obraz mężczyzny niespełnionego i zagubionego. Pozornie  ma wszystko, co zapewnia spokój – kochającą rodzinę, pracę,  ustabilizowane życie. Tylko czy artysta – a jest nim były malarz  zmuszony przez los, by studiować techniczny kierunek – jest w stanie  odnaleźć się w ustabilizowanym świecie powinności męża i ojca?  Zasadniczym problemem jest brak poczucia przynależności do jakiejkolwiek grupy społecznej i wiekowej. Mężczyzna Chmielewskiego ma już za sobą  młodość, a jeszcze nie otarł się o starość. „Czuję się zawieszony  pomiędzy, bez określonego statusu. Byłem już w grupie pierwszej, jeszcze  nie dotarłem do drugiej”. To zawieszenie powoduje, iż nie jest w stanie  cieszyć się tym, co ma. To, co zdobył, to wynik nieustannego zmagania  się z życiem, które zawsze rzucało mu kłody pod nogi albo przez które  sam je sobie rzucał. I pierwszym źródłem wiadomości o tym życiu są wspomnienia, bolesne i smutne, naznaczone piętnem wyobcowania od dzieciństwa aż po dorosłość. Wychowany w małym miasteczku u boku bogobojnej babci któregoś dnia  wyrusza do wielkiego miasta, w którym musi rozpocząć nowe życie. Na jego  drodze pojawiają się różni ludzie, ale bohater czuje, że istnieje  gdzieś obok nich. Doświadcza nie tylko trudów dorastania w samotności,  lecz przede wszystkim uczuć lokowanych niewłaściwie i w niezbyt sprzyjających momentach. Pasja malowania, odzwierciedlania rzeczywistości za pomocą rysowanych kresek, jest jednocześnie sposobem  ucieczki od tej rzeczywistości, jaka niesie ze sobą wiele zagrożeń. Jest  zatem bohater Chmielewskiego swoistym eskapistą i unika życia. A  przecież tak naprawdę żyje bardzo intensywnie, o czym możemy się  przekonać, czytając już wspomnienia z wczesnej młodości. Najbardziej interesujące wydają się jego relacje z kobietami. Tym  bardziej, że wizerunek tejże postaci uzupełniany jest z perspektyw  kobiet, jakie pojawiły się w jego życiu i komentują (w listach) jego  poczynania i doświadczenia. Najważniejsze kobiety to oczywiście babka i matka. Potem pojawia się bliskość z siostrą zakonną Lidią. Są i młode  kobiety – jedna określana mianem Blond Loczki, druga imieniem Sylwia. To  niepełnosprawna sąsiadka, która wydaje się być najbardziej wnikliwą  obserwatorką życia bohatera.  Jest w końcu żona, także Dorota (choć nie  tytułowa), u boku której mężczyzna znajduje obecnie wsparcie i  pokrzepienie. Każda z kobiet w jego życiu oddziałuje na tego życia  postrzeganie i każda z tych relacji mogłaby być rozwinięta w osobnych historiach, które nadawałyby się na powieści. Chmielewski kreuje bohatera zależnego od kobiet, od ich wpływów, od bliskości, której się w  tych relacjach boi. Strach to także jedno z ważniejszych doświadczeń w  „Kawie u Doroty” i to ze strachu wypływać może wiele decyzji, jakie w  życiu podejmuje bohater powieści. Ta książka to interesująca próba manewrowania między tym, co realne i  dosadne a tym, co symboliczne i tajemnicze. Tyle tylko, że momentami  staje się albo przewidywalna, albo statyczna, albo po prostu męcząca,  niestety. Powieść o tym, jak pozory mogą mylić i dynamiczne życie można  zatrzymać w miejscu. Obawiam się jednak, iż w miejscu stanie także jej  czytelnik i może być odrobinę rozczarowany. Spółdzielnia Wydawnicza "Czytelnik", 2010 