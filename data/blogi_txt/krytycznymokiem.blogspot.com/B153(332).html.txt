W zalewie skandynawskich kryminałów naprawdę trudno wybrać coś, co w  jakiś sposób wyróżniłoby się w tym gatunku i byłoby naprawdę warte  polecenia. Książkę Jussiego Adlera-Olsena wyróżnia określenie „thriller”  na okładce. Owszem, „Kobieta w klatce” jest thrillerem, ale w żaden  sposób nie ustępuje gatunkowym „produkcyjniakom” o dzielnych  policjantach walczących w skandynawskim chłodzie ze złem ucieleśnionym  lub symbolicznym. Tutaj będziemy mieli raczej do czynienia z walką z czasem oraz z pokładami nienawiści, jakie drzemią w człowieku. Poza tym,  iż jest to powieść nadmiernie i niepotrzebnie wielowątkowa, czyta się  „Kobietę w klatce” szybko, a przede wszystkim chyba o to tutaj chodzi,  by przykuć uwagę, czyż nie? Dramatyczne zdarzenia rozpoczynają się w 2002 roku, kiedy niezależna  i lubiana przez media parlamentarzystka Merete Lynggaard, bez słowa  znika z pokładu promu, na którym znajdowała się wraz ze swym  niepełnosprawnym bratem. Uffe, bo tak ma on na imię, jest skrzętnie  przez Merete ukrywany przed mediami, a obcowanie z nim w domowym zaciszu  daje parlamentarzystce chwile wytchnienia po ciężkiej pracy. Dla Lynggaard właściwie nie istnieje żaden inny świat poza tym związanym z  obowiązkami w pracy i tym drugim, przy Uffem, pozornie sielankowym, a  tak naprawdę kryjącym w sobie mrok zdarzeń wypadku samochodowego z 1986  roku, kiedy zginęli między innymi ich rodzice. Te zdarzenia położą się  cieniem nie tylko na życiu Merete i Uffego. O tym jednak dowiemy się  dopiero po pięciu latach.  Druga bowiem płaszczyzna narracyjna obejmuje zdarzenia z 2007 roku,  kiedy to pewien duński policjant podejmuje się wznowienia śledztwa w  sprawie zniknięcia parlamentarzystki, które zostało przed laty  przerwane. Carl Mørck zaczyna grzebać w papierach dotyczących sprawy  zaginięcia właściwie zupełnie przypadkiem. Otrzymuje bowiem wolną rękę  od przełożonych i jako przedstawiciel powołanego przez rząd duński Departamentu Q winien rozwiązać którąś z nierozwiązanych dotychczas  zagadek, nad którymi Carl ma się pogłowić w swym nowym piwnicznym  biurze. I chociaż autor dwoi się i troi, by to jednak postać Merete była  w centrum uwagi czytelnika, dość szybko przenosi się ona na Carla.  Dlaczego? Dlatego, że od początku wiemy, iż Merete jest gdzieś  uwięziona i pod wielkim ciśnieniem (w przenośni i dosłownie) próbuje  walczyć z niewidzialnym wrogiem, który zamknął ją w jakimś koszmarnym miejscu. Będziemy z czasem odkrywać tajemnice jej klatki, ale nie  dowiemy się już niczego ponad to, co o jej życiu mówi narracja  wprowadzająca nas do momentu zniknięcia Merete z pokładu promu. Postać  Carla jest dużo bardziej ciekawsza z psychologicznego punktu widzenia.  Policjant ten bowiem wrócił niedawno z urlopu zdrowotnego, podczas  którego wciąż na nowo przeżywał moment zawodowej klęski, kiedy wraz z  przyjaciółmi dali się zaskoczyć przez przestępców, w efekcie czego jeden policjant poniósł śmierć, a drugi leży sparaliżowany w szpitalu i błaga  Carla o to, by go zabił, skracając męki. Sprawa Merete Lynggaard ma  wyrwać Carla z marazmu, jednocześnie pokazuje, jaką inteligencją i  przewrotnością charakteryzuje się ów policjant. Nie można też nie  zauważyć przesympatycznej postaci pewnego syryjskiego pomocnika, dzięki  któremu Carlowi będzie na pewno łatwiej zrozumieć i połączyć kilka  wątków zapomnianej sprawy.  Symbolika klatki, w której znajduje się Merete, jest dość czytelna:  „Niewielu będzie za mną tęsknić – pomyślała. Uffe, tak. On na pewno  będzie tęsknił. Biedny, biedny Uffe. Ale też nigdy nie pozwoliła nikomu  oprócz niego tak bardzo zbliżyć się do siebie. Odcięła się od innych i  zamknęła w sobie jak w klatce”. Kobieta zdana tylko na siebie,  pozwalająca być blisko siebie tylko niepełnosprawnemu bratu… ktoś taki  musi za coś odpokutować, a zamknięcie ma być rodzajem kary. Za co? Jak długo ta kara ma trwać? Czym ma się skończyć? Czy wznowienie sprawy  Merete w 2007 roku pozwoli Carlowi dotrzeć do zamkniętej gdzieś przez  jakiegoś szaleńca w klatce Lynggaard? Te i kilka innych pytań skłaniają  do coraz uważniejszej lektury. Klaustrofobiczny klimat, atmosfera pogoni za czasem, wciąż nowe i  niewyjaśnione wątki, postacie, zdarzenia – to i jeszcze wiele więcej  kryje w sobie „Kobieta w klatce”. Otwarta opowieść o pewnym zamknięciu. Wydawnictwo słowo/obraz terytoria, 2011 