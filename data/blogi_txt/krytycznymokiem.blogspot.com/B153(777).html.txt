fot. Robert Jaworski   Jesteś osobą bardzo aktywną w wielu sferach. Tak sobie myślę, że ludzi określają etykietki, bo w ten sposób najłatwiej zakodować w świadomości, kim jest inny człowiek. Która mówi prawdę o Tobie – dziennikarz, scenarzysta, reżyser czy pisarz? Może jest inna? A może po prostu zacznijmy od pytania, kim jesteś?     Nieźle zaczynamy… Kim jestem? Gdybym to sam wiedział… Kiedyś, w liceum, nasza wychowawczyni, mądra osoba, pani prof. Teresa Jankowska, kazała nam napisać na karteczkach, kim będziemy w przyszłości. Potem otworzyła je na jakimś zjeździe klasowym, po latach. Okazało się, że napisałem „Będę dziennikarzem” a po tej deklaracji zrobiłem trzy kropki. To mi uświadamia, że od początku chciałem być tym, który poszukuje. A nie tym, który określa. Czasem żartuję, za Woodym Allenem, bo od niego kupiłem to zdanie: „Jeszcze nigdy brak kompetencji nie powstrzymał mnie przed zaangażowaniem się z entuzjazmem”. Odpowiedział tak, kiedy zaproponowano mu reżyserowanie opery w Los Angeles. Nie bez powodu portret Woody’ego wisi u mnie na ścianie, obok biurka i jest wygaszaczem ekranu w telefonie.      Czyli entuzjazm Allena jest zaraźliwy. A co byś poradził komuś, kto teraz stawia trzy kropki i nie jest pewien, kim będzie?      Chyba odpowiedziałbym, żeby w ogóle się tym nie zajmował, żeby dał się prowadzić światu i ciekawości. Przypomina się coś, co napisał kiedyś ksiądz Jan Twardowski, którego znałem i w którego mieszkaniu w klasztorze sióstr Wizytek bywałem wiele razy. Napisał: „Jeśli nie wiesz, dokąd iść, sama cię droga zaprowadzi”. Może to trochę „patetyczne”, ale najprostsze z prostych. To jest trochę tak, jak z zawodem, który uprawiam i który jest naprawdę wielką radością. Jako dziennikarz mogę bywać w wielu miejscach, w cudzych mieszkaniach, poznawać ludzi; ale nigdy nie wiem, dokąd ta droga prowadzi. Rozmowa zawsze może mieć inny przebieg, a osoba, z którą rozmawiam może być mniej ciekawa niż ktoś, kogo spotykam przypadkiem.       Zatem czyje losy tak poznałeś?      Całkiem niedawno robiłem rozmowę z pewnym ważnym politykiem, na spotkanie umawiała nas pani, która u niego pracuje, była więźniarką Ravensbrück; znała Czesławę Oknińską, z którą się przyjaźniła po wojnie i w ogóle nagle otworzyła historię, do której bym pewnie nie dotarł. Trzeba po prostu iść. Zawsze jest jakiś cel tej drogi.      O, matko! Ale zdania wypowiadam. Jarku, zadajesz zbyt fundamentalne pytania, a ja jakoś próbuję wypaść mądrzej, odpowiadając ci na nie. Przecież nie pozjadałem żadnych rozumów; nawet swojego, żeby dawać rady komuś, kto - jak zapytałeś - nie wie, którą drogę wybrać. Ale…  gdybym sam miał iść za kimś… Za Woodym Allenem poszedłbym każdą drogą. To prawda. Uwielbiam tego artystę i marzę o medaliku z jego wytłoczonym wizerunkiem. Bym sobie nosił Allena na szyi. Woody Allen to biografia nietuzinkowa. Interesują Cię takie, ale bliżej Ci chyba ciekawości kobiet? Promujesz aktualnie świetny zbiór wywiadów z kobietami „Wolne”. Zapewne pytano Cię w kwestii tej publikacji o wiele spraw. Mnie interesuje dobór rozmówczyń. Dlaczego te, a nie inne kobiety?      Interesują mnie historie, losy, przeszłość i jej wpływ na nasze życie. Przeszłość nie istnieje, w mojej prywatnej teorii. Przeszłość jest dzisiaj i będzie jutro. Zawsze coś się wynurzy spod ziemi. Zawsze będzie miała na nas wpływ. I to mnie fascynuje. Przeszłość, której nie można zatrzasnąć.          Mamy pewne kryterium doboru. Ale wracam do pytania - jak dobrałeś bohaterki swojej książki? Bohaterki książki „Wolne” chciałem po prostu poznać; czasem poznać lepiej, czasem chciałem do nich wrócić, bo rozmawiałem z nimi już wcześniej. Zazwyczaj rozmawiam z ludźmi, którzy mnie interesują. Często wracam do rozmów z nimi przez lata. Jak dokumentalista mam potrzebę pokazania swoich bohaterów w różnych momentach ich życia. W książce „Wolne” jest kilka takich rozmów, na przykład z wielką skrzypaczką Wandą Wiłkomirską, do której wracam, odkąd zacząłem pracę w zawodzie. Rozmowa z nią ukazała się na przykład w mojej poprzedniej książce, „Hotel Europa”. Wtedy mówiła, że ma tylko skrzypce. Dzisiaj nie ma skrzypiec, bo sprzedała je na aukcji, nie gra, nie uczy, właściwie nie słucha muzyki. I próbuje wrócić na stałe do Polski. Wynajęła mieszkanie w Warszawie. Chciałem zapisać ten czas powrotu do kraju i czas odejścia od pasji, która wyniosła ją na szczyty światowej kariery.       Umiesz pytać, rozmawiać z ludźmi. Kiedy tak obserwuję Twoje poczynania, myślę, że w relacjach z nimi chłoniesz to, o czym mówią i bacznie się przysłuchujesz. Która sztuka jest trudniejsza – zadawania pytań czy uważnego słuchania?      Jedno wypływa z drugiego. Czasem nie trzeba pytać, wystarczy dobrze słuchać. Słuchania też, tak myślę, można się nauczyć. Ale na pewno nie można nauczyć się ciekawości świata, a bez tego jednak nie ma dziennikarstwa. Przez dziewięć lat uczyłem studentów dziennikarstwa zarówno wywiadu jak i pisania. To było ciekawe doświadczenie.       I jak uczyłeś pisania?      Zauważyłem w pewnym momencie, że są studenci, którzy fantastycznie opowiadają o tym, co chcą napisać, a nie piszą ciekawie. I są tacy, którzy nie potrafią opowiedzieć dobrze, a piszą fenomenalnie. Wpadłem na pomysł, żeby ci, którzy fantastycznie opowiadają, nagrywali to na dyktafon, a potem spisywali. Żeby został w ich tekstach ten nerw opowieści. Zaś ci, którzy gorzej mówili, a lepiej pisali właściwie nie potrzebowali zadania, bo i tak w finale liczył się tekst. Chyba, że potrzebna jest umiejętność publicznego wystąpienia. Na to też są różne metody. Również na przeprowadzanie wywiadu. Wiesz, taka prosta metoda, kiedy ktoś mówi coś trudnego i zatrzymuje się. Nie pytać. Trwać w ciszy. Zazwyczaj rozmówca jednak podejmuje temat, szuka drogi do jego wypowiedzenia. Ale nie chciałbym tutaj zbyt szczegółowo o tym mówić, bo to właściwie kwestia na inną rozmowę.          Był kiedyś taki wywiad, takie pytanie, które odebrało Ci mowę? Chodzi mi o to, że ktoś powiedział coś, co było oczywiste, nad czym nigdy nie myślałeś?      Może aż mowy nie odebrało, ale robiłem niedawno wywiad z Lechem Wałęsą i parę takich kompletnie zaskakujących odpowiedzi było. Ale moja ulubiona z tej rozmowy to odpowiedź na pytanie, dlaczego nadal chodził do pracy w stoczni, kiedy dostał nagrodę Nobla. Usłyszałem: „Bo ja chodzę na nogach, a nie na głowie”. W tym był cały Wałęsa. To jest taka odpowiedź, którą zapamiętujesz. Oczywista niby, a jednak jest w niej jakaś mądrość. Zaskoczyło mnie też, że pan prezydent robi sobie tysiące zdjęć z wszystkimi, których spotyka. Skończyliśmy rozmowę i już ktoś nam zrobił zdjęcie. Pan Wałęsa powiedział, że już to zdjęcie jest w internecie, na jego blogu, dał nawet taką specjalną wizytówkę z adresem tego bloga. Tam są dosłownie tysiące zdjęć Wałęsy z ludźmi, których codziennie spotyka.       O, temat bloga, świetnie! Pisałeś kiedyś „Z Kafką przy kawce”, obecnie już piszesz bez tego tytułu; to modelowy przykład osobistego bloga pisanego z pasją. Czy interesuje Cię polska blogosfera? Co w niej przykuwa uwagę?      Chyba byłem jednym z pierwszych, którzy pisali blogi pod swoim nazwiskiem, na początku, kiedy powstawał blog.pl, dopiero później przeniosłem się na wp.pl, a stamtąd na własną stronę. Więc ten mój blog trochę zmieniał adres. Ale piszę go niezmiennie od lat.       Czego sam szukasz w cudzych blogach?      W blogach szukam tego, co mnie w jakiś sposób może zainspirować; szukam tego, co dotyczy kultury, podróży albo kuchni. Bo jednak jestem uzależniony od kultury. Od podróży mniej, ale czytanie to przecież też podróż. A kuchnia, no powiedz mi, kto nie lubi dobrze zjeść? Zresztą najważniejsze to mieć w życiu apetyt, na wszystko.      Blogi kulinarne robią teraz furorę! Które oprócz nich lubisz, poza moim oczywiście? Poza Twoim? Co oczywiście nie jest dawaniem ci w tej chwili łapówki, bo wiesz, że czytam go regularnie. Mam kilka, które czytam regularnie i należą do moich przyjaciół lub osób, które znam i cenię.       Niech zgadnę – Marta Fox?      Bingo! Również Ania Janko, Tomasz Jastrun, Krystyna Kofta, Mariusz Szczygieł, chociaż go zaniedbał i mało pisze. Dzwonię do niego jakiś czas temu i mówię: „Napisz nową notkę, bo już nie mogę otwierać i od miesięcy czytać o wszach Havla”, bo taki był tytuł ostatniego wpisu. Czytam blog Jacka Bocheńskiego, Jerzego Sosnowskiego i poety Jana Henryka Cichosza. Czytam kulturalny blog Kamili Jansen „Przez palce” i Magdy Fres; oba na stronie, którą kiedyś zakładałem parnas.pl. Czytam bloga Małgosi Indii, pięknie pisze o książkach (malgosia-india.blogspot.com). Czytam ostrego jak brzytwa bloga Moniki Libickiej (monikalibicka.blox.pl). Czytam kulinarno-podróżniczego bloga podrozeismak.pl, którego pisze mój przyjaciel. Zaglądałem też przez wiele lat do literackiego bloga na stronie „Le Monde”, którego autorem jest pisarz i krytyk Pierre Assouline. Dzięki temu dowiadywałem się o francuskich nowościach książkowych. Jak widzisz, jest tego trochę. Ale jest też wiele blogów, które czytam sporadycznie, chociaż chętnie.        Ponieważ mój cykl określiłem sobie szumnie jako „rozmowy z pisarzami”, podpytam teraz o Twą twórczość jako pisarza. Sięgnijmy do 2007 roku i przypomnijmy „Bądź moim Bogiem”. Wykazałeś się tam talentem narracyjnym i umiejętnością prawdziwego wnikania w ludzkie losy. Czy żydowską śpiewaczkę Verę Gran można określić jako spiritus movens tej książki o wielu przecież zawikłanych biografiach? Tak na pewno tak było. Tę książkę napisałem z wielu powodów. Jako pierwszy, bo za życia Wiery Gran, opisałem jej los. Ten wątek jest jednym z ważniejszych w powieści. Opisałem właściwie nasze rozmowy. Powód, dla którego to powieść, a nie biografia Wiery Gran, bo przecież nie moja, jest banalny. Uważałem i do dzisiaj uważam, że nie można napisać biografii Wiery, bo nie ma dostępu do jej archiwum. To archiwum przekazała do Krakowa zaprzyjaźnionemu młodemu człowiekowi i jak dotąd – z tego, co wiem – nie udostępnił tych dokumentów nikomu. Poza kilkoma zdjęciami do tekstu Joanny Szczęsnej w „Gazecie Wyborczej”. Są tam jej pamiętniki pisane przez całe życie, kalendarze, listy do niej i od niej pisane przez kalkę, fotografie. Wiedząc, że takie archiwum jest, ale nie ma do niego dostępu, nie można napisać biografii. Kolejnym powodem było to, że chciałem jej los opowiedzieć trochę inaczej, rozjaśnić go biografiami innych bohaterów tej książki. Umieściłem ją w jednej paryskiej kamienicy z sekretarką Marleny Dietrich, którą naprawdę poznałem i drag queen Lolą. Wiesz, starałem się to trochę pisać jak dziennikarz, dokumentalnie. I wyobraź sobie - Hanna Krall po lekturze zapytała mnie, czy naprawdę sekretarka Dietrich mieszkała w jednej kamienicy z Wierą Gran. Oczywiście nie mieszkała. Książka ukazała się kilka miesięcy przed śmiercią Wiery Gran i zdążyłem ją zawieźć do Paryża, do Domu Św. Kazimierza, w którym zresztą umierał Norwid i przeczytałem Wierze Gran fragmenty jej dotyczące. Myślę, że postąpiłem uczciwie. I w ogóle to poruszające wspomnienie, ta nasza ostatnia rozmowa, którą opisałem w książeczce do płyty cd „Legendarna Wiera Gran”.       A Ty, jesteś w tej książce? Proszę! Oczywiście, że dialogi dziennikarza i śpiewaczki Very to są właściwie  rozmowy moje i Wiery Gran, ale nie pisałem o sobie. Ten dziennikarz to nie jestem ja, ja go chyba nawet nie lubię. Poza tym pisałem powieść a nie książkę non-fiction. Zresztą nie widzę najmniejszego powodu pisania o sobie. Ja chcę opisywać życie innych jako dziennikarz i stwarzać jakieś światy, postaci oraz historie jako autor powiedzmy non-fiction czy sztuk teatralnych. Pewnie, że coś tam się ze mnie dostaje, to ci każdy autor powie, ale nie interesuje mnie to ani w jakim stopniu się do tych swoich tekstów sam dostaję, ani co ze mnie jest rozpoznawalne, a co nie.       Piszesz nową powieść? Niedawno skończyłem. Mam nadzieję, że ukaże się niebawem. To historia trzech pokoleń mężczyzn dotkniętych tchórzostwem. Myślę, że jest dojrzalsza, bardzo długo nad nią pracowałem. Proszę, wreszcie męskie historie spod Twojego pióra, już jestem ciekaw! Tymczasem napisałeś 30 grudnia 2012 roku na swoim blogu, że przymierzasz się do ważnej dla Ciebie książki. Uchylisz rąbka tajemnicy?      W tej chwili mam kilka tematów, które dokumentuję, ale ten, o którym napisałem chciałbym, aby pozostał jeszcze chwilę w tajemnicy. Powiem tylko, że to rzeczywiście solidna i duża dokumentacja. Dwa razy w 2011 i 2012 roku byłem w Izraelu, rozmawiałem z Ocalonymi, szukałem śladów, chciałbym ją zacząć pisać w tym roku, ale nie wiem, czy to jest realne. Za to wolę powiedzieć to, czego w tajemnicy nie muszę trzymać. Wiele z izraelskich spotkań to dla mnie prawdziwe przygody. Wyobraź sobie, że podczas tej pierwszej podróży poznałem bratanka Dory Diamant, ostatniej miłości Franza Kafki i jego rodzinę. A o Dorze i Franzu pisałem w swojej książce wydanej przed chyba dziewięcioma laty „Bagaże Franza K. czyli podróż, której nigdy nie było”. Wyobrażasz sobie, co to za przeżycie? Więcej, spędziłem z jego rodziną dużo czasu. Poszedłem pod dom córki sekretarki Maxa Broda, gdzie jeszcze niedawno były rękopisy Kafki. To była właściwie noc, moja ostatnia noc tego pobytu, a ja zakradłem się na ulicę Spinoza w Tel Awiwie pod okna, za którymi całe lata były rękopisy Kafki, ukrywane najpierw przez sekretarkę Maxa Broda, a potem jej córkę, która tam nadal mieszka. Poszedłem też pod dom, gdzie mieszkał Brod. Prawdziwa pielgrzymka. A w ubiegłym roku, kiedy wróciłem do Izraela, bratanek Dory zawiózł mnie do pana Pereca, dawniej Pawełka, chłopca, który uciekł z warszawskiego getta, żeby na Placu Trzech Krzyży (czyli omal w „niemieckiej” części wojennego miasta) sprzedawać papierosy i gazety.    Ze Zvi Diamantem   Jak się domyślam, nagrałeś jego historię?       Pewnie. Nie ruszam się bez dyktafonu. Pan Perec, czyli Pawełek był również w powstaniu warszawskim, miał pseudonim Cwaniak. Wyobraź sobie, że kiedy chciał sprzedać więcej gazet krzyczał: „Berlin zajęty!” i chyba niczego się nie bał. Więc jak to wytłumaczyć? Że podróż za bohaterką nowej książki zaprowadziła mnie do rodziny bohaterki mojej wcześniejszej książki, w dodatku bliskiej Franzowi Kafce, którego z pisarzy cenię najwyżej, a ta rodzina z kolei zaprowadziła mnie do Pawełka, który sprzedawał papierosy Niemcom na Placu Trzech Krzyży? Dla mnie to wciąż niesamowite. A jak powiem Ci jeszcze, że żona Zvi Diamanta, czyli bratanka Dory, Szoszi, której rodzina pochodzi z Włocławka pyta mnie, czy jest ktoś znany z Włocławka i nagle sobie przypominam, że Maryla Rodowicz chodziła tam do szkoły oraz puszczam im w internecie „Małgośkę”, i „Niech żyje bal”... No naprawdę grzybnia naszych losów jest ze sobą spleciona fenomenalnie! I żeby już zamknąć temat Kafki. Mariusz Szczygieł podarował mi kiedyś czeskie wydanie swojej książki „Gottland” z autografem siostrzenicy Kafki, Very Saudkowej. No, relikwia dla mnie. I ja ten egzemplarz zabrałem do Izraela i poprosiłem Zvi, żeby się w niego wpisał. A teraz mam czeskie wydanie „Gottlandu” z autografami siostrzenicy Kafki i bratanka Dory. Ósmy cud świata. Ja tam wcale nie chcę zamykać tego tematu. Dlatego pytanie jeszcze o „Bagaże Franza K.”, choć jedynie w mglistym nawiązaniu do treści książki. Właściwie dwa – kim jest dla Ciebie postać Franza Kafki i jakie bagaże z przeszłości – zrozum to, jak chcesz – nadal nosisz i pielęgnujesz?         Dla mnie Kafka jest pisarzem totalnym. Zmienił literaturę i myślenie o niej. Poza tym Kafka jest jakimś rodzajem wirusa, z którego nie można się wyleczyć. Właściwie nie przestaję się tym Kafką zajmować, mimo że napisałem swoją książkę już dawno i jestem od niej daleko. Ciągle się coś otwiera. Teraz mam ochotę dopisać do mojej książki duży rozdział, który opowie o tym, co stało się z Kafką po jego śmierci, a nawet później, długo po wojnie; który opowie właśnie o jego rękopisach, o bitwie o nie, o córkach sekretarki Maxa Broda, który zbierze również wątki izraelskie. Stale się za to zabieram, ale ciągle nie mam czasu, żeby to opisać. Chodzi mi też po głowie taki wielki, europejski film. Marzę o napisaniu scenariusza, który byłby adaptacją mojej książki i książki Anny Boleckiej „Kochany Franz” a także opowiadałby sądową sprawę o rękopisy Kafki. Zaczynałby się podróżą do Palestyny. Dora chodzi po pokładzie statku i zbiera dziesiątkami martwe jaskółki, jak kwiaty – taką scenę opisała Anna Bolecka w „Kochanym Franzu”. To byłby rozległy film o tym, jak rodziła się nowa Europa. Tylko kto by to sfinansował i wyprodukował? Bardzo niekomercyjny projekt. Chyba. Intrygujący. Dobrze, że o nim mówisz. Może czyta nas właśnie ktoś, kto zainwestowałby w coś takiego!      Nie wierzę w pieniądze na taki projekt. Parę lat temu z Izabellą Cywińską napisaliśmy dobrze oceniony scenariusz fabuły o powstaniu warszawskim na Stawisku u Iwaszkiewiczów. Nazywało się to „Taki Raj”. Była właściwie jedność miejsca i czasu. W sumie kameralny film. Do dzisiaj nie udało się zdobyć na niego pieniędzy. Pisałem też z Izabellą Cywińską i Hanną Krall scenariusz filmu dedykowanego Irenie Sendlerowej. Również przepadł w finansowaniu. Nie, nie wierzę już w to, że nagle ktoś przeczyta i powie, o mam parę baniek na zbyciu, i to w dodatku euro. A co Remigiusz Grzela robi, kiedy nie jest dziennikarzem, scenarzystą, reżyserem czy pisarzem? Jakieś prozaiczne zwyczaje, nawyki, pasje?      Ojej. Pasje, zwyczaje? Poza tym, że jak się kładę, to się już nie mogę doczekać kawy rano… Wiesz, kawa to obsesja. Trafiłem kiedyś do szpitala. W dniu operacji wcześnie rano powiedziano mi, że nie mogę nic jeść ani pić. No wiesz, przygotowanie do zabiegu. Dla mnie tragedia. Bo jak to rano bez kawy? Masakra. To ja sobie zjechałem windą na dół do bufetu, zamówiłem podwójne espresso, kupiłem gazetę. Wracam do sali; sąsiad, który leżał obok, pyta gdzie byłem. W bufecie. Na kawie. – Jak to? Przecież nie możesz pić kawy. – Ja jej nie piłem. Ja ją sobie wąchałem po prostu. Myślałem, że facet spadnie z łóżka. Po chwili pojawia się w drzwiach pani z takim obwoźnym handlem – kawa, herbata, ciastko. Pyta, czy ktoś coś. Sąsiad zamawia kawę. Ta pani patrzy na mnie i pyta: A pan nie? Na to ten facet: Nie, on sobie ode mnie powącha. I cała sala nagle w ryk. Oczywiście kobieta nie wiedziała, o co chodzi.         Poza kawą nie masz żadnego świra?      No, ale co? Przyznać się?       Przyznać. Dobra, tylko się nie śmiej. Zbieram autografy. Od lat. I nawet mam się czym pochwalić, i mógłbym godzinami o tym mówić. Tylko po co?      Co na przykład masz w tych swoich albumach?      Mam dużo książek z autografami, np. Selmy Lagerlof, Susan Sontag, Jerzego Kosińskiego… Nie mówiąc już o różnych autografach – „rarytasach”, jak podpisy Agathy Christie, Juliana Tuwima czy Matki Teresy z Kalkuty.  Naprawdę tracę głowę dla autografów. Jak w Berlinie w jakimś pudle w antykwariacie zobaczyłem zdjęcie z autografem Gulietty Masiny, to przecież musiałem mieć. Albo kiedy w Warszawie w antykwariacie natknąłem się na tomik wierszy z dedykacją Broniewskiego dla aktorki przedwojennego kina Karoliny Lubieńskiej. Nie mówiąc o „Pasjach Błędomierskich” z dedykacją Iwaszkiewicza z okazji czyjegoś wesela. Ale to jest, uważam, zdrowy świr, i chętnie na to choruję. Mam takie poczucie, że ludzi już nie ma, a ślady zostają. Choćby takie odręczne znaki. Słowo, dwa, dedykacja, podpis. Ślad, że ktoś był. I że dla kogoś był ważny.         W twojej książce „Wolne” jest ostatnia rozmowa z Teresą Torańską.  Często dajesz do zrozumienia, że to była Twoja nauczycielka. Co Ci dała ta znajomość?      To trudne pytanie i długa musiałaby być odpowiedź. Teresa pokazała mi, że dziennikarstwo to zawód z pasją. Miałem poczucie, że jest wiecznie na ten zawód „nakręcona”. Nie dawała mi rad wprost, ale czytała jakiś mój tekst i mówiła, a czy zapytałeś o to, o to, czy o to. Wtedy uświadamiałem sobie, że nie zapytałem, bo mi te pytania nie przyszły do głowy. To była piękna, ważna dla mnie postać. Bardzo bliska, bo podglądałem Teresę zawodowo, jej maestrię w budowaniu zdań. Rytm jej tekstów. Ja nigdy nie byłem muzykalny, słoń mi na ucho nadepnął, więc trudno mi o muzyczność tekstów zadbać. A u Teresy były. Zresztą miała wykształcenie muzyczne.      Co mówiła w ostatnich rozmowach?        fot. Piotr Litwic  Miała nadzieję, że znajdzie skuteczną metodę leczenia i jak zwykle nakręcała się na pracę, na nowe książki. Krótko przed śmiercią zadzwoniła, po lekturze mojej rozmowy z Wandą Wiłkomirską i powiedziała: „Wiesz, ty pytasz o co innego niż ja, i ona mówi ci inaczej, napiszmy razem książkę o Wandzie, pokażemy, jak każdy może inaczej pytać i jak rozmówca inaczej oświetla te same sprawy”. Kiedy posłałem jej do autoryzacji nasze rozmowy, do książki „Wolne”, którą zdążyła przeczytać, powiedziała: „Ja bym to inaczej napisała”. I wiesz, to było wzruszające. To nie była krytyka. Tylko zauważenie innego stylu, innego języka, trochę innej formy. Piszę inaczej. I nigdy nie chciałem pisać jak Teresa, czy ktoś inny. Kiedyś w wydawnictwie jedna redaktorka powiedziała mi: „Pan powinien to napisać jak Siedlecka”. Odparowałem: „To niech Siedlecka napisze”. I zabrałem swoją książkę, poszedłem z nią do innego wydawcy. Nie wiem, czy dzisiaj bym się na to zdobył, już nie jestem ani taki młody ani taki bezczelny, ale wtedy się zdobyłem. I nie żałuję. Wiem, że mam rację, bo po lekturze książki „Wolne” Teresa napisała mi dwa zdania swojej opinii, które są największą nagrodą dziennikarską, jaką dostałem. Ale nie, tego nie ujawnię. Bo to osobiste. I między nami.     Dzięki za rozmowę i garść opowieści, których świetnie się słuchało. 