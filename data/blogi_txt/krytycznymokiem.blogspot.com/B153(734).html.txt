Tu. Tam. Jeszcze gdzie indziej. Agnieszka Taborska w swych urokliwych  narracjach jest wszędzie i nigdzie jednocześnie. Opisuje i odzwierciedla  świat, jakiego doświadcza, a jednocześnie ukrywa go w rzeczywistości  surrealistycznego konceptu i braku pointy. Teksty „Wieloryba” nie  stawiają kropek na końcu zdania. One w magiczny sposób otwierają przed  nami rzeczywistość, o jakiej nikt nie myśli. Świat niedookreślony, a przecież bardzo wyrazisty. Niepokojący, ale i ujmujący swym uporządkowaniem chaosu. Historie Agnieszki Taborskiej to dowód na to, iż  dobra literatura może odnajdywać inspirację w chwilach, z chwil budować  wieczność, a w tej wieczności kreować jednocześnie symboliczną drogę,  na której wszystko, co nietrwałe tworzy trwałe fundamenty. W nich zaś  ukryta jest i doskonała zdolność obserwacyjna autorki, i jej  niepowtarzalne poczucie humoru, i ostrze satyry wraz z humanistyczną  troską o drugiego człowieka. Złożona z subiektywnych przypadków opisanych przez osobę inteligentną, książka Taborskiej to lektura dająca  nam czas darowany, a nie utracony. I wybornie jest czytać takie  opowieści, z których spogląda co rusz ekstrawaganckie oko Rolanda  Topora, ale w tej prozie nie ma grozy i szaleństwa. Chociaż przecież  niepokojące i szaleńcze wydaje się to, co Taborska opisuje. Z krakowskiej galerii sztuki naiwnej ktoś kradnie wieloryba. Nie  żąda za niego okupu, lecz informuje, że wieloryb ma się dobrze. Autorka  kradnie życiowe historyjki i powoduje, że mają się one tak samo dobrze.  Niby zdystansowana wobec tego, o czym opowiada, jest przecież w samym centrum zdarzeń. A zdarzenia to wielkie i małe jednocześnie. W niesamowitych sceneriach rozegrane. Schulzowski Drohobycz, urokliwe  paryskie uliczki, niepowtarzalny czar amerykańskiego Providence,  tunezyjski salon masażu, krakowskie zaułki, Litwa, Chorwacja… Taborska  to niezwykła przewodniczka po niezwykłych miejscach. Znawczyni  niezwykłości, jaką rodzi codzienność. Wnikliwa obserwatorka,  podróżniczka i słuchaczka, a jednocześnie bawiąca się swymi narracjami  literatka, dla której opisać i opowiedzieć znaczy zupełnie coś innego  niż dla przeciętnego odbiorcy opisu i opowieści. Znamienny bowiem w dykteryjkach Taborskiej jest wspomniany już brak pointy oraz fakt, że  przedstawiane zdarzenia, postacie, zwierzęta i często absurdalne  sytuacje zanurzone są w surrealistycznej atmosferze niedopowiedzenia i  żartu.  Tak, „Wieloryb” żartuje z nas, ale i z tego, co jest przedmiotem  opisu. Nie czytałem jednocześnie już dawno tak poważnej książki. O co  tutaj chodzi? Gdzie znajduje się u Taborskiej granica między tym, co  ważne, a tym, co ulotne i niewarte uwagi? Czy taką granicę można w ogóle znaleźć? Urok tej książeczki to przede wszystkim wchodzenie w rzeczywistość i jej niedotykanie. Uwieść mogą w narracjach „Wieloryba”  nie tylko liczne semantyczne i symboliczne tropy, każące spoglądać na  opisywane sytuacje z nieco szerszej perspektywy. Niepowtarzalne jest to,  że Taborska tak silnie tkwi we wszystkim, co przedstawia, a  jednocześnie w tak magiczny sposób potrafi się od tego uwolnić i nie  obciążać czytającego balastem. Zbiór przypadków „Wieloryba” to książka, wobec której nie pozostaje się obojętnym, bo od pierwszej do ostatniej  strony wydaje się zaskakująco wieloznaczna. Zaimki przysłowne dekorujące  kompozycyjnie zbiorek są tak samo umowne jak przeżycia, o jakich pisze  autorka. I naprawdę ciepła to książka. Przepełniona surrealizmem i jakąś  symboliczną magią, a przecież tak solidnie lojalna wobec życia, wobec  rzeczywistości „tu i teraz”. Dotyka i przejmuje, ale wykorzystuje do  tego całą masę zabiegów formalnych. Dlatego można się przy niej śmiać, ale należy przede wszystkim dumać.  Czego wstydzą się Amerykanie po ataku na Irak? Czy kot może być  osobowością? W jaki sposób Forman wdziera się w dyplomatyczne progi?  Jakie przestrzenie przemierza zasłużony yugo? Czy można się uzależnić od  bajgli? Czy karaluchy mogą stać się obsesją? Na czym polega kłopot z krukiem? I jak długo mogą żyć opowieści, które dają odpowiedź na te  pytania?   Lektura opowiastek Agnieszki Taborskiej powinna być obowiązkowa. Po  to, aby czytać i pytać. I by przeżyć niezapomniany wieczór z tą książką. Wydawnictwo Czarne, 2010KUP KSIĄŻKĘ 