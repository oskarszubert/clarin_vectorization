Trudno jest być ateistą. Trudno być przekonanym o tym, iż to, co nas  otacza i my sami nie jesteśmy wytworami jakiejś nieziemskiej,  pozaludzkiej istoty. Trudno przyjąć, że urodziliśmy się, żyjemy tu i  teraz, a po śmierci nie czeka nas nic. Najtrudniej jednak jest nam  przyznać, że pozostajemy sami ze swoim rozumem i to on ma być naszym  kompasem, kierującym na drodze krótkiej, ale przecież wymagającej, byśmy  swego rozumu używali. Pomysłodawcy antologii „Dlaczego jesteśmy  ateistami?” postanowili udzielić głosu 50 rozmówcom, którzy w mniej lub bardziej wiarygodny sposób przekonują, iż ateizm to słuszna droga życia.  Ta książka ma być wyraźnym i stanowczym Głosem Rozumu w czasach, kiedy  fanatyzm religijny doprowadza do coraz to nowych katastrof i powoduje,  że XXI wiek jest czasem swoistej krucjaty wiary. Czegoś, czego nie można  sprawdzić. Nie można objąć rozumem. A przecież rozum został nam dany po  to, by ułatwić życie. To, które toczy się właśnie teraz; nie będzie drugiego, nie będzie niebiańskich polan, grzechów odpuszczenia i spotkania z miłosiernym Bogiem, którego po prostu nie ma. To pozycja nie tyle odważna, co przede wszystkim interesująca z intelektualnego punktu widzenia. Autorami są głównie amerykańscy,  kanadyjscy i australijscy filozofowie, badacze, autorzy science fiction,  biolodzy, bioetycy i aktywiści racjonalizmu. Ich teksty łączy  oczywiście mniej lub bardziej osobiste wyznanie o tym, iż autorzy są  ateistami, ale widać wyraźnie, że poza tym więcej w ich rozważaniach  będzie różnic niż podobieństw. Ich formy także są różnorodne – od  swobodnych, podpartych osobistymi doświadczeniami esejów po naukowe dysertacje, w których mnożą się zdania podrzędnie złożone i fachowa  terminologia. Wspólnym mianownikiem jest oczywiście stawianie na rozum  ludzki; na jego niezgodę, by wierzyć i na to, że wiara jest czymś  iluzorycznym. Lektura tej książki może być prawdziwą przygodą  intelektualną dla każdego, kto ma otwarty umysł – bez względu na to, czy  jest osobą wierzącą, agnostykiem czy ateistą. Polifonia głosów  przekonuje i zastanawia. Pozwala wybrać teksty, które są nam bliższe i sceptycznie podejść do rozważań, z którymi trudno się zgodzić. „Dlaczego  jesteśmy ateistami?” to książka zachęcająca do dyskusji. Dająca  jednocześnie wiele do myślenia i wywołująca sporo zamętu. Myślę, że o to  przede wszystkim chodziło. Autorzy nie przekonują do swoich racji na  siłę. Nie werbują batalionu niewierzących, którzy będą atakować religie.  To interesujące świadectwo naszych czasów; czasów 10 tysięcy odrębnych  religii i setek tysięcy tych, którzy za żadną z nich nie są w stanie się opowiedzieć.  A.C. Grayling w swym eseju „Dlaczego nie jestem wierzący” pisze  następująco: „Najważniejszym narzędziem przetrwania wszelkich religii  jest indoktrynacja dzieci i młodzieży”. Wielu autorów zgodnie potwierdza  fakt, iż religia ich po prostu zwiodła i że jako dzieci nie mieli  zbytniego wyboru i musieli uwierzyć w to, iż światem rządzi wszechmocna, wszechpotężna i nieskończenie wielka istota. Opisują oni, w jaki sposób  stopniowo rozstawali się ze swoją wiarą. Piszą o jej opresyjnym  charakterze i o poczuciu wolności, które daje im ateizm. Widać wyraźnie,  że rozum wspomagany wykształceniem i doświadczeniami życiowymi z czasem  wyklucza religię jako balast, którego porzucenie daje nie tyle  satysfakcję, co świadomość, iż widzi się świat takim, jaki jest  naprawdę. Można tutaj przytoczyć słowa Margaret Downey, która z prostotą stwierdza: „Czy szukasz czegoś, w co mógłbyś uwierzyć? Rozejrzyj się  wokół siebie. Świat to piękne i fascynujące miejsce. Nie ma potrzeby, by  wyobrażać sobie niebo. Sam możesz je sobie stworzyć tu i teraz,  dokonując dobrych życiowych wyborów”. Oczywiście najczęściej dyskutowaną i poddawaną pod wątpliwość jest  kwestia teodycei. Dlaczego nieskończenie dobry Bóg pozwala na równie  nieskończone zło i cierpienie, jakie przeżywa ludzkość od tysiącleci?  Nie żyjemy w najpiękniejszym ze światów, ale żyjemy w jedynym, jaki  został nam dany. Czy dane nam zostały także nieskończone pokłady  cierpienia, by w nich poszukiwać sensu Boga wiecznie wystawiającego na  próbę? Jak można wierzyć w to, że średniowieczna Wielka Inkwizycja to wysłannicy Boga na ziemi? Czy możemy mieć jakąkolwiek, choćby drobną  pewność, iż na świat złożony z tak wielu nieszczęść miłosierny Bóg  wysyła nas z własnej woli? Te i podobne im kwestie zaprzątają nasze  umysły nawet wtedy, gdy nie jesteśmy ateistami. Oni jednak mają w sobie  na tyle odwagi, by przestać asekuracyjnie myśleć w kategoriach „może to  rzeczywiście boskie próby” i po prostu kwestionują istnienie Boga.  „Podczas gdy ateiści sądzą, że religia i racjonalizm wykluczają się wzajemnie, religie zdają się sądzić, że wiara jest racjonalna (rozsądna)”. W założeniu autorów esejów nie może być rozsądne wierzenie w  coś, czego nigdy na przestrzeni całej historii ludzkości nie dało się  choć w najmniejszym stopniu udowodnić. Sceptycyzm niektórych wynika z  faktu, iż to ludzie tworzą sobie Boga, a nie odwrotnie, zaś poważnym  źródłem niepokoju jest ingerencja religii w życie społeczeństw. Tamas  Pataki na przykład przekonuje, iż instytucje kościelne, wdzierające się do życia społecznego, w bardzo silnym stopniu starają się stymulować  potrzeby człowieka, wychodzą im naprzeciw, spełniają oczekiwania i tym  samym zwiększają trzódkę, jakiej łatwiej mieć jakiegoś wysoko  postawionego przewodnika, który wie lepiej. Ciekawe są rozważania o bogu w naszym mózgu, którego obraz tworzą  praktyki religijne. Warte uwagi są kwestionowania ontologicznego i  kosmologicznego istnienia Boga. Otrzymujemy interesujące rozważania  byłej muzułmanki, opisującej okrucieństwo islamu oraz wyznania  homoseksualistów, którzy powinni być od dawna potępieni i umierać w  mękach piekielnych. Wspomniana już Margaret Downey sugeruje, by Biblię  zastąpić encyklopedią, zaś Sean M. Carroll zwraca uwagę, że Bóg jest tak mało konkretną ideą, iż naukowcom trudno coś takiego negować. Trudno przyjąć założenie, że nie ma Boga. Wygodniej mimo wszystko w  niego wierzyć. „Dlaczego jesteśmy ateistami” wieloaspektowo ukazuje, jak  wiele korzyści dała odwaga tym, którzy nie wierzą. Niniejsze omówienie  to ledwie dotknięcie złożonej problematyki tej książki, zatem zachęcam  do samodzielnej lektury, samodzielnych wniosków i… przyjemności rozumowania. Wydawnictwo Czarna Owca, 2011 