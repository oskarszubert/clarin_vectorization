Tytuł znakomitego reportażu Barbary Demick to jedno z haseł propagandowych, które odczytać można na wielobarwnych potężnych plakatach, tak bardzo kontrastujących z szarością życia w Korei Północnej – miejscu, o którym wciąż mówi się i pisze za mało. Przychodzi  na myśl, że do tej pory dzielnie trzymają się tylko dwa systemu reżimu  komunistycznego. O ile jednak kubańska rzeczywistość jest dość barwna,  ubarwiana rumem i cygarami, o tyle w Korei Północnej ludzie żyją w  prawdziwym piekle i najgorsze jest to, iż nikt tak naprawdę nie może  zrozumieć, jak bardzo można być tam zniewolonym, zatem pomija temat… i  czeka z przerażeniem, kiedy północni Koreańczycy zrobią użytek ze swojego materiału jądrowego.  „Światu nie mamy czego zazdrościć” to swoiste uzupełnienie wydanej  przed trzema laty książki „Uchodźcy z Korei Północnej: Relacje  świadków”. Dorian Malovic wraz z Juliette Morillot tak jak Demick  starali się wniknąć w wielką tajemnicę północnokoreańskiego reżimu,  wysłuchując tych, którym udało się uciec z państwa, gdzie godność ludzka właściwie nie istnieje, a 23 miliony ludzi żyje niczym w koszmarnym  śnie, z którego nie dane jest im się wybudzić. Demick jest jednak  bardziej przekonująca. Imponuje fakt, że łącząc rozmowy z uciekinierami,  autorka odnosi się do licznych prac naukowych i spostrzeżeń, jakie na  temat Korei Północnej dotychczas poczynili różni naukowcy. Jej opowieść  przybiera też nieco innego kształtu niż historie snute przez Malovica i Morillot. Demick nie penetruje stolicy kraju, Pjongjangu, nie wierząc w  to, co cudzoziemcom serwują tam w wojskowych eskortach prezentujących  tylko to, co w kraju najlepsze. Faktem jest jednak to, że najlepsza  rzecz w Korei Północnej to doprowadzony do perfekcji układ, mający na  celu tak silne zmiany osobowości obywateli, że w momencie zetknięcia się  z tym, co oferują inne kraje, przeżywają oni szok i frustrację. Obie publikacje skupiają się na regularnej wręcz emigracji przez rzekę Tuman oddzielającą Koreę Północną od Chin i stosunkowo łatwą do  przekroczenia. Kilkanaście minut w zimnej wodzie i oto przed  wycieńczonym Koreańczykiem – jak przed jedną z bohaterek książki – miska  z ryżem i mięsem dla psa w chińskim obejściu, czyli z pokarmem, o jakim  północnokoreańscy obywatele mogą sobie tylko pomarzyć. Obie książki  mówią o skomplikowanych procedurach emigracyjnych, ciężkiej drodze ku  wolności i dramatach, jakie ta wolność serwuje. Trudno bowiem żyć w świecie, w którym ma się wybór, ma się zdolność do tego, by mówić, co  się myśli, ma się w końcu co na siebie włożyć i czym nakarmić wychudzone  ciało. Myślę jednak, że Demick do tematu emigracji z Korei Północnej  podeszła inaczej, bo z sercem. Chwytają za nie poszczególne historie  bohaterów. Jest w tym wszystkim dbałość o szczegóły, subtelność, a  przede wszystkim lojalność wobec rozmówców. I dodatkowo istotny jest  fakt, iż dziennikarka penetruje pograniczne tereny Korei Północnej, a my poznajemy losy mieszkańców miasta Chongjin; historycznie japońskiego,  politycznie i społecznie związanego z każdym słowem, jakie wypowiada Kim  Dzongil, sterując krajem naprawdę sporych rozmiarów i wciąż trzymającym  go z dala od otaczającego świata – tego bliskiego i tego dalekiego.  Myślę, że najbardziej przejmującą postacią z tego reportażu jest  pani Song Hee-Suk, żarliwa komunistka. „Wierzyła we własne słowa. Lata niedosypiania, wielogodzinne szkolenia i seanse samokrytyki – metody  prania mózgu nie różniły się od technik stosowanych na przesłuchaniach –  zabiły w niej zdolność do samodzielnego myślenia. Została ukształtowana  jako udoskonalona istota ludzka, produkt filozofii Kim Ir Sena”.  Świadomość tego, iż oddaje życie miałkim ideom i że żyje w kłamstwie  dojrzewała u niej powoli i w wieku 57 lat na zawsze opuszcza kraj, w  którego idee tak bardzo wierzyła.  Mamy także postać Kim Ji-eun, koreańskiej lekarki przeżywającej  dramat, kiedy nie może pomóc swym pacjentom, bo zwyczajnie nie jest w  stanie stawić czoła ani klęsce głodu wraz z jego konsekwencjami ani  ograniczeniom, jakie narzuca jej odgórnie władza. Jej los to niezwykła opowieść. Kiedy wreszcie dotrze do Korei Południowej, będzie musiała na  nowo podjąć studia medyczne i z zainteresowania pediatrią przejdzie na  geriatrię. Tylko ona wie, jak ogromnie boli bezsilność, gdy młodemu  pacjentowi umierającemu z głodu nie można pomóc.  Demick przedstawia także historię miłosną i sentymentalną. Mi-ran  odnajdzie się w innej, południowokoreańskiej rzeczywistości z Jung-  sunem, dojrzewającym do samowiedzy w cieplarnianych warunkach stołecznego uniwersytetu. W innym kraju, w innych warunkach, bliższa  jest im gorycz i smutek niż ożywienie dawnego uczucia. I tutaj nie ma  nadmiernego epatowania sentymentalizmem. Demick opisuje, w jaki sposób  jednostki nieprzystosowane do życia w wolnym, kapitalistycznym świecie,  gubią w nim swe priorytety i uczucia.  To reportaż mocny i dosadny. Demick pisze między innymi o głodzie  wywołującym otępienie i marazm. O oddechu śmierci w kraju, gdzie  przywódca wiedzie życie jak z bajki. To także frapujący dokument mówiący  o niesamowitych trudnościach, na jakie napotykają północnokoreańscy  uchodźcy w nowym, rzekomo lepszym świecie. Ich Korea, Korea szara,  pozbawiona prądu, lekarstw i jedzenia, ale niepozbawiona wielkich idei i  haseł, nadal jest żywa. Wszystko dlatego, że wolność jest dla nich nie do zniesienia, skoro całe życie wierzyli w to, co Wielki Wódz głosił do  swego wybranego narodu.  To opowieść o tych, którzy nie płakali po śmierci Kim Ir Sena. O  tych, którzy potrafili porzucić wszystko, by szukać szczęścia w  niepewnym miejscu. Opowieść o strachu, który towarzyszyć będzie zawsze i  wszędzie. I o problemie, o którym należy rozmawiać. W dobie  globalizacji odciętej od świata Korei Północnej nie można ignorować. Nie można też nie podziwiać tych, którzy mają odwagę powiedzieć o tym, jak  się tam żyje.Wydawnictwo Czarne, 2011 