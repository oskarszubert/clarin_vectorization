Niezwykła publikacja. Pierwsze, co zwraca uwagę, to zeszyt dołączony do  książki, w którym znajdziemy kilkanaście poruszających rysunków. Każdy z  nich daje przerażające świadectwo zdominowanej przez strach osobowości  ich twórcy. To Ryszard Apte. Rysownik, poeta, artysta… Kim byłby ten  człowiek, gdyby jego obiecującego życia nie zakończyło tak nagle piekło drugiej wojny światowej, zesłanie do obozu, skrajne doświadczenia  egzystencjalne i śmierć, jakiej doświadczały wtedy tysiące niewinnych  ofiar? Postacie na rysunkach są przerażone i zagubione. Świat je  otaczający to rzeczywistość stworzona z mrocznych symboli, rzeczywistość  atakująca i grożąca. Zanim przejdzie się do lektury opowieści o życiu  tego niezwykłego człowieka, poraża dramaturgia i bezpośredniość jego grafik. Zachowały się w pewnym wielickim domu, gdzie Apte ukrywał się  przed nazistami. Są namacalnym dowodem tragizmu jego istnienia.  Reporterzy „Gazety Wyborczej”, Piotr Głuchowski i Marcin Kowalski, do  tego dowodu dołączają na poły beletryzowaną, na poły reporterską wersję  biografii, jakich w tamtych czasach być może było wiele, ale nie  doczekały się opowiedzenia. Głuchowski i Kowalski tak jednak opowiadają o Aptem, że nic naprawdę nie wydaje się w jego historii zamknięte. To  przecież symboliczna niedokończona powieść. Nie chodzi tylko o powieść,  nad którą pracował Ryszard Apte. Biografia tego człowieka obejmuje jego dzieciństwo i młodość w  przedwojennym Krakowie, gimnazjalne wzloty i upadki, fascynację  malarstwem i poezją. Następnie dramaturgię wydarzeń związanych z  ucieczką do Lwowa z zagarniętego przez Niemców Krakowa. Skomplikowane  losy Żyda na emigracji, który o mało nie staje się człowiekiem radzieckim i ulega złudzie socjalistycznych utopii. Decyzję o powrocie.  Opis życia w Wieliczce, która na krótki okres staje się dla ludności  pochodzenia żydowskiego miejscem, w jakim mogą ukryć się przed  nazistami. Przebieg zachodzących wówczas procesów, które z  cichego  prowincjonalnego miasteczka czynią miejsce, gdzie rozegra się dramat  setek rodzin. Zesłanie do obozu pracy, ostatnie miesiące życia w  nieludzkich warunkach, desperacką próbę ucieczki. A potem, gdy pojawia  się ostatnia kropka w tej dramatycznej biografii, rozpoczyna się na nowo śledzenie tropów, które ukształtowały tę wrażliwą osobowość, jakiej nie  dane było rozwinąć choćby jednego z wielu talentów. To, co uczynili Głuchowski i Kowalski jest nie do przecenienia także  dlatego, iż ocalają oni od zapomnienia biografię człowieka  doświadczającego cierpienia na wszelkie możliwe sposoby i kogoś, kto z  cierpieniem próbuje się mierzyć. Życie Ryszarda Aptego początkowo  wydawało się przewidywalne. Sytuacja rodzinna, talenty, marzenia i  plany. Wszystko wskazywało na to, iż dorasta kolejny wielki i ważny dla  polskiej kultury człowiek. Ten człowiek jednak już na kilka lat przed  śmiercią żył w nieustannym strachu i lękał się jedynie o to, w jaki sposób swą twórczość ocalić od zagłady, skoro zagłada jego samego była  już niemal pewna. Apte jawi się jako obsesyjnie zatroskany o losy tego,  co tworzy. Tylko w twórczości widzi prawdziwy sens swego istnienia,  jedynie w fakcie przetrwania tego wszystkiego, co chce po sobie  pozostawić. A chce pozostawić wiele – to nie tylko rysunki i poezja.  Przede wszystkim powieść, nad którą zaczyna pracę i która w symboliczny sposób ma oddać zawikłane losy ludzi takich jak sam autor. Apte za  wszelką cenę chce ją napisać. To człowiek zamiaru i człowiek wielkiej  wewnętrznej siły oraz dyscypliny. Tylko ona pozwala mu przetrwać okres  między czasem, w którym powstają dołączone do książki rysunki a  ostatnimi dniami obozu pracy w Stalowej Woli. Głuchowski i Kowalski  starają się oddać nastrój przerażenia Aptego. Przerażenia tym, że jego  twórczość może ulec zniszczeniu. I przerażenia faktem, iż proces jej  tworzenia jest tak bardzo zagrożony.  Opowieść o Ryszardzie Aptem jest jednocześnie pasjonującym studium  życia społecznego przedwojennego Krakowa, Lwowa początku lat  czterdziestych minionego stulecia, barwną panoramą Wieliczki czasu wojny  i przejmującym świadectwem Holokaustu w południowej Polsce. Takie książki jak ta dają wiarę w to, iż można z reporterską wnikliwością i  humanistycznym skupieniem opowiedzieć biografie, które ocala się od  zapomnienia. Korporacja Ha!art, 2010KUP KSIĄŻKĘ 