PATRONAT MEDIALNYTego typu książki są akceptowane przez niewielką grupę ludzi. Rozważania  dotyczące inności, zaburzeń psychicznych i problemów osobowościowych  nadal spychane są gdzieś na życiowy margines, choć powoli wkracza do nas  moda na prywatnych psychoterapeutów, którzy zmuszają do tego, by rozmawiać o tym, o czym rozmawiać na co dzień nie sposób. Gdyby ktoś w niezobowiązującej rozmowie zapytał Krystiana Głuszko o to, co słychać, mógłby zamilknąć lub uciec, słysząc odpowiedź: psychozy,  zaburzenia pamięci, halucynacje, omdlenia, męczące sny. Jeżeli ktoś  uważa, że wymienione kwestie to po prostu chore rojenia, niech nie czyta  dalej niniejszego omówienia i samej książki „Spektrum”. O jakim bowiem  spektrum tu mowa? Tym autystycznym, bardzo szerokim, praktycznie  niedefiniowalnym i przede wszystkim trudnym do wyleczenia. Kiedy przed  laty oglądałem „Piękny umysł” z rewelacyjnym Russellem Crowe, nie spodziewałem się, że o piętnie autyzmu ktoś opowie inaczej, ciekawiej.  Cieszę się, że „Spektrum” ujrzało światło dzienne. Cieszę się, że o  problemach w tej książce opisanych, zacznie mówić opinia publiczna.  Podziwiam odwagę autora, ale jednocześnie rozumiem, iż takie pisanie to  dla niego – jak choćby dla Halszki Opfer, autorki dwóch książek  wspomnieniowych o toksycznym dzieciństwie i dorosłości – forma  publicznej terapii. Takiej, wobec której nie możemy pozostać obojętni, będąc jej świadkami.  Głuszko w opowieści fragmentarycznej, w rwanej narracji, w mało  literackich frazach i trudnych do uporządkowania pojęciach, opowiada o  spotkaniu z samym sobą po to, by przestrzec innych. Albo może czegoś  innych nauczyć. Przede wszystkim tego, czym jest cierpienie. Nie to,  które oglądamy codziennie na ekranach telewizorów, cierpienie pełne rozlewu krwi i spektakularnych wstrząsów. Takie, o którym się nie mówi,  bo trudno ująć je w słowa. O piekle wewnątrz mózgu, o codziennych  problemach z akceptacją siebie i każdego kolejnego dnia. O trudach  nawiązywania jakichkolwiek relacji i o świadomości, iż cierpienie będzie  wracać w różnym nasileniu do końca życia.  „Spektrum” to książka pisana emocjami, więc trudno nazwać ją  prawdziwą literaturą. Mamy tutaj do czynienia z kalekimi zdaniami,  zaburzoną chronologią. Ta narracja jest rwana i rządzi się tylko sobie  znanymi prawami. Prawami człowieka w spektrum autyzmu, który odważył się  na to, by o sobie opowiedzieć. Dowiadujemy się wiele, ale tak naprawdę  nie za dużo. Przecież nie jest możliwe opisanie tego, co się odczuwa.  Trudno wyrazić ból i cierpienie. Czy cierpienie Krystiana Głuszko ma  uszlachetniać? Trudno orzec. Pewne jest natomiast to, iż jego opowieść  pomoże wszystkim tym, którzy chcą być bliżej życiowych outsiderów i  lepiej ich zrozumieć. Poznajemy tylko epizody z życia autora. Te najważniejsze albo te,  które wyraźnie – choć bez wyraźnego powodu – zapadły mu w pamięć. Próby  samobójcze. Okaleczenia. Pobyty w szpitalach psychiatrycznych.  Miejscach, w których wyleczyć się nie sposób. Można jedynie opóźniać  rozwój choroby. „Cały ten szajs polega na tym: przyjąć – zaleczyć –  wypuścić – czekać na powrót”. Czym zaleczyć? Okrutnymi elektrowstrząsami  czy terapią śpiączki insulinowej? Czy szpitale psychiatryczne  rzeczywiście są miejscem, w którym można odnaleźć samego siebie, stanąć  na nogi, żyć normalnie (cokolwiek pod tym pojęciem rozumieć)? Przecież  wszystko tak naprawdę zależy od samego chorego. Tak rozumują zdrowi,  normalni. Przecież wystarczy wziąć się w garść, poskładać do kupy, wyjść  życiu naprzeciw. Czy aby na pewno? Co pod tymi wyświechtanymi frazesami  rozumiemy? Co rozumiemy z tego, co dzieje się w umyśle i ciele  naszpikowanym antydepresantami i neuroleptykami, z którymi prowadzący  lekarze grają w rosyjską ruletkę? Może pomoże, może nie. A jak nie, to wstrząsik. Większa dawka. Częstsze terapie. I gdyby to wyglądało naprawdę tak prosto, wielu ludzi takich jak Głuszko nie musiałoby  przeżywać tego, o czym on sam pisze. Przepraszam, próbuje napisać.  „Spektrum” to bowiem proza próby. Próby wyrażania siebie, ale i próby  wyjścia światu naprzeciw. Temu normalnemu, gdzie nie trzeba bać się  samego siebie…  Głuszko zwraca uwagę na to, jak niewiele w gruncie rzeczy dzieli zdrowych i tych, którzy cierpią wewnętrznie. „Tak wiele dzieli zaburzonych psychicznie od zdrowych, jednak jesteśmy bardzo blisko  siebie… Mamy podobne nadzieje, tęsknoty, pragnienia i prośby w  modlitwie”. Myślę, że jego opowieść to przede wszystkim miejsce  spotkania tych, którzy chcą zrozumieć i tych, którzy nie rozumieją  samych siebie. Dodatkowo to książka opowiadająca o tym, że cierpienie  wewnętrzne ukazuje tak naprawdę, kim się jest. O tym, że z ulgą można  opuścić własne ciało. O tym, że często dyskutujemy o skutkach, a nie  rozumiemy przyczyn.  „Spektrum” to mroczne, ale i prawdziwe świadectwo egzystencjalnego  bólu. Jego autor wspomina, że dużym błędem i słabością było w  przeszłości zaufanie ludziom. Myślę, iż ta opowieść wypływa z wielkiego  zaufania. Z wiary w to, że można pomóc nie tylko sobie, lecz innym. By  zrozumieć to, czego pojąć się nie da. Wydawnictwo Dobra Literatura, 2012 