„Nie oczekuj, że będzie to jedna z tych opowieści, które mówią: a potem,  a potem, a potem". Nie oczekuj, że przewidzisz literackie poczynania  Chucka Palahniuka, znając jego wcześniejsze powieści i wiedząc, iż  ponownie otrzymasz historię wulgarną, perwersyjną, zanurzoną w przemocy i  naturalizmie. Nie oczekuj, że napiszę o tej książce tak, by tekst był jednoznaczny i czytelny. Zapraszam w podróż po rzeczywistości pełnej  błysków fleszy i do świata, w którym nic nie jest tym, czym na początku  się wydaje. Błysk. Przeskok do głównych bohaterów. Mamy trójkę, choć tak naprawdę z  czasem można dostrzec, że nie ma w tej opowieści kogoś takiego, jak  bohater główny. Przez migotliwy świat prowadzi nas oszpecona w wypadku modelka i jej towarzyszka Brandy-Alexander, dzięki której pozbawiona  twarzy kobieta staje się niewidzialna.  Błysk. „Nie znoszę tego uczucia nierzeczywistości, kiedy ludzie na mnie nie patrzą” – takie słowa wypowiada Evie, celebrytka dająca schronienie  Shannon po tym, jak nagle przestaje być twarzą magazynów mody, bo jej  twarz przypomina teraz krwawą miazgę. Bohaterka paradoksalnie zacznie  odczuwać to, że naprawdę istnieje w momencie, w którym przestanie się  liczyć jako fotograficzny kadr, uśmiechający się do masowego odbiorcy. Błysk. Przeskok do rozważań o kulturze. Kultura masowa to główny temat  krytyki tej książki. Shannon, Brandy Alexander i Alfa Romeo próbują od  tej kultury bezskutecznie uciec, przemierzając Amerykę, zażywając duże  ilości medykamentów wykradzionych z domów bogaczy, zmieniając tożsamości  i dopasowując się do coraz to nowych warunków. Ich wędrówka jest  rozpaczliwym pragnieniem odcięcia się od świata sterowanego przez media,  świadectwem eskapizmu przeradzającego się w chęć autodestrukcji,  dowodem zagubienia i oszołomienia światem.  Błysk. Każdy z nas to produkt kultury. Ludzie są przedmiotami, wytworami  wyobraźni innych ludzi, sterowanymi przez potrzeby i pragnienia mas ikonami, tyleż śmiesznymi, co żałosnymi. Krótki wykład Brandy Alexander:  „Nie jesteś bardziej odpowiedzialna za swój wygląd niż, na przykład,  samochód. Jesteś tak samo produktem. Produktem produktu produktu.  Ludzie, którzy projektują samochody, sami są produktami. Twoi rodzice są  produktami. Ich rodzice też byli produktami. Twoi nauczyciele to  produkty. Pastor w twoim kościele to też produkt”. Shannon była  produktem ekskluzywnym, pożądanym i potrzebnym. Staje się nic nie wartym wrakiem człowieka. Czymś podobnym jest jej zdeformowana twarz, której  już  przecież nie ma.  Błysk. Przeskok do emocji czytelniczych. Palahniuk pokazuje bunt. Pokazuje  złość. Pokazuje rozczarowanie i smutek, ale także agresję, jaka z nich się rodzi. Pokazuje, że bezskutecznie próbujemy uciec od tego, kim  jesteśmy i co o sobie myślimy, bo tak naprawdę wszystko to może być  jedynie kreowane przez narzucone wzorce, do jakich próbujemy się  dopasować. Żeby nam było łatwiej i wygodniej się dopasować, trzeba się  uśmiechnąć. Pokazać to, czego nie ma po to, by stało się prawdziwe.  Zatem uśmiech i kolejny…  Błysk. Wspomnienia bohaterki sięgają czasów, kiedy usilnie walczyła o względy rodziców ze swoim bratem Shainem. Jemu także przydarzył się  wypadek i on także został pozbawiony twarzy. Shaine jest niewidzialny,  bo przecież nie żyje, ale wciąż obecny, bo tak naprawdę jego śmierć  staje pod znakiem zapytania. Homoseksualna orientacja Shaine’a na zawsze  odmieniła sposób myślenia o świecie jego rodziców i sprowadziła ich do  obsesyjnych i kompulsywnych prób maskowania się przed światem. Do czego doprowadza jego okaleczoną siostrę?  Błysk. Kto jest Bogiem? Mamy nowego Boga, bo jest nim Rona Barrett,  hollywoodzka felietonistka tropiąca każdą plotkę. W książce Rony Barrett zaczytuje się Brandy Alexander. Ta Brandy, która tak krytycznie podchodzi do obecnego wizerunku oszpeconej Shannon i która podkreśla, że  czas zerwać z tym, co było oraz jest i pomyśleć o tym, co będzie. A co  będzie?  Błysk. Stawanie się. Nazywanie siebie na nowo. Odkrywanie mrocznych stron  własnej natury i poddawanie krytyce samego siebie. Proszę nie świecić  fleszem. Proszę nie rozjaśniać mroku, w jakim Palahniuk chce ukryć swoich bohaterów. Proszę nie myśleć, że ta opowieść będzie miała jasne i  klarowne zakończenie.  Błysk. Przeskok do tego, co w czytelniku może się pojawić. Odkrywanie  nowego to jednocześnie bolesna podróż w głąb siebie i poznawanie prawdy o  tym, co było. Można przeszczepić skórę, można stworzyć nową twarz, można za wszelką cenę czarować rzeczywistość dzięki halucynacjom po  pigułach. Można uciekać, można kraść, można zabijać, nienawidzić, palić,  niszczyć i kpić ze wszystkiego. Można wszystko. Nie można niczego.  Można Palahniuka znienawidzić od pierwszych stron, można zaciskać pięści  i przyjmować jego widzenie świata. Świata, w którym jesteśmy tacy  samotni i zagubieni.  Błysk. Przeskok do początku książki, która nie zapowiada jej końca i  przeskok na ostatnie strony, dzięki którym dopiero prawdziwie ożywają te  pierwsze. Proza wyrazista, mocna, dramatyczna, sugestywna. Reszta sama  się opowie. Opowiedzą ją niewidzialne potwory, ludzkie karykatury.  Błysk. Trudno Ci wyrobić sobie zdanie i zdecydować, czy chcesz przeczytać  tę powieść? Trudno. Ja też jestem produktem, usiłującym zmusić Cię do  zastanowienia nad pozycją, którą przeczytałem. Rób, co chcesz. Możesz  zaryzykować i udać się w mroczną podróż z bohaterami Palahniuka.  Wydawnictwo Niebieska Studnia, 2010 