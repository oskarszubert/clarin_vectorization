PATRONAT MEDIALNYTak naprawdę na temat każdego z dziesięciu opowiadań Piotra Ibrahima  Kalwasa, które składają się na jego nową książkę, można by napisać  osobne omówienie. Dlaczego? To są teksty, które rozsadzają swe krótkie  formy. To, co autor wyczynia ze słowami, ucieka jakiejkolwiek próbie  klasyfikacji. Te teksty żyją naprawdę. W niesamowity sposób łączą  przeszłość, teraźniejszość i przyszłość, wskazując ich wzajemne relacje.  Do tego w groteskowy (a czasami śmiertelnie poważny) sposób łączą rozważania o literaturze, myślach filozoficznych czy kulturze lub  religii z dosadnymi, czasem wulgarnymi, zwyczajnymi epizodami, o których  Kalwas pisze kwieciście i pasjonująco. „Tarika” to w języku arabskim droga. Autor odbywa ją wielokrotnie i  za każdym razem inaczej. Mamy tu do czynienia z oczywistym sensem  podróżowania w przestrzeni, ale jest przecież sens ważniejszy –  magiczny, symboliczny nawet. To droga poznawania świata poprzez kontakt z  różnymi ludźmi, kulturami, zdarzeniami czy lekturami. A także, a może  przede wszystkim, przez kontakt z własną pamięcią, dzięki której lata  dzieciństwa i młodości Kalwasa urastają w jego prozie do rangi zdarzeń mitycznych, od których nie sposób się oddzielić.  „Tarika” jest metafizyczna w tym sensie, że autor dotyka w różny  sposób Absolutu, by czym prędzej orientować się, że wędrówka zachodzi tylko w jego wyobraźni. Myślę, że równie ważne, choć mniej wzniosłe, są  rzeczy opisywane w tych opowiadaniach. Szafa, którą autor dźwiga z  kolegą. Egipskie i polskie truskawki. Zrolowana gazeta, którą jako  siedmiolatek zabija muchy. Ale także deszcz na granicy Ghany i Togo,  skarb Gombrowicza wykradziony z francuskiego Vence, skręty i winko pite w  parku latem 1985 roku… „Każda rzecz jest określona przez życie, o każdej można coś powiedzieć, każda wpływa na strumień świadomości,  pamięci, wspomnień…”. Autor "Drzwi" stwarza swoją własną biografię w  bardzo misterny sposób. Sacrum miesza się z profanum. Lekkie narracje o  Polsce czasów PRL przeplatają chwilami symboliczne, czasami oniryczne  wyznania filozofa i bibliofila. Gdzie znajduje się złoty środek, dzięki  któremu będziemy mogli właściwie odczytać tę książkę? Prawdopodobnie go nie ma, zaś Kalwas z pewnością w niejednym tekście bawi się sam ze sobą  jako pisarzem oraz ze swoimi czytelnikami.  Ciekawe są odniesienia do literatury w tych opowiadaniach, chociaż  czasami odnieść można wrażenie, iż wciskane są w fabułę nieco na siłę, przez co są tam sztywne, niewiele znaczą. Myślę też jednak, że tylko  „Tarika” pozwala zrozumieć pozorny absurd obecności Becketta w  mieszkaniu przygłuchej ciotki przyjaciela Kalwasa czy myśli Schulza w  czytanej gdzieś w Maroku książce. To także Gombrowicz obecny w kilku  innych tekstach na różnych poziomach interpretacji, ale i Wittgenstein,  którego znajomością wykazuje się Hindus w Czennaju. Dołóżmy do tego  płonącego na paryskiej ulicy Cortázara czy Szekspira i jego „Burzę”, gdy  nabiera nowego znaczenia w afrykańskiej wiosce.  Domem Kalwasa wydaje się być Aleksandria. To tam budzi go poranny  telefon od historyka, doktora Asada. Tam też, czekając na spóźniający  się tramwaj, wspomina gorące lato 1978 roku i smak polskich truskawek.  Trudno jednak orzec, gdzie on sam jest w stanie się zadomowić. Z  pewnością dużo mówią o nim opowiadania rozgrywające się w Polsce jak  choćby „Warszawa” czy „Lipcowa niedziela”. Tyle tylko, że obrazy w nich  zawarte, wywołuje już coś innego, nie typowo polskiego, coś  ponadczasowego i ponadwymiarowego. Myślę, że właśnie to coś każe  Kalwasowi jechać gdzieś na granicę dwóch afrykańskich państewek, gdzie podobno niczego nie ma do zobaczenia, a gdzie autor przeżyje coś na  kształt duchowego katharsis, biorąc udział w oczyszczającym obrzędzie…  Kurwy.  „Deszcz” to chyba najważniejsze z opowiadań, najbardziej  reprezentatywne dla tego zbioru. Porusza zagadnienia bytu – ziemskiego i  metafizycznego. Opowiada o dwóch krainach – Zawsze i Wszędzie. Mówi o  specyficznej jedności poza czasem i o czasie, dzięki któremu możemy  osiągnąć jedność z tym, co nas otacza.  „Tarika” to książka o wielu drogach i o bardzo różnorodnych  podróżach. Choćby ta do Indii, o której opowiada „Rozmowa przed  katedrą”. Gorzkie to i bezkompromisowe rozprawienie się z cywilizacją zachodnioeuropejską, z jej pustką, śmiercią metafizyki i religii.  Dżinista ubrany w powietrze okazuje się świetnym znawcą różnych  pomnikowych dzieł obcej mu cywilizacji. Tymczasem ci, którzy chcą  „cywilizować” Wschód, nie starają się nawet go zrozumieć. Takie  zderzenie kultur jest obecne nie tylko w jednym opowiadaniu. Dodatkowo  wplatane są w narracje słowa lub cytaty w mniejszym lub większym stopniu  wskazujące na to, że kultura i świat, z którego wywodzą się tacy ludzie  jak autor, toczona jest przez wewnętrzny nowotwór, który uniemożliwia  pełne poznanie – siebie i świata.  Na koniec warto zwrócić uwagę, że w mniemaniu autora jego proza ma  pewne kwestie zaciemniać, nie rozjaśniać. Tak też się dzieje w wielu opowiadaniach, które wychodzą od dość wyraźnie opisanego szczegółu,  sytuacji, dialogu, a potem prowadzą ścieżkami, które nijak już mają się  do tego, co czytaliśmy na początku. „Tarika” zatem pozornie nie ma  zwartej konstrukcji. Warto jednak spojrzeć na te opowiadania jak na  dziesięć fascynujących sposobów wyrażenia siebie przez pełnego empatii  inteligenta, który wie, że w słowie kryje się moc i że słowem można  zmienić więcej, niż nam się wydaje. Wydawnictwo JanKa, 2012 