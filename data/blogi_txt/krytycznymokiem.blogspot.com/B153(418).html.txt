Wydawnictwo Międzymorze kolejny rok otwiera śmiałą i odważną publikacją,  która ukazuje tematyczne bogactwo współczesnej literatury słoweńskiej.  Oficyna 2010 rok rozpoczęła dramatyczną historią słoweńskiego blokersa  („Czefurzy raus!” Gorana Vojnovicia), by w 2011 wejść z książką, którą  trudno jednoznacznie określić. „Miłości Sinobrodego” Vinka Möderndorfera  to historia o tym, że wszystko, co nie jest zapisane, jest jednocześnie  utracone. O specyficznym kolekcjonerze. O niespełnionym w miłości  człowieku, dla którego kobiety są szczęściem i przekleństwem  jednocześnie. O pisaniu i archiwizowaniu tego pisania. O celu, dla  którego zamiast przeżywać, pisze się o tym przeżywaniu… Czytelna aluzja tytułowa do znanego bohatera baśni Charlesa  Perraulta to jedna z licznych ścieżek interpretacyjnych tej powieści.  Jej bohater wikła się w wiele toksycznych związków z kobietami; jego partnerki znikają bez śladu, a jedyne, co po nich zostaje to książki ich  życia tworzone wtedy, gdy były obecne w życiu nieszczęsnego  słoweńskiego Sinobrodego. Jak charakteryzuje sam siebie bohater  Möderndorfera? „Nie, nie jestem pisarzem. Może kolekcjonerem.  Kolekcjonuję historie. Dla siebie. Tylko dla siebie”.  Skrajny egoizm czy rozpaczliwe pragnienie bycia zauważonym w  świecie, od którego samotny programista komputerowy ucieka w wirtualną  rzeczywistość i na karty zapisywanych przez siebie książek? Lodowaty  chłód i cynizm czy też skryta wrażliwość, dzięki której powstają zapiski  z życia kobiet u jego boku? Niczego nie można być pewnym do końca, bo i sam autor w swej narracji stale pyta, nie udziela odpowiedzi. O swego  bohatera, o jego wybranki, o los ich wszystkich i każdego z osobna, a  także o to, gdzie ukryta jest prawdziwa miłość i czy można ją zabić?  „Miłości Sinobrodego” bowiem to także książka o zabijaniu. Zabijaniu  dosłownym (wszak bohater posądzany jest o to, że z zimną krwią mordował  swoje kobiety), ale przede wszystkim o zabijaniu metaforycznym. O  zabijaniu miłości, której nie sposób przeżyć i o zabójstwie, jakiego dokonać można na samym sobie, gdy nie jest się zdolnym do tego, by  pokochać i zrozumieć wagę tego uczucia. Möderndorfer zaskakująco pisze  także o zaburzeniach osobowości, które w związkach niszczą bliskość i  zabijają potrzebę budowania czegoś wspólnie.  Słów kilka o kobietach z tej książki, bo przecież one są  najważniejsze, w relacjach z nimi bohater powieści ujawnia prawdę o  sobie samym. Kobiety… „Kiedy je mamy, jesteśmy idealni, kiedy ich nie  mamy, szukamy ich. Są smakowite i pachną życiem". Sabina, Sidiki, Marta  czy Sonja – przy każdej z nich bohater Möderndorfera stawał do  konfrontacji z pewnym ideałem piękna. Wszystkie wybranki były traktowane  podmiotowo i przedmiotowo jednocześnie. Każdej poświęcona jest osobna książka, pasjonujący pamiętnik neurotyka pragnącego zwalczać swoje  neurozy. Kiedy po wszystkich rozstaniach, po każdorazowym postawieniu  ostatniej kropki w książkach tych kobiet i po zamknięciu ich, pojawia  się jeszcze jedna, Emira, trudno jest przewidzieć, czy bohater stanie  się przy niej inny. Tym bardziej, że w międzyczasie jest zatrzymany i  przesłuchiwany, a jego intymne zapiski trafiają do rąk prowadzącego  śledztwo inspektora, z którym podejrzany wejdzie w specyficzną relację… „Miłości Sinobrodego” to opowieść kryminalna, psychologiczna i socjologiczna zarazem. Książka przesycona erotyzmem i pornografią, mocna  i wyrazista. Historia, która ma wstrząsać, ale jednocześnie zmuszać do  zadawania pytań o to, co jest w niej prawdą, a co zmyśleniem. Bo  Möderndorfer tworzy niezwykłą fikcję literacką – wszystko, co się  rozgrywa na kartach „Miłości Sinobrodego” może być tylko pisarską grą z czytelnikiem, ale co w przypadku, gdy nią nie jest?  Kolorytu dodają tej książce także mniej lub bardziej czytelne aluzje literackie i analiza procesu pisania oraz tworzenia z jego sugerowaną  niejednoznacznością. Möderndorfer sam bawi się konwencją kroniki; z  książek o kobietach bowiem tworzy książkę o mężczyźnie, który bez kobiet  nie istnieje… Książkę w gruncie rzeczy bardzo przygnębiającą, ale  przykuwającą uwagę i zastanawiającą. Wydawnictwo Międzymorze, 2011 