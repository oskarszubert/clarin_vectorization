Literacki powrót Ewy Schilling udowadnia, że po licznych mniej lub  bardziej sugestywnych publikacjach traktujących o problemach  homoseksualnych kobiet we współczesnym polskim społeczeństwie, to ona i  przede wszystkim ona jest naprawdę liczącą się postacią, którą kojarzy  się z nurtem literatury lesbijskiej. Po niezbyt udanym „Głupcu” autorka  wraca do krótkich form prozatorskich. „Codzienność” to zbiór narracji równie dobry jak „Lustro”, a może nawet jeszcze lepszy. Trzynaście  pozornie prostych od strony formalnej opowiadań, w których Schilling  odda głos nie tyle kobietom homoseksualnym, co kobietom zagubionym,  sfrustrowanym, samotnym i niejednokrotnie wciąż silnie tkwiącym w  traumatycznej przeszłości. „Codzienność” nie jest książką spektakularną;  to podzielona na mniejsze obrazy panorama kobiecych losów – tak różnych  od siebie, a w gruncie rzeczy tak do siebie podobnych. Sztuką jest  pisanie o codzienności w niecodzienny sposób i chociaż dotychczas nie  byłem jakoś przekonany do tego, co prezentuje w swej prozie Ewa  Schilling, po lekturze jej najnowszych opowiadań mogę śmiało stwierdzić:  Proszę państwa, to jest coś!O czym pisze autorka? „Może o tym, gdzie się jest, kim się jest i że  nie wiadomo dlaczego?”. Słowa z pierwszego opowiadania zdają się  trafnie wskazywać ogólne przesłanie tej książki. Bohaterki  „Codzienności” znajdują się zwykle w jakim krytycznym punkcie. Emilia  musi pogodzić się z tym, że jej chora na raka matka opuszcza świat.  Julia przeżywa kryzys wiary, która zawsze dawała jej pewność i  stabilność. Wanda po 22 latach związku z pisarzem, przy którym była  jedynie cieniem, zaczyna odkrywać, że życie należy do niej i że nigdy o  siebie należycie nie dbała. Dla niepełnosprawnej Aliny wigilijny wieczór  w towarzystwie nowopoznanej znajomej będzie początkiem innego życia,  zmiany punktu widzenia na to, co ma, a co sobie i komuś odebrała w  przeszłości. Schilling zadaje ustami swych bohaterek pytania o to, gdzie  w tym momencie są oraz czym jest moment przejścia, jakiego  doświadczają. I kim tak naprawdę się stają oraz kim były wcześniej?  Heteroseksualne związki kobiet z „Codzienności” są próbą ucieczki od  własnych pragnień i dają złudne poczucie bezpieczeństwa. Wiążąc się z  mężczyznami, wybierają prostszą, łatwiejszą drogę. Bożena, Weronika, wspomniana już Wanda… każda z nich w takim związku ucieka od samej  siebie. Od tego wszystkiego, co konstytuuje ich kobiecość. Tę kobiecość,  której siła drzemie w homoseksualnym pożądaniu. Kim jednak są kobiety w  związkach z innymi kobietami? Tutaj warto zwrócić uwagę na opowieści  Ireny czy Kariny. Odpowiedź nie będzie jednoznaczna. Podobnie niejednoznacznie można patrzeć na miłosny akt z drugą kobietą, który w  życiu zagubionej Justyny jest próbą ekspiacji i jednocześnie próbą  poznania samej siebie. Tutaj dochodzimy do trzeciej części pytania,  próbującego nakreślić, o czym jest ta książka. Dużo nie wiadomo, a na  pewno nie wiadomo, dlaczego bohaterki zachowują się tak, a nie inaczej.  Co sprawia, że zgorzkniała matematyczka Teresa ląduje w pokoju swojej uczennicy, z którą pali zioło i rozmawia o pasjach filmowych? Dlaczego  pisarka Agata, by ukończyć swoją książkę, za wszelką cenę musi spotkać  się z kobietą ważniejszą dla niej niż pisanie? Czy tylko molestowanie  seksualne przez ojca i burzliwa przeszłość spowodowały, iż Małgorzata  wyemigrowała do Holandii? Ewa Schilling nie daje odpowiedzi, lecz zadaje  pytania. Pośród nich znajdują się zagubione bohaterki, ich seksualność, wrażliwość i delikatność.  Trzynaście opowieści Ewy Schilling to historie opisujące prozę  życia, ale z tej prozy wydobywające ukrytą poetyckość. Ktoś mógłby  zaprzeczyć, te historie przecież tak mocno osadzone są w realnym życiu,  iż niewiele w nich miejsca na dwuznaczność, symbolikę. Nic bardziej  mylnego. Schilling już w „Lustrach” udowodniła, że siła przekonującego pisarstwa o wykluczonych i niepewnych swej tożsamości (także seksualnej)  kobietach nie ukrywa się w eksperymentatorskiej formie, lecz w treści.  Treścią „Codzienności” jest – jak wskazuje nota na okładce – chleb  powszedni lesbijek. Może jednak smakować trzynaście razy inaczej i za  każdym razem stawać się wyjątkowym. Korporacja Ha!art, 2010 