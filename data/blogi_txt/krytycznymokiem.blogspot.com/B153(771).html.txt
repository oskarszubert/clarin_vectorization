fot. KŁ   Bardzo się cieszę, że przyjęłaś moje zaproszenie do rozmowy. Latami spotykałem się z Twoimi słowami, myślami, z Twoim obrazowaniem rzeczywistości, czytając. Teraz ta rzeczywistość staje się mocniej odczuwalna, bo spotykamy SIĘ. Jest jakaś różnica w Twoim przeżywaniu rozmowy z dziennikarzem, który ma zlecenie, a kimś, kto pochylał się nad Twoimi książkami, pisał o nich w przestrzeni publicznej, a teraz pyta „u źródła”, chcąc poznać „źródło” bardziej prywatnie?    Rzadko godzę się na przypadkowe rozmowy. Jestem niemal nieobecna w prasie kolorowej. Moje krwawe historie nie są na sprzedaż, choć niekiedy wyobrażam sobie - dla zabawy - szok i zdziwienie. Poza tym najzwyczajniej nie mam czasu na wielkie promowanie, bo dużo pracuję i wolę poświęcić wolne chwile na jeżdżenie na rowerze wzdłuż Wisły albo biesiadowanie z przyjaciółmi. Udawało mi się do tej pory znikać co roku zupełnie na pięć tygodni wakacji na wyspie. Nie było mnie, żadnych maili, żadnych telefonów. W tym roku pierwszy raz biorę ze sobą komputer. Presja rośnie. Poza tym złapałeś mnie w szczególnym momencie życia. Może potem trochę Ci o tym powiem. Z jednej strony wiem, że gadanie o sobie to część społecznej gry zwanej byciem pisarką i w jakimś ograniczonym stopniu godzę się na nią. Czasem dzięki wywiadom spotykam ludzi, którzy pozostają w moim życiu. Niezbyt często, ale jednak. Z drugiej strony bardzo imponują mi takie osoby jak Wisława Szymborska, bo często ostatnio opowiadał mi o niej Jerzy Illg. Nigdy nie uchyliła drzwi do swojego prywatnego świata i konsekwentnie komunikowała się z nami tylko przez swoją twórczość. Nie jestem nawet wielką wielbicielką jej twórczości, ale bardzo ją podziwiam, bo była bytem osobnym i bezkompromisowym.    Kto jeszcze Ci imponuje? Kto jest Twoim autorytetem?    Nie lubię słowa „autorytet”. Nigdy nie miałam mistrzów, ale miło wspominam paru nauczycieli.     Zabieram Ci czas w podróży. Jesteś w niej chyba wiecznie, bo przecież podróżujesz przemieszczając się, ale i wciąż gna Cię gdzieś w wyobraźni, przeżyciach. Tymczasem piszesz o ludziach mocno zakorzenionych w jakimś czasie, miejscu; to tożsamości wyrosłe często z czegoś stabilnego, stałego, niezmiennego, nieruchomego. Umieszczasz swych bohaterów na lata w jednym miejscu, a sama wciąż się przemieszczasz. Jaka winna być proporcja między stałością a zmianą, ruchem w życiu?     Gdzieś w Japonii - fot.KŁ    Wróciłam z Japonii już prawie dwa lata temu. Zaczynam oswajać się z myślą, że ten powrót jest inny. Powoli godzę się z tym, na co przez ponad dwadzieścia lat nie dawałam sobie pozwolenia – jestem stąd i tylko tu moja osobista historia jest pozahaczana z historiami innych ludzi w sposób, który daje mi jakieś poczucie przynależności, jeśli już nie zadomowienia. Niewykluczone, że znów wyjadę z Polski na dłużej, że pomieszkam gdzieś przez rok czy dwa. Ale wrócę. Pewnie wrócę. Wiem, jak to jest, kiedy się wyjeżdża i zostawia ludzi, sprawy. Zawsze miałam port, w którym ktoś, kto bardzo kocha, czekał na mnie i to, że jest ten port miało dla mnie ogromne znaczenie. Czekało się na mnie albo za mną jeździło. Jestem ogromnie wdzięczna, że mój towarzysz życia nigdy nie próbował mnie zatrzymać. Może teraz czas się nauczyć, jak się kogoś wyprawia w drogę, jak się czeka? Może nie jako pochlipująca żona domowa, ale jednak? Wyprawianie w drogę kogoś, takie umiejętne i z szacunkiem, to duża sztuka. Zwłaszcza kiedy trzeba wierzyć w powrót. Penelopa pochlipywała zapewne, ale była silna. I rozważna. Jak jej marynarz. Ty byłaś dotychczas marynarzem…    Penelopa dziś byłaby na terapii. Została sama z domem i ogródkiem, podczas, kiedy Odys hulał po świecie i zabawiał się z nimfami. Ale przynajmniej nie musiała ciągle się pakować i przepakowywać. A więc nie Penelopa mnie interesuje, tylko jakaś nowa forma tworzenia domu, przystani. Marynarzem byłam przez tyle lat, że nie wiem, czy ta pokusa zmiany formy nie wynika po prostu ze zmęczenia wyjątkowo wymagającym rokiem, kiedy wydałam powieść, napisałam kolejną książkę, odwiedziłam kilkanaście miast niemieckich i polskich od Gdańska przez Poznań i Kraków po Zakopane i ogólnie wyczerpałam trochę swoją energię. Nie mam żadnych uniwersalnych rad na temat właściwych proporcji między stałością a ruchem oprócz tej, żeby nie przegapić szansy na zmianę, żeby w codziennej gonitwie i rutynie nie stchórzyć, albo nie dać się pokonać czyjemuś tchórzostwu. Ale mam świadomość, że zmiana nie jest wartością bezwzględną i może, ale nie musi być na lepsze.    Powiedziałaś, że się godzisz na to, iż jesteś… hm, tutejsza. Bycie „stąd” jest w jakiś sposób opresyjne?    Z ojczyzną łączy mnie trudna relacja miłosno-nienawistna. Wiele o tym mówiłam. Ale nie ma ojczyzn doskonałych. Wszędzie są piwniczki Josefa Fritzla. Jestem istotą bezojczyźnianą i niestadną, wręcz stado-fobiczną, ale mój powrót do Polski wynika z oczywistego zaangażowania. Zobaczę, jak mi tu będzie i co z tego wyniknie. Zmieniłam wydawcę, kupiłam mieszkanie, ciągle ktoś chce mi dawać jakieś zwierzęta, jakby wszyscy się nagle sprzysięgli, by mnie tu zatrzymać. No i ciągle mam ten sam port czy bazę, ale może pora nazwać miejsce, do którego wracam domem? Albo zbudować nowy dom? To miałoby sens, bo polska architektura pseudodworkowych koszmarków i drobnomieszczańskiego postmodernizmu lat 90-tych mnie przeraża.   Tajlandia - fot. KŁ Tak, nie chce się w tym zakorzeniać, zamieszkać na stałe. A filozofia podróży w ujęciu Joanny Bator?    Podróż jako ucieczka przed śmiercią. Prosta odpowiedź i nie ja ją wymyśliłam, tylko Baudelaire.    Ten kwiat zła to przypadek? Bo przecież – w moim odczuciu – ów nieszczęśliwy abnegat widzący paskudztwa tego świata jest jednym z często inspirujących do pisania, myślenia o wolności i szczęściu…    Baudelaire to moja licealna miłość. Czasy peerelowskiego gotyku. Okazuje się, że dużo mi z nich zostało. W „Ciemno…” reprezentuje je Ewa, siostra Alicji i moja mroczna bliźniaczka.    Można odnieść wrażenie, że w Twoim pisarstwie jest wszystko, co chcesz powiedzieć. Wspomniałaś w rozmowie z Alanem Sasinowskim, iż opowieści płyną przez Ciebie. Eulalia Barron w "Chmurdalii" mówi - „Opowieści wymagają ludzkiej dbałości jak paprocie, trzeba je karmić, zapewnić im światło”.  Alicja z „Ciemno, prawie noc” wyznaje – „Każdą cudzą opowieść wyprawiam w drogę, by sobie radziła sama”. Jak rodzi się w Tobie opowieść? Jak ją pielęgnujesz? Kiedy ta opowieść staje się językiem – kodem? Czy to się już myśli i czuje tak, jak będzie napisane? I w końcu – każdą opowieść można samodzielnie wyprawić w drogę, by żyła w innych?      Wszystkie pytania, które tu zadałeś, dotyczą tego, co jest w pisaniu najważniejsze i najbardziej tajemnicze. Wszystko, co Ci powiem na ten temat, będzie sztucznym konstruktem. Wymyślonym na potrzeby wywiadu literackim metajęzykiem. Robiłam to już i za każdym razem miałam wrażenie, że niepotrzebnie przełamuję opór materii, robię coś, czego ani ja nie potrzebuję, ani ludziom pożytku nie przyniesie. Jakoś ostatnio czuję niechęć do traktowania siebie jako obiektu badań, odnoszenia do siebie aparatury teoretyczno-literackiej. Wystrzegam się nadmiernie analitycznego skupiania się nad literackim Jak. Może również dlatego, że pociągają mnie ostatnio doświadczenia spoza intelektualnego porządku rozumu i racjonalności.    A jednak tak wielu pyta, tak wielu chce wiedzieć, rozumieć…    Rozumiem to. Ale zaczęłam czuć nieprzyjemny fałsz w swoich wywodach na temat źródła literackiego doświadczenia. Ja się wymykam pytającym, mnie wymyka się to, co chcę nazwać. W pewnym momencie życia w mojej głowie narodziła się pierwsza opowieść. Tyle wiem. Nie uczyłam się pisania, nie marzyłam, by zostać pisarką, ale kiedy to się stało, wiedziałam, że nic innego już nie będę robić i że znalazłam swoją formę życia. Rozmawiamy w chwili, kiedy wykluwa się moja czwarta powieść i pochłania całą moją myślową energię. Właśnie dostałam propozycję poprowadzenia kursu kreatywnego pisania, ale nie wiem, co mogłabym tam robić? Można opanować rzemiosło, ale ono nie wystarczy. Musi przyjść demiurg i walnąć w łeb. Ileż słyszałam opowieści typu: „Kiedy zrobię to i to, to zacznę pisać”. Pisanie nie czeka, aż się kupi mieszkanie, zacznie lepiej zarabiać, skończy doktorat czy odchowa dziecko. Zaczęłam pisać dość późno, ale jednak na szczęście nie na tyle, by zostać stojącą nad grobem pisarką – wykopaliskiem jednego sezonu. Nigdy nie dowiem się do końca, jak to się dzieje, że wyprawiam w świat opowieści, a następne już pukają do moich drzwi. Niech pukają!    Wydajesz się pisarką spełnioną, jakkolwiek to definiować. Pisanie jest dla Ciebie filozofią, formą autoterapii, rzemiosłem czy przyjemnością nade wszystko? Literatura to zawód i powołanie, w niemczyźnie oddaje się to jednym słowem „Beruf” i wykorzystywał to Max Weber, pisząc o polityce i nauce jako „Beruf”. Literatura wypływa z wewnętrznego nastawienia i w tym sensie jest tym, co dla mnie niezbędne, by żyć. Ale to również rzemiosło. Myślę, że kilkanaście lat spędzonych na uniwersytetach i pracy naukowej nauczyły mnie dyscypliny, dzięki której ta część rzemieślnicza jest dla mnie nieco łatwiejsza. Twórczość polega na nieraz przyjemnych, ale przede wszystkim bolesnych próbach załatania czarnej dziury między słowem i rzeczą. To pogoń za ogonem zjawy. Wieczne niespełnienie. Czyni to z nas niekiedy potwory jakieś zielonopióre, które w chwili największego uniesienia nagle zaczynają przerabiać życie i ciało na tekst. Nie chodzi o autobiografizm, ale szczególny rodzaj zamieszkiwania języka, świata, który zawsze jest podwójny, bo moje tu i teraz może stać się opowieścią.   Karpathos - fot. KŁ     Mówisz o tym, że powstaje nowa narracja, zatem muszę podpytać. Kiedy nadchodzi ten moment, że decydujesz o kształcie książki? Historie już są w Tobie czy wyznaczasz drogowskazy, a potem szukasz i odpowiadasz sobie na pytania, tworząc nową powieść.    Najpierw przychodzą słowa, których nie mogę wyrzucić z głowy. Wsłuchuję się w nie, żyję z nimi.    To podkreślałaś, wyjaśniając tytuł "Ciemno, prawie noc". Co potem?      Potem pojawia się ton. Po nim następuje moment, by usiąść do biurka i pisać. Po prostu wiem, że to już czas. Ale nigdy nie wiem, dokąd mnie zaprowadzi opowieść. Nie mam planu. Konspektu. Nie „konstruuję” postaci. Nie robię badań. Nie mam notatek. Forma, język, historia – to wszystko pojawia się splecione i już gotowe. Najwłaściwsza wydaje mi się metafora miękkiej żywej materii, która pojawia się w moich dłoniach i woła, by coś z niej ulepić czy wysnuć. Ja się temu wołaniu poddaję. Kiedy piszę, wierzę w duchy i anioły. Rzemiosło pojawia się przy pierwszym czytaniu całości i pracy redakcyjnej.    Chciałem zapytać o kategorię męskości w Twoim pisaniu. Męskość jest źródłem opresji. Twoi mężczyźni są zagubieni, zakompleksieni, a ostatnio – myślę o Dawidzie, chłopaku siostry Alicji z „Ciemno, prawie noc” – tak skopani przez los, że będący już cieniami samych siebie.  Skąd się wzięła dysproporcja między silnymi, zdecydowanymi, wyrazistymi kobietami a mężczyznami przegranymi i słabymi? Przecież podpinanie tego pod feminizm to i nadużycie, i uproszczenie. Moja osobista historia jest pełna kobiet. Miałam prababcię Babcyjkę, której imię nadałam jednej z kociar w „Ciemno”, dwie babcie i żadnego dziadka. Ten ze strony mamy zginął w Majdanku, zanim jego córka przyszła na świat. Dziadek Antoni ze strony ojca zmarł, kiedy byłam dzieckiem. Mam tylko siostrę, mama była zawsze obecna, biegająca między etatem a domem, tata – w pracy. Niedawno przyszła na świat moja siostrzenica, znów dziewucha! Potem humanistyczna klasa, kulturoznawstwo, lata zajmowania się gender studies i Michał Witkowski jako najlepszy przyjaciel. Mój nowy zawód pisarki jest pod tym względem bardziej zróżnicowany. Będąc młodą i dodajmy naiwną studentką gender studies, myślałam, że chodzi o to, by spotkać towarzysza podróży, który nadąży za mną pod każdym względem. Będzie biegał maratony i pisał książki, czytał do poduszki Lacana i słuchał oper Haendla, skoczy ze mną na banji, zrobi sushi, wyprasuje mi sukienkę, którą sam wybierze i kupi najlepiej w Comme des Garçons, i będzie żył, jak to się mówi, w pełnym kontakcie ze swoimi emocjami. Dziś jestem na szczęście o wiele bardziej wyrozumiała, bo świadoma własnych słabości i ciemnych stron, bardziej otwarta na inność. W ogóle bardziej ciekawa ludzi również płci mniej czy bardziej męskiej, gotowa pokochać ich drobne słabości, o ile są dobrzy i odważni, i nie cierpią na chroniczną abulię. Małe nietakty, zaplątania, kłamstewka, co się wymsknęły w dobrej sprawie - to przecież takie ludzkie. Koleżanka dziennikarka, która przygotowuje dla prasy kobiecej materiały o najnowszych modelach wibratorów, życiu w poli-amori czy kryzysie męskości opowiadała mi o eksperymencie jakiegoś psychologa, który mężczyzn z problemami prosił na terapii o wzniesienie miecza. Prawdziwego miecza, nie myśl sobie, choć seksuolodzy wiedzą, że z metaforycznym też jest dziś mnóstwo problemów. I nic. Mężczyźni nie mogli wznieść miecza. Siła kojarzyła im się z agresją, przemocą, a nie odwagą i pewnością koniecznymi do budowania bezpiecznego domu i dobrego związku. Męskość jest w kryzysie i to problem obu płci. Ktoś mnie niedawno zapytał, czy umiałabym zrobić kotlety mielone. Jestem wegetarianką, ale umiem, i odpowiedziałam, że za pierwszym razem mogę pokazać, jak to się robi. Kotlety są proste! Musimy jakoś się dogadać, musimy negocjować, bo większość z nas jest skazana na życie w męsko-damskiej parze. Książka, która teraz lęgnie mi się w głowie, będzie o miłości. Czyjej, jeśli jesteś w stanie zdradzić? I to nie jest może tak, że obecnie mamy kryzys tożsamości jako takiej, bez względu na płeć?    Odpowiem w sposób, który z pewnością Cię nie usatysfakcjonuje: o miłości jako ludzko-nieludzkim fenomenie. Nie usatysfakcjonowałaby mnie odpowiedź wprost i rzeczowa, zatem dzięki!    Niech to wiec będzie pewną, celowo bardzo wieloznaczną, podpowiedzią. Przerostem mniej lub bardziej zawansowanych dyskusji o tożsamości jestem trochę znużona, albo inaczej – ważny skądinąd problem niebezpiecznie się zbanalizował. Jeśli już, to raczej pośrednio pojawi się on w mojej nowej powieści, czyli w odniesieniu do jej tematu głównego. W tej mierze będzie o odzyskiwaniu, pozyskiwaniu, odkrywaniu własnej i cudzej tożsamości. Mówiłam Ci, że najpierw pojawiają się słowa. W przypadku mojej nowej powieści brzmią one „znikła bez wieści”. Potem przychodzi ton – i jest on miłosny. Mam już pierwsze postaci, obrazy. Myślę, że to, co najbardziej mnie w tej narracji nurtuje to pytanie, czy da się zacząć od nowa. Powiedziałabym, że interesuje mnie miłość jako medium tożsamościowe, gdybym jednak się dała zmusić do teoretycznego rozważania na temat „co” i „jak”.    Przekraczasz granice – swojego poznania, światów swoich bohaterów, kulturowe, światopoglądowe. Które są nie do ruszenia?    Mówiłabym raczej o granicach-jeszcze-nie-przekroczonych. Czasem się o nie ocieram. Czasem ktoś zada pytanie, które odzywa się dreszczem na moich plecach. Jedną z takich granic, za które się wybieram, w przyszłości jest ta, która dotyczy mojego stosunku do tego, co możemy z braku lepszego określenia nazwać Bogiem.       To definicja ludzkich neuroz, lęków, pragnień i niepewności. Jestem ateistą i Ty również. I ciężko być w Polsce ateistą, bo co rusz natykamy się na katolickie fetysze i symbole. Tobie spod pióra też wyszło niejedno niechciane, hm?    Mój ateizm jest coraz bardziej podejrzany i mętny, a zainteresowanie religią dawno już wykroczyło poza obiektywny namysł antropologiczny. W każdej z moich trzech powieści są figury boginiczne, a Matka Boska panoszy się i świeci nieziemskim blaskiem. Ma mój ateizm w nosie. Nie planuję tego. To, o czym tu mówię, pojawia się spod spodu, z nieświadomego tekstu, a ja pozwalam mu na wiele, bo chcę zobaczyć, co dla mnie ma, co czai się w mroku. Wczoraj w rozżarzonym do białości Krakowie odwiedziłam św. Jacka u dominikanów. Usiadłam na schodach do jego kaplicy w półmroku i ciszy, i poczułam, że nigdy nie byłam tak blisko Jadzi Chmury. Mojej matki Polki kochanej, mądrej i głupiej, dobrej i złej, która do „kościółka” chodziła „odsapnąć”.    W „Ciemno, prawie noc” kroczysz ku poetyce horroru, gotyckiej grozy, opowieści z dreszczykiem. Świat przedstawiony trzyma się realnie Wałbrzycha z "Piaskowej Góry" i „Chmurdalii”, ale w gruncie rzeczy dokonują się przemiany, metafizyczne przejścia, załomy rzeczywistości i fikcji. W taki niejednoznaczny sposób chcesz snuć swe dalsze opowieści?    Wydaje mi się, że fundamenty mojego języka zostały już położone i nie ma po co przy nich dłubać, ale bardzo różne budowle da się na nich wznieść. Kiedy piszę, mam świadomość istnienia dwóch rzeczywistości: tak zwanego realnego świata i tego innego pod spodem. Oczywiście jest wiele wyrafinowanych języków, w jakich można to opisać, na przykład psychoanaliza. Ale chcę powiedzieć po prostu, że kiedy piszę, wiem na przykład, iż jeden telefon do bohatera może sprawić, że nagle rzeczywistość się zakrzywi i fiknie koziołka, a my znajdziemy się w świecie niby podobnym do naszego, ale zupełnie nieznanym i szalonym. To moje doświadczenie pisania i życia, w którym zawsze czułam, że stąpam po linie czy krawędzi. Czasem to uczucie słabnie w codziennej krzątaninie, czasem jest silniejsze. Na przykład niedawno po drodze z Krakowa do Warszawy zatrzymałam się w Jędrzejowie. Wymarły ryneczek. Absurdalny pensjonat w polach. Do tego klasztor cystersów i kościół, z którym przechowywane są relikwie Wincentego Kadłubka. Chodziliśmy dookoła tej świątyni w nierealnym podeszczowym świetle i czułam, jak w rzeczywistości i w słowie „kadłubek” otwiera się szczelina i woła mnie do jakiejś opowieści. Teraz prześladuje mnie figura fałszerza relikwii, ale może nie powinna o tym mówić. Wspomniana koleżanka dziennikarka mnie uprzedza, ze ludziom brakuje pomysłów, ale ja mam ich nadmiar, więc wymyślę sobie coś innego, nie ma obaw.    To wieczne prześladowanie nie bywa męczące? Męcząca może być niemoc. Przeraża mnie raczej, że te postaci przestaną przychodzić. Co wtedy? Rzemieślnicza dłubanina? Jakaś podróż „po inspirację”?    Jesteś świadoma swojej wartości. Swoich możliwości i umiejętności. Coś takiego jest bardzo niepolskie, nam tu niepotrzebne. W świecie literatury mamy ludzi, którzy albo krygują się i wciąż podkreślają, że nie są pewni swej wielkości albo megalomania każe im wmawiać, że z bzdury powstaje arcydzieło. Kiedy zrozumiałaś, poczułaś, że to, co robisz literacko ma wartość i że kolejne opinie o Twoim pisaniu nie wpłyną już na Ciebie, bo wiesz, że jesteś po prostu świetną pisarką?    Każdy ma jakieś strategie przetrwania. Od dziewiętnastego roku życia radzę sobie sama i nie zawsze było lekko i różowo. Trochę jak Alicja z „Ciemno…”, bo też zaniosłam pierwszy tekst do Wyborczej „z ulicy”. Ciągnęłam chińską torbę na kółkach przez kolejne nory, jadłam kaszę gryczaną, bo tania i zdrowa, ale dbałam o wygląd i nadrabiałam miną. Mój towarzysz życia śmieje się, że sobie konstruuję teraz mit pucybuta, bo tak naprawdę jestem hołubionym i kochanym nauczycielskim dzieckiem i kobietą, o którą zawsze ktoś się troszczył, ktoś dbał, wyprawiał w drogę i czekał, i to wszystko prawda, ale dopiero w Warszawie poczułam, że jestem dziewczyną z Wałbrzycha. Nie byłam i nie jestem częścią warszawki. Zaczynałam tu od zera. Moja najstarsza przyjaciółka Beata mówi, że kiedy spotkała mnie w Warszawie po paru latach niewidzenia, zaraz na początku mojego pobytu w stolicy, miałam minę jak chart afgański w wyścigu na sto kilometrów. Zahartowałam się i wyluzowałam. Jestem pewnie jedną z nielicznych osób z mojego środowiska, które nigdy nie były na terapii.       Malezja - fot. KŁ    To truizm, ale chyba Twoje książki są autoterapią…     Nigdy tak nie myślę o twórczości. W ogóle język terapii jest mi obcy. Ja nawet do zwykłych lekarzy na ogół nie chodzę, bo nie lubię. Wyjątek robię dla dentysty i ginekologa.     Co było dalej w tej Warszawie od zera?    Czułam się biedna, zmęczona i niekiedy samotna, ale nigdy nie czułam się chora. Wielkim darem, jaki dali mi rodzice, jest to, że zawsze wiedziałam, że jestem dziewczyną, która da radę, przetrwa burzę i tornado. Za własny sukces uważam to, że potrafię być silna, ale nie zamieniłam się przy tym w chłodnię, co zdarza się często samodzielnym mocnym kobietom. Myślę, że ta ogólna postawa niemazgajenia się i życiowej odwagi dotyczy w moim przypadku też stosunku do literatury i do samej siebie jako pisarki. Zaczęłam pisać, kiedy czułam się już dobrze zadomowiona w świecie, w języku. Dotarłam wtedy do miejsca harmonii, wolności i siły. Moje życie wydawało mi się dobre. Gdyby się nie udało, miałam swój port, byłam kochana i akceptowana razem ze wszystkimi dziwactwami i odpałami. Napisałam „Piaskową” i wiedziałam, że to dokładnie to, co chciałam powiedzieć i tak, jak chciałam powiedzieć na tym etapie podróży. Miałam też pewność, że nigdy przedtem nie zrobiłam niczego tak dobrego. Gdybym została  na uczelni, napisałabym zwykłą habilitację, która przepadłaby w stosie innych zwykłych habilitacji, a „Piaskowa” zmieniła moje życie. Ciągle zmienia. Rzeczywiście ani klęska mnie nie złamie, ani sukces nie przewróci mi w głowie, ale nie powiem, żebym czuła się jakoś specjalnie doceniona przez różne polskie gremia. Mam za to coraz więcej czytelników. I przyjaciół. Moja harda mina sprawia, że budzę czasem zawiść, która mnie boli i niesłuszne przekonanie, że moje uczucia trudniej zranić. A to nieprawda.    Jesteś wulkanem energii. Z hardą miną! Uwielbiasz biegać. Jak radzisz sobie z tym, co próbuje wygasić energetyczny żar? Z przeszkodą na trasie biegu? Co może człowieka wędrującego powstrzymać, zablokować? A może po prostu – czy jest coś, czego się boisz i czemu nie mogłabyś sprostać?    Kiedy jest z jakiegoś powodu ciężko, wymyślam plan. Na przykład teraz jadę na wyspę i przygotuję się tam do maratonu. Będę latać po górskich ścieżkach, a potem złachana wpadać do morza. Zawsze unikałam sytuacji, które zobowiązywałyby mnie i wiązały z jednym miejscem, z jedną wizją życia. Zostać gdzieś na dobre, osiąść – nic nie przerażało mnie bardziej. Biegam i patrzę, jak z Okęcia startują samoloty. Dlaczego beze mnie?! Ale dopadłeś mnie w momencie, kiedy po raz pierwszy błysnęła w mojej głowie myśl o zbudowaniu domu. Byłby otwarty na cztery strony świata, pełen światła. Jak wigwam ze szkła. Żadnych spadzistych daszków, wstydliwych okienek tylko zapraszająca otwarta przestrzeń z każdej strony. Dom jako przedłużenie podróży i wolności, a nie jej koniec czy ograniczenie. Oprócz co najmniej dwojga ludzi byłyby tam zwierzęta. Koty oczywiście. Psy, na pewno jakiś cudny kundel, i co tam jeszcze by do nas przylazło. Nie byłoby tego, kto czeka, i tego, kto wyjeżdża. Skoro o psach mowa. Ostatnio w podróży spotkałam psa. Mały przydrożny bar, lasek w drodze do Krakowa. I porzucony pies. Piękny młody golden retriver. Wiem, że coś się obsunęło w boskim planie i ten pies, którego nie mogłam wziąć, powinien był się pojawić trochę później. Jechałam potem na rowerze Kościeliską w Zakopanem i czułam ducha tego psa przy sobie. Leciał z wywieszonym ozorem. Naprawdę boję się teraz tego, że nie będzie mi się chciało chcieć, że złamie mnie rosnące zamiłowanie do świętego spokoju i cieplutkiej wygody zwanej też rutyną, i obudzę się w poczuciu, że już nie warto, że nic nie da się zrobić i nawet jeśli nie będzie źle, będzie tylko po staremu. Albo, że moja bezwzględność zwycięży z łagodnością i poślę do diabła kogoś tylko dlatego, że o jeden raz za dużo okazał mi swoją niedoskonałość i słabość. A ja zostanę sama wśród japońskich gadżetów, przy nowym biurku, które właśnie zamówiłam. Tak, zamówiłam biurko. Pierwszy raz pragnę mieć własny mebel! Jest coś, o czym nigdy publicznie nie mówiłam. Kiedy byłam w Japonii, tuż przed tym zanim zaczęłam pisać „Piaskową Górę”, mój przyjaciel popełnił samobójstwo. Wysłał do mnie pożegnalnego maila, którego nie zrozumiałam, i skoczył. Bo któregoś dnia uderzyła go pewność, że jest za późno, że już nie będzie inaczej niż właśnie po staremu. Powiedziałam sobie wtedy, że nie mogę na to pozwolić i czas na zmianę.    Czyli – jak napisał Hesse – lepiej dać się życiu pokonać niż zginąć z własnej ręki? Ty się nie dasz pokonać, prawda?    Nie jestem aż tak pewna siebie. Mam w rodzinie dobrą tradycję ginięcia z własnej ręki. Gdybym poczuła się pokonana, Morze Drzew, czyli Aokigahara, las samobójców u stóp Góry Fudżi byłby jedną z poważnie rozważanych opcji. Pamiętaj, co mówiłam o nadrabianiu hardą miną. Ale na dziś mam przed sobą co najmniej jeden ośmiotysięcznik do zdobycia.     Dzięki za rozmowę, za… uchylenie drzwi. Nie będę zaglądał dalej i głębiej, bo szanuję prywatność. Domów, w których mieszka wolność. I ludzi, którzy marzą o domach, budując je w sobie samych. 