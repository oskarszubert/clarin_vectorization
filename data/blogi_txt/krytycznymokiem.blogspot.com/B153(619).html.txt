Debiutancka książka Magdaleny Zych wpisuje się w nurt współczesnej  literatury homoerotycznej, w której po Witkowskim czy Żurawieckim chyba  niewiele nowego można napisać. A jednak! Interesujące „Siedem szklanek”  porusza nie tylko problem tożsamości i jej związków z seksualnością, ale  w symboliczny sposób ukazuje zderzenie heteronormatywnego świata z  innością, której nie sposób ogarnąć.   Główni bohaterowie powieści to Kuba i Emil. Kuba jest w gruncie  rzeczy nijaki, Emil samym sobą stanowi pewną jakość. Spotkanie tych  dwóch skrajnie różnych od siebie mężczyzn zaowocuje mnóstwem zwrotów  akcji, ale przede wszystkim zmusi do myślenia nad istotą ich znajomości i  nad tym, że w gruncie rzeczy się przyciągają.    Emil to szalony kontestator. Artysta wciąż ocierający się o  kobiecość, choć bardzo silnie osadzony w męskości (o tym świadczą m.in. wygłaszane przez niego poglądy). Znawca literatury i sztuki, a także  wzorowa niańka. Ucieka od samotności i wie, że jedynym sposobem na to  jest bycie słuchanym i adorowanym. Kubie trudno zrozumieć zachowania  Emila. Z jednej strony to klasyczna „ciotka”, przebierająca się w  kobiece fatałaszki i robiąca stylowe makijaże na twarzy. Z drugiej  strony dość bezkompromisowy i twardy facet, który wie, czego chce w  życiu i potrafi realizować swoje plany. Jaka jest zatem orientacja seksualna Emila? Kiedy się ją kwestionuje, bohater przeżywa to jak  największą zniewagę. Jednocześnie wygłasza takie sądy: „W zasadzie to  uważam, że na świecie w ogóle nie ma heteryków. Są tylko źle podrywani  biseksualiści”. Jest o tym tak przekonany, że nawet Kuba, którego Emil  początkowo mierzi i do którego odnosić się może z cynizmem, zaczyna  zastanawiać się nad kwestią własnej (i nie tylko) seksualności.    Kuba zostaje przez Emila dość szybko przemianowany na Kubusia. Kubuś  jakby tracił swą dotychczasową tożsamość, ale nie jest mu z tym źle, bo  taka niepewność może być inspirująca. Po jakimś czasie Emil zaczyna  definiować Kubę, zastępuje mu Boga, a ich znajomość przeradza się w coś,  co psychicznie Kubusia męczy. Emil zaś sprawia wrażenie bardzo  zadowolonego w takim układzie.    Warto zwrócić uwagę, że Emil adorowany jest nie tylko przez  mężczyzn, ale także przez kobiety z najbliższego otoczenia. Imponuje innym tym, iż jest tak bardzo pewny siebie. Czy na pewno? Emil uosabia  zarówno poglądy homoseksualnej mniejszości, jak i wypowiada się w  imieniu tych, dla których homoseksualizm jest czymś nie do  zaakceptowania. Magdalena Zych prowadzi tutaj dwuznaczny dialog z  czytelnikiem. Nie zdradza tak naprawdę, jakie motywy kierują  zachowaniami Kuby ani Emila, stoi jakby obok i spisuje to, co mówią  bohaterowie oraz opisuje ich zachowania.    Tytuł sięga do klasyki literatury dziecięcej. W „Akademii pana  Kleksa” Adaś Niezgódka śni sen o siedmiu szklankach. Surrealistyczny i  zaskakujący. Opowieść o Emilu i Kubie przeplatana jest lirycznymi  marzeniami sennymi tego drugiego. Czyżby Emil jako Kleks wprowadzał  niezdarnego Niezgódkę-Kubę w tajniki prawdziwego życia?    „Siedem szklanek” opowiada o tym, w jaki sposób na co dzień gubimy  się wśród schematów, metek i ograniczeń wywoływanych opiniami innych o nas samych. To także książka opisująca, jak wielką zagadką może być  ludzka seksualność. To również dość dobrze skrojona opowieść obyczajowa,  w której znajdą coś dla siebie także zwolennicy opowieści o miłości,  przywiązaniu, rozczarowaniach i smutku. Miejmy nadzieję, że Magdalena  Zych będzie próbowała wyjść poza swe zainteresowania teorią queer i w  przyszłości napisze opowieść o ludzkim dramacie niemożności bycia sobą  do końca, bo ten problem w jej debiucie został jedynie delikatnie nakreślony.   Wydawnictwo Prószyński i Spółka, 2011 