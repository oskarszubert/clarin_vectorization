Nie określiłbym powieści Austina Wrighta mianem „arcydzieła”, a taka  etykieta znajduje się na okładce książki. Nie dołączę do peanów na jej  cześć, które można przeczytać tym razem na okładce tylnej, bowiem „Tony i  Susan” bynajmniej nie jest powieścią ani piękną, ani cudownie napisaną.  Myślę, że to dość dobrze skrojony dramat obyczajowy o specyficznej  formie – mierzymy się bowiem, wraz z główną bohaterką Susan Morrow z książką, którą przesyła jej ni stąd ni zowąd były małżonek. Książka w  książce, dwie fabuły, dwie pozornie różne historie, którym już na samym  początku nadany jest wspólny mianownik, zatem zmusza ona czytającego do  takiej, a nie innej interpretacji. Susan ma zostać bowiem dotknięta  przez powieść autorstwa mężczyzny, którego kiedyś utrzymywała i któremu wierzyła, iż potrzebuje natchnienia i spokoju, by pisać, a w gruncie  rzeczy nie miał do tego ani predyspozycji, ani też nie wiedział, o czym  pisać. Tymczasem wiele lat po rozstaniu nagle znajduje temat i  maszynopisem ma zadać Susan bolesny cios. To wszystko wiemy już z  pierwszych stron tej powieści, czy trzeba zatem czytać ją dalej?   Może warto spojrzeć na tę książkę nieco inaczej. Może jest tu mowa o  wzajemnej ekspiacji, oczyszczeniu się z demonów przeszłości i stawianiu  czoła temu, od czego wcześniej uciekano. Tak, z pewnością „Tony i  Susan” to książka rozliczeniowa. Edward bowiem rozlicza się w swej  kryminalno- obyczajowej powieści z samym sobą i Susan, ona zaś  przytłoczona twórczością swego ex, tak silnie wdzierającą się do jej wnętrza, próbuje z perspektywy czasu spojrzeć na swój nieudany związek z  Edwardem i zrozumieć błędy, jakie popełniała oraz to, kiedy i w jaki  sposób go raniła. Dociera do niej także fakt, iż nie jest szczęśliwa w  obecnym związku.   To, co przesyła do przeczytania Edward, jest mroczną powieścią o  zemście. Główny bohater, Tony Hastings, jest świadkiem tego, jak trzech  zbirów na autostradzie rozdziela go z ukochaną żoną i córką, by potem je  zgwałcić i zamordować. Poniżenie Tony’ego stanie się jednocześnie jego  zemstą. Bohater próbuje zdefiniować swoją męskość i udowodnić przede  wszystkim sobie to, iż był męski w konfrontacji z nocnymi kierowcami,  którzy najpierw ścigali się z jego rodziną, by później zatrzymać ich  samochód i skazać na piekło, jakiego końca potem nigdy już nie można  było zobaczyć. Zamknięty w sobie, brzydzący się przemocą Tony,  początkowo kiepsko współpracuje z policją i jest tak, jakby policjantom bardziej zależało na schwytaniu przestępców niż jemu samemu. Nie podejrzewa, że z czasem wejdzie w swoistą grę, w której trudno mu będzie  się odnaleźć. Grę, której reguły ustali pewien ambitny policjant  śledczy…   Susan odnajduje wiele wspólnego z powieściowym Tonym. Dramatyczna  opowieść Edwarda – jak to zaznaczono na początku opowieści i we wstępie  tej recenzji – przenika ją na wskroś i powoduje, iż coraz trudniej jest  jej odciąć się od niezwykłej fabuły, jaką raczy ją ex. Dochodzimy tutaj  do kwestii autora i czytelnika oraz wzajemnych między nimi zależności.  Wright napisał książkę o istocie pisania, o kreacji twórczej za pomocą  słów, która ma oddziaływać na wyobraźnię odbiorcy i poruszać go na tyle,  by wszedł w interakcję ze słowami budującymi czytaną przez niego  fabułę. Edward to modelowy typ niespełnionego pisarza, Susan zaś jest wymagającą czytelniczką. Autor pokazuje szereg napięć, jakie rodzi  kontakt między nimi za pomocą słowa pisanego. I to ostatecznie  przekonało mnie do tego, by nie krytykować tej powieści. Austin Wright  bowiem stopniuje napięcie i gra z czytelnikiem. Do tego potrafi go  wyprowadzić w pole i zaskoczyć, a taka sztuka nie każdemu się udaje.  Plus zatem za inteligencję autora, minus za ckliwą i w gruncie rzeczy przesłodzoną opowieść, w której zemsta ma lepki smak i nie ma w niej ani  odrobiny cierpkości.  Wydawnictwo MUZA, 2011 