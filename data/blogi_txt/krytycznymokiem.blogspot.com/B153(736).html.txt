PATRONAT MEDIALNYPotężna willa na warszawskim Żoliborzu z 1924 roku opowie swą mroczną  historię, splatając ze sobą dramatyczne losy dwóch kobiet – Ewy i  Marzeny – które będą mieć ze sobą więcej wspólnego niż można by to było  przypuszczać na samym początku. Jednoznaczna klasyfikacja „Willi”  Magdaleny Zimniak jest bardzo trudna. Opowieść to w dużej mierze  psychologiczna, ale także zarówno socjologiczny jak i historyczny rys  przemian dziejowych w Polsce, które determinują życie kobiet, a zwłaszcza Ewy. Myślę, że w najnowszej publikacji Wydawnictwa JanKa  odnajdą się przede wszystkim czytelniczki spragnione mocnej,  emocjonalnej opowieści o miłości, krzywdzie i wybaczaniu tej krzywdy. To  książka z żywo nakreślonymi wizerunkami kobiet, ale równie pasjonująca  opowieść o istocie męskości, jej udowadnianiu i pragnieniu posiadania. W  tej powieści nawet tani sentymentalizm i banalność niektórych rozwiązań  fabularnych nie gorszą. Magdalena Zimniak bowiem stworzyła sugestywne  wizerunki kobiet uwięzionych w ziemskim piekle. Jedną trzyma w nim  nienawiść, drugą miłość. I jedna i druga nie mogą uciec od piekła życia z  mężczyzną, a jednocześnie to, co najgorsze – wbrew temu, co mówił  Sartre – rodzi się i umiera w nich samych. Bo piekło to one same. Jak to rozumieć?Rok 1967. Ewa szykuje się na bal studniówkowy. Zakochana w Maćku,  nie widzi poza nim świata. Wspólnie planują przyszłość i wierzą, że uda  się ich miłości przetrwać w czasach, w których przetrwać jest ogólnie  trudno. Na ich drodze staje jednak zasadnicza przeszkoda. Ewa i Maciek  zostają aresztowani i przetrzymywani w więzieniu. Ewie udaje się wydostać. Maćka zwolnią, jeśli jego ukochana spełni wolę Piotra, partyjnego dygnitarza. Okazuje się, iż Piotr to diaboliczny despota, a  Ewa podpisuje z nim swoisty cyrograf, dla dobra swego ukochanego na  zawsze wiążąc się z przedstawicielem systemu, którego tak z Maćkiem  nienawidzą. Małżeństwo Ewy z Piotrem to układ  zmuszający kobietę do  życia w ciągłym lęku i opresji. Kiedy los ponownie złączy ją z Maćkiem i  na kołobrzeskiej plaży pozwoli zapomnieć o koszmarze życia w sztucznie  zaaranżowanym małżeństwie, okaże się, iż owoc ich zakazanej miłości –  dziecko, którego Ewa nigdy nie chciała mieć z Piotrem – będzie dopiero  początkiem prawdziwego piekła dla bohaterki.Rok 1998. Marzena słucha o rocznicy wydarzeń Marca’68, w których  przecież nie mogła uczestniczyć, bo urodziła się dziewięć lat po tym  pamiętnym roku. I ona także wkracza w dorosłość. Pozostawia za sobą  pełną traumatycznych przeżyć młodość i okrutne dzieciństwo,  w którym  jako adoptowane dziecko musiała nieustannie dbać o to, by przybrani  rodzice uznali ją za prawdziwą córkę. Osobowość Marzeny jest mocno zachwiana. Jej całe dotychczasowe życie było oparte na zadaniach do  wykonania, zleceniach innych, którym trzeba się było podporządkować.  Niepewna swej wartości, nigdy nie nawiązała z nikim bliższej relacji do  momentu,  w którym nie poznała Artura. Mąż w szybkim czasie stał się  jedyną dla niej ważną osobą; całkowicie mu się podporządkowała,  zrezygnowała z pracy, ze swoich marzeń i planów. Bezwzględne  posłuszeństwo Arturowi stało się priorytetem takim samym jak stałe  udowadnianie adopcyjnym rodzicom, że mogą na nią liczyć i mogą być z  niej dumni.Życie Marzeny staje się szybko tak samo toksyczne jak Ewy. Losy obu  kobiet zdają się ze sobą mocno związane. A miejscem, w jakim dochodzi do  mistycznego kontaktu między nimi jest piwnica willi – miejsce kary i  opresji. Tam trafiała przed laty nieposłuszna Ewa. Tam także wędruje  Marzena karana przez swego męża. Kto i w jaki sposób pomoże zrozumieć  tajemnicę domu, w którym żyły dwie kobiety i jak rozwiąże się zagadka tajemniczych głosów, które Marzena słyszy w piwnicy?Pomysł z uczynieniem domu symbolicznym miejscem, w jakim rozgrywają  się zdarzenia minione i aktualne nie jest nowy. Wystarczy wspomnieć wydany ostatnio „Klucz do ogrodu” Jenny Erpenbeck, w którym brandenburski dom przez lata jest świadkiem zdarzeń tworzących barwną  panoramę historyczną. Magdalena Zimniak nie musiała jednak sięgać do  niemieckich wzorców, bo i na gruncie polskim w ciągu minionych kilku lat  pojawiły się powieści z kluczową rolą domu – „W ogrodzie Mirandy”  Katarzyny Krenz czy (powieść bliższą przekazowi Zimniak) "Dom Małgorzaty" Ewy Kujawskiej. To, co jednak czyni z „Willi” powieść wyjątkową to atmosfera grozy i napięcia, dobrze skonstruowane postawy kobiecych (i męskich) postaci  zagubionych, samotnych, osaczonych i smutnych. Czyta się Zimniak dobrze,  chociaż chwilami można odnieść wrażenie, iż ta książka jest po prostu  za długa, a mnogość wątków niekoniecznie stanowi jej zaletę. Chwilami  przypomina nieco „Rewers” Andrzeja Barta, to znowu pokoleniowe kobiece  opowieści z książek Ingi Iwasiów. Nihil novi zatem, ale… powieść pasjonuje, zadając liczne pytania. Czy miłość naprawdę „nie podlega  ziemskim kalkulacjom”? Jak wiele można dla miłości znieść i jak wiele  straty unieść na swych barkach? Do czego doprowadza szaleńcze oddanie  się jednej osobie i czy katujący mężczyźni nie są aby ofiarami kobiet,  które krzywdzą? Mroczna willa Magdaleny Zimniak kusi i skłania do rozmyślań. To opowieść, w jakiej okrucieństwo w niezwykły sposób łączy się z finezją i  subtelnością. Książka o potędze miłości, sile nienawiści, o braku  spełnienia i rozpaczliwych próbach zrozumienia, kim jest się naprawdę.Wydawnictwo JanKa, 2010KUP KSIĄŻKĘ 