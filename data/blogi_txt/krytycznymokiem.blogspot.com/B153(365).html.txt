Makabra, czarny humor, mroczna groteska – wszystko wisi już w powietrzu,  kiedy czytamy tytuł jednej z ciekawszych, w moim odczuciu, pozycji  polskiej literatury współczesnej tego roku. Agnieszka Szygenda poruszać  się będzie po obszarze poznawanym już na różne sposoby. Mało kto jednak  potrafi pisać o zagadkach człowieczeństwa w tak misterny i pasjonujący  sposób. Bo ile tak naprawdę możemy powiedzieć o drugim człowieku? Na  podstawie czego go sądzić? Tego, co robi, tego, jak żyje czy tego, co myśli? Czy jakakolwiek droga poznania jest możliwa, kiedy ze wszelkimi  motywacjami do działania, emocjami i uczuciami jest się zmiennym i  nieprzewidywalnym? Może właściwie o tym, kim jest człowiek i kim się  staje najlepiej opowiedzieć używając przerażających z pozoru, ale bardzo  trafnych środków przekazu, jakimi operuje autorka „Kupię rękę”? Rzadko  spotykane połączenie rzeczowości i niedopowiedzeń, tragedii i czarnej komedii, powieści obyczajowej i psychologicznej – taka jest nowa powieść  Agnieszki Szygendy. Wyrafinowana. Subtelna. Jednocześnie  bezkompromisowa i szalona. Prawdziwa jak samo życie. Wszystko zaczyna się od makabrycznego pomysłu głównego bohatera  książki, Olgierda Szczepankiewicza. Mężczyzna, wiedziony jakimś trudnym  do określenia impulsem, postanawia dać w Internecie ogłoszenie o treści z  tytułu książki. Szybko przekonuje się, iż rękę można kupić w dość  specyficzny sposób, albowiem pewien student wystawia ją na aukcji z  możliwością wykonania na niej tatuażu reklamowego, który widoczny będzie przez pół roku. Olgierd kupuje nie tylko miejsce na skórze Tomka, ale i  w pewien sposób jego samego. Okaże się bowiem, iż to, co student musi  sobie wytatuować, przekracza granice jego wyobraźni i staje się źródłem  opresji. Bohater Szyngendy szybko zdobywa kolejne „ciała” i każe wykonać  kolejne zlecenia, a w krótkim czasie trafia także na oferowane w  miłosnym uniesieniu ciało Igi, która niczego nieświadoma, postanawia dać  wyraz swemu oddaniu i miłości, inicjując kolejną nietypową aukcję internetową.  „Kupię rękę” wieloaspektowo porusza problem kupna i sprzedaży.  Olgierd jest przekonany, że dzięki pieniądzom i wpływom można kupić  każdego. Kupuje ludzi i ich ciała, każąc tatuować na nich to, co jemu  samemu od dzieciństwa spędza sen z powiek. Mężczyzna podejmuje ryzykowne  próby uwolnienia się od duchowych cierpień i skazania na nie innych,  nad którymi – jak mniema – będzie mieć teraz pełną kontrolę. A przecież  wciąż kontrolowany, krytykowany i sztorcowany syn nauczycieli od zawsze  był na cenzurowanym, zawsze znajdował się w szkole, gdzie czuł się  uczniakiem mimo tego, iż w szkolnych murach przebywał tylko w określonym  czasie. Olgierd to osobowość zakompleksiona i nieszczęśliwa. Osobowość  pragnąca dominować w rewanżu, bo przecież przez całe życie ktoś  dominował nad nim. Surowi rodzice, patrzący wciąż na ręce teść i  świadomość, że wieczna praca oraz staranie się nigdy nie były doceniane. Olgierd nie spełnia się ani w roli syna, ani ojca, ani męża. Przepełniony goryczą, staje się coraz bardziej cyniczny i okrutny. A  przynajmniej za takiego chce uchodzić, bo to jego broń przed światem.  Okrucieństwo skazywania ludzi na tatuaże- stygmaty idzie w parze z  głęboko wrytym w psychikę przekonaniem Olgierda o własnej  niedoskonałości. Dotychczas kontrolowany, sam chce kontrolować, sam  wyznaczać granice i decydować o cudzym losie. Odrzuca bliskość żony i  syna, odpycha od siebie jakiekolwiek ciepłe uczucia. Gra z wykupionymi  przez Internet ciałami w specyficzną grę, ale jej finału nie jest w  stanie przewidzieć…  Agnieszka Szygenda próbuje także dać kilka odpowiedzi na pytanie o  to, co znaczy sprzedać się w życiu. Jakie motywacje kierują ludźmi  decydującymi się na podległość wobec Olgierda? W jaki sposób dobrowolnie  sprzedający się chcą osiągnąć zaplanowane cele? Czy decyzje Tomka i Igi  to jedynie wymysły chwili? I co tak naprawdę za nimi stoi? „Kupię rękę”  to dwuznaczna powieść o specyficznej prostytucji. O tym, iż własna godność i poczucie bezpieczeństwa mogą zostać zachwiane podczas przerażającej transakcji sprzedaży. I w tym znaczeniu drugoplanowe  postacie z tej książki są tak samo ważne jak Olgierd, jego frustracje,  lęki i kompleksy. Tym bardziej, że kupiona ręka okaże się w krytycznym  momencie bardzo potrzebna i jej wyciągnięcie może być na wagę złota.  Szygenda zaskakująco dojrzale pisze o tym, w jaki sposób ludzie  maskują swe słabości i co nimi kieruje, by tak naprawdę nie okazywać się  słabymi. Autorka pochyla się nad cierpieniami pojedynczego człowieka, tworząc jednocześnie barwny kolaż emocji i zdarzeń, które pokazują, jak  cierpią pewne grupy społeczne. To także opowieść o sile rodziny i jej  pojednawczej roli. Dramatyczna i chwilami mocno kontrowersyjna książka  Agnieszki Szygendy  jest niesamowicie przejmującą opowieścią o życiowych  wyborach i ich konsekwencjach.  Ja kupuję jej literacką rękę ze wszystkimi tego mrocznymi konsekwencjami. A ty? Wydawnictwo Bliskie, 2010KUP KSIĄŻKĘ 