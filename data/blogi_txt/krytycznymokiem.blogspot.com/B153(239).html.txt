Proza Szulkina jest ciężka, mroczna i uderzająca trzema sztyletami ze  słów, bo „Epikryza” to specyficzny tryptyk o samotności, cierpieniu w  niej i odczuwaniu tego cierpienia. Na tę niepozorną książkę składają się  trzy dość specyficzne teksty. Dwa wyszły Szulkinowi pewnie dlatego, iż  nieobca jest mu reżyseria. To w końcu idealne dramatyczne monologi dla zgorzkniałego Bogusława Lindy czy histerycznej Krystyny Jandy. Teoretycznie. W teorii także trzeci tekst, makabryczną baśń z elementami  czarnego humoru i wstawek a la „Piła, numer wpisz sobie sam”,  moglibyśmy przyłożyć do aktorskiego światka i pokusić się o to, kto  najciekawiej zagrałby skazanego na samotną walkę z otoczeniem i samym  sobą Kajtusia, w którym walczą i Gombrowiczowskie Formy, i szaleństwo  surrealistów. Kontrolnym słowem, słowem-kluczem, narzuconym nam przez  autora, jest tytułowa epikryza. Bolesna, przejmująca, przerażająca. Analiza postępu choroby. Choroba jest jedna. Szulkin udziela trzech o  niej informacji. Jakich? Warta podkreślenia jest struktura czasowa, albowiem poznajemy  najpierw bohaterów z przyszłości, potem bohaterkę z czasu teraźniejszego  i dopiero na końcu rezolutnego Kajtusia, burzyciela świata przedstawionego, którego poznajemy w XIX wieku. Szulkin rusza zatem od  przyszłości w przeszłość. By zdiagnozować chorobę i jej rozwój, trzeba  się cofnąć wstecz. Chorzy bohaterowie „Epikryzy” mówią trzema różnymi  głosami, ale w gruncie rzeczy o tym samym.  „Ślimak” przypomina groźne widmo Orwella, co może być o tyle  zaskakujące, iż akcja opowiadania dzieje się w dalekiej przyszłości.  Pratt to stary człowiek w nowych czasach. Jego biografia nie zawiera nic  cennego, jego życie nie było w żaden sposób urozmaicone i zlały się po  latach nawet noce i dnie. Takiego to Pana-Nikt zaczyna przesłuchiwać  enigmatyczny Kontroler. Czytamy o jego marzeniach, ale i chorych  rojeniach, o zgorzknieniu i kompleksach, ale jednocześnie o wielkim przywiązaniu do wieloznacznie rozumianego pojęcia „systemu”. Symbolika  wędrującego ślimaka, który zostawia po sobie ślad, może być gorzką  diagnozą kondycji społeczeństwa, jednak nie tylko o nie tutaj chodzi.  Wartością (?) nieprzemijającą ma być pogarda i w niej to pławi się  Kontroler. W finale jednak podkłada swój kark do ugryzienia Prattowi.  Schyla przed nim głowę. Upokarza się i chce być upokorzony. Cierpi  najbardziej w tej właśnie chwili.  A ona? Jest artystką, która spotyka się z nieznajomym mężczyzną, dla  którego rzekomo spotkanie to ma być nagrodą za jakieś proekologiczne  działanie. Aktorka z „Per procura” jest dublerką. Aktorzy kłamią, a ona  kłamie za kłamców. Stąd też jej wizja sztuki jako cierpienia, jej gorycz i cierpienie tej, którą ktoś potrzebuje tylko w zastępstwie. Łzawy i  chwilami naprawdę irytujący monolog kobiety to wieloznaczna opowieść  życia – od kiszki pasztetowej i jej znaczenia po bezkres samotności, w  której dublerka gra już tylko samą siebie…  „Ucięta głowa czarownicy” to już zupełnie inna bajka (sic!).  Pozornie. Kajtek od zawsze ma wpajane przez Babcię przekonanie, iż  chcieć oznacza móc i że może to w życiu wykorzystać. Któregoś dnia  upokorzy go tajemniczy nauczyciel w zastępstwie, który przechwyci jego  liścik miłosny na lekcji. Obiekt westchnień Kajtusia, Zosia, będzie też  swoistym fantazmatem, bo przecież nic w tej opowieści nie będzie tym, czym się wydaje być. Następująca po sobie seria ataków na Kajtka i jego  ucieczek kończy się dramatycznie dla bohatera i każe mu… zmienić się. A  to boli i to bardzo.  Bolesna jest także lektura „Epikryzy”. To taka mała książeczka, do  której można parę razy wrócić i za każdym razem inaczej pomyśleć o  symbolice i roli groteski w tych trzech tekstach. Śmiać nie ma się z  czego, ale zajrzeć do tekstów Piotra Szulkina na pewno warto. Korporacja Ha!art, 2011 