Erlend Loe napisał tragiczną i komiczną jednocześnie opowieść o trudnym  dojrzewaniu. O utracie, poczuciu pustki i zapełnianiu owej pustki. Ze  swojej książki uczynił psychologiczną wariację na temat sensu życia po  stracie bliskich; osadził rozważania gdzieś ponad ziemią w samolotach,  zamknął interesującym finałem i okrasił wszystko wieloma uszczypliwymi  uwagami dotyczącymi spraw tego świata. Kiedy bohaterka książki była mała, wypowiedziała słowo „muleum”  zamiast „muzeum”. To stało się początkiem tworzenia specyficznego kodu, z  którym straciła łączność w momencie śmierci wszystkich najbliższych jej  osób, którzy rozbili się w samolocie, do jakiego potem uporczywie wraca. Loe czyni opowieść o Julie zakodowaną przypowieścią o życiu w  cieniu śmierci i o tym, jak bardzo można być do tego życia przywiązanym,  chociaż deklaruje się co innego.  Co deklaruje bohaterka „Muleum”? Przede wszystkim to, iż robi coś nie tak jak trzeba. Pisze o sobie wbrew temu, co zalecał jej ojciec.  Ekscentrycznie planuje własną śmierć i nie wychodzi jej próba samobójcza  podczas przedstawienia teatralnego. Julie dodatkowo wypiera się Boga,  który jej wcale nie wspiera, jawnie kpi ze swojego psychoterapeuty,  próbuje stanąć twarzą w twarz ze śmiercią, ale przede wszystkim stara  się uciec od pustki, w jakiej znalazła się po wypadku lotniczym swej  rodziny. Bohaterka Loe to dziewczyna oszukana przez los i wystawiona przez ten los na wielką próbę. Ogarnięta próbą samozniszczenia, opętana  myślą o końcu własnego życia, nieświadomie kreuje swój nowy los i staje  się w nim odpowiedzialna nie tylko za samą siebie…  „Muleum” to książka mroczna i smutna. Bo przecież nikt nie zwróci  jej bohaterce tego, co utraciła. I nikt nie tchnie w nią chęci dalszego  życia, choćby afirmował je na różne sposoby jak czyni to polski  przyjaciel Astrid czy bliska jej Constance, wielbicielka koni. W tej  opowieści pojawia się i nihilizm, i skrajna depresja, i utrata poczucia  własnej wartości. Nic nie można zmienić. Nikt nic nie chce zmienić.  Wszystko jest złe i wiąże się z bólem. Można tylko umrzeć, ale nie jest  to łatwe. „Muleum” to również książka bardzo dowcipna i inteligentna. Opowieść  bohaterki iskrzącej dowcipem i dobrze się bawiącej, kpiącej ze swego  otoczenia. Tak jak można jej współczuć, tak też można się z niej śmiać.  Kiedy np. usiłuje zarazić się ptasią grypą lub wybrać podróż do  najbardziej niespokojnego politycznie i społecznie regionu Afryki.  Bohaterka jest złośliwa i ekscentryczna, ale ma w sobie dużo poczucia  humoru. Powieść Erlenda Loe jest dowodem tego, iż specyficzne poczucie humoru może pomóc stworzyć książkę niebezpiecznie balansującą na granicy  smutku i euforii.  Chęć autodestrukcji młodej Norweżki zamienia się w nieplanowane  odnalezienie sensu życia. Nie ma u Loe jakiejś dramatycznej przemiany.  Są podróże, wiele zmian, doświadczanie wciąż czegoś nowego i szukanie w  tym wszystkim sensu. Jest garść dowcipnych komentarzy na temat  współczesnej cywilizacji. Jest przede wszystkim żywa narracja, która  pozwala tę książkę czytać bardzo szybko. Loe nie rości sobie chyba prawa do tego, by „Muleum” nazywać eksperymentatorską powieścią psychologiczną. On jedynie opowiada losy pewnej dziewczyny, z którą  czytelnicy odnajdą bliskość, bo jej problemy to problemy wszystkich  tych, dla których życie czasami traci sens. A wtedy warto wsiąść w  samolot, oderwać się od ziemi i zmienić perspektywę. „Muleum” bowiem to  historia innej perspektywy. Zadziorna i przekorna. Warta poznania. Wydawnictwo słowo/obraz terytoria, 2011 