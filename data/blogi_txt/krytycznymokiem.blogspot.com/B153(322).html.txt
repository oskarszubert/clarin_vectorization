Czytając książkę o kawie słoweńskiego antropologa Božidara Jezernika,  postanowiłem przeprowadzić małą sondę wśród znajomych na temat tego, co  wiedzą o napoju spożywanym codziennie i często w nadmiernych ilościach.  Dowiedziałem się, że kawa pochodzi z Chin, z Brazylii (sugerowanie się  obecnym wielkim eksportem), ogólnie z Ameryki Południowej. Uśmiechałem się, gdy tego słuchałem, bo cwaniaczek ze mnie niezły, skoro byłem już  po lekturze kilkunastu stron tego niezwykłego eseju. Okazało się, iż sam  niewiele wiem o napoju, który uwielbiam, a po książkę Jezernika  sięgnąłem z przekory, albowiem trudno orzec, czy na okładce uwagę  przykuwa tytuł, czy ten ponętne wdzięki kurtyzany nalewającej czarny  napój. Swoją drogą korespondencja rozważań autora z licznymi  fotografiami czyni książkę bardziej kompletną, jeszcze silniej  działającą na wyobraźnię, a przede wszystkim wyborną – jak najlepiej  parzona kawa. Zwraca uwagę ogromna erudycja autora. Kiedy spogląda się na spis  dzieł, do jakich zajrzał przed napisaniem „Kawy”, można dostać zawrotu  głowy większego niż po wypiciu kilku jej filiżanek naraz. Jezernik  skupia się przede wszystkim na początkach napoju. Pochodzący z Etiopii  bardzo szybko zawojował Półwysep Arabski, gdzie w XV wieku doceniano  smak i aromat nowego napoju. Picie kawy było i jest nadal celebracją.  Przed wiekami jednak napój ten przebył długą drogę do tego, by podbijać  kolejne kraje i kontynenty. Chociaż obecnie kawę pije się wszędzie, być  może jednak na zawsze pozostanie tajemnicą Orientu, która nigdy nie  doczeka się ujawnienia. Bo droga od dorastającego ziarenka kawowca do  nieopisanych wrażeń smakowych podczas picia zrobionej zeń kawy jest  iście szatańska. Kawa to bowiem napój tak niejednoznaczny, jak  niejednoznaczna była droga, na której celebrowano jego picie.  Jezernik oddaje głos licznym badaczom kultury, podróżnikom,  pisarzom, historykom i socjologom, by w efekcie ukazać obraz kawy jako  napoju stosunkowo późno odkrytego w Europie Zachodniej i w Ameryce Północnej. Kiedy mieszkańcy Jemenu od wieków sączyli swój czarny wywar,  worki z kawą miały być wyrzucane przez zdziwionych nimi mieszkańców  odbitych Turkom ziem jako rzekome pożywienie dla ich wielbłądów. Autor  zwraca uwagę na fakt, iż kawa wzniecała mniejsze lub większe rewolucje  wszędzie tam, gdzie się pojawiała. Doprawdy niezwykłe to wszystko, kiedy  teraz myślimy o czarnym napoju, który piją wszyscy, a który nie wzbudza  już tak wielkich emocji.  Jakże inaczej było przed wiekami! Ileż dyskusji, sporów i kłótni  toczono wokół tego czarnego napoju. Dla jednych był lekarstwem, dla  innych trucizną. Podobno to także trunek diabła, który miał mieszać w  zmysłach. Pewnie, że namieszał – widać to w fascynującym historycznym  przekroju, jaki Jezernik kreśli na kartach książki o czarnych, wywołujących wiele emocji ziarenkach.  Interesujące są rozważania o znaczeniu kawy w świecie islamu. Wydaje  się, iż nigdzie indziej kawa nie była czymś tak bardzo dwuznacznym i niepokojącym. Weźmy na przykład kontrowersje i zakazy w Mekce. Picie  dalekowschodniej kawy miało w sobie żar, jakiego trudno już odnaleźć  choćby u Niemców, którzy nieśmiało próbują jej w XVIII wieku. Jezernik  wspomina o ogromnej popularności kawy na Bałkanach, które w ramach  dziedzictwa tureckiej niewoli, dużo wcześniej niż inni Europejczycy  zaznały niezwykłego smaku.  No właśnie, kwestia smaku, jakże ważna w tej książce. Po co kawie cukier, śmietanka czy mleko? Jak i kiedy doprawiano napój, czy wyszło mu  to na dobre i co na ten temat sądzi sam Jezernik? W jaki sposób napój  jednał ludzi i co czyniło kawiarnie tak popularnymi miejscami dla  wszystkich koneserów czarnego napoju? Czy kawa mimo swej czerni, nie  oświetla umysłu? I czy można napisać frapującą opowieść o kawie, w  której tak inteligentnie zarysuje się i historycznie, i socjologicznie  fakt, że nowość musi wzbudzać kontrowersje?  „Kawa” to obrazowy i wieloaspektowy esej na temat fenomenu napoju,  przy którym – a jakże – z większą otwartością umysłu mi się go czytało.  Polecam, bo między kartkami ukrywają się zapachy i smaki, o jakich niektórzy wciąż jeszcze marzą. Wydawnictwo Czarne, 2011 