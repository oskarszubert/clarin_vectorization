Czy „Trans” to literatura? Przeraża mnie rekomendacja tej książki w  salonie Empik i jej wysoka pozycja w rankingu tejże placówki. Właściwie  to nie chce mi się o tej książce pisać, bo myślę nawet, iż nie wypada,  ale jednak kusi, by wyrazić własne zdanie. Bo „Trans” jest osobistą  spowiedzią autorki i po raz pierwszy od dłuższego czasu wraca ona do  spisywania swoich wspomnień. Dlaczego tym razem tak kurczowo uczepiła  się Andrzeja Żuławskiego, którego stara się w „Transie” skompromitować  jako mężczyznę i jako twórcę? Ma to jakiś związek z zamieszaniem wokół  „Nocnika”, w którym wyszło na to, iż Żuławski ździebko przesadził,  opisując swe podboje miłosne? Jakoś nie chce się wierzyć, że Manueli  Gretkowskiej nagle zebrało się na jakiś sentyment i postanowiła opisać  swój płomienny romans z artystą, który nie docenił jej jeszcze bardziej  płomiennej kobiecości. Poza nirwanicznymi orgazmami, wędrowaniem z podpaską na czole, poza  opłatkiem w pochwie, kobiecymi wytryskami i porównywaniem seksu do  religii, najnowsza książka Gretkowskiej jest jeszcze o czymś, albowiem stara się nie być wtórną wobec poprzednich i tym razem pozwala sobie na  ostrość oraz bezkompromisowość w ataku, przy jednoczesnym zachowaniu  subtelności tej, która ów atak przypuszcza.  Zaczyna się rzekomo od Taty. Ojciec uległy, wieczny chłopiec  podległy swej matce i żonie, na oczach córki kurczy się i przestaje być  autorytetem. Dodatkowo obecność przy jego agonii po wylewie powoduje, iż  autorka romans z powieściowym Laskim stara się tłumaczyć nie czym  innym, jak poszukiwaniem ojcowskiego odpowiednika w kochanku, poszukiwaniem silnego i prawdziwego mężczyzny, którym – jej zdaniem –  nie mógł być Tato. Najpierw ojca poszukuje w Mężu, a po zdradzie i  porzuceniu przez niego, kotwiczy razem z ekstrawagancką nastolatką Itą  na brzegu Sekwany, gdzie stara się nabrać dystansu do własnego życia, a  jednocześnie wejść w łaski reżysera, jej Mistrza.  Deprecjonowanie Żuławskiego odbywa się w „Transie” na kilku  płaszczyznach. Ośmieszenie go w roli twórcy nie jest trudne, jeśli włoży  się w jego usta słowa o tym, iż film to kłamstwo. Kpina z jego męskości  odbywa się tu już dużo bardziej interesująco; kwestionowana jest jego  męskość jako partnera i jako kochanka. Partnerem Laski być nie potrafi, kochankiem może być żenującym (Gretkowska bez skrępowania opisuje, jak  to sobie popierdywał podczas stosunków i jak unikała kontaktu z jego  odbytem). Kim jest ostatecznie? Zdrajcą i hochsztaplerem jej uczuć. Tej,  która spalała się dla niego w swoistym transie przez dwa lata, a  którego ukoronowaniem był żenujący scenariusz do koszmarnego filmu  „Szamanka”, który do dziś zapewne w wielu budzi niesmak.  Atak na Laskiego jest precyzyjny i bezpardonowy, kiedy już uczucia  ustąpią miejsca złości. „Wsadzasz kobietom kamery w pizdę i  panoramujesz. Uprzedzasz je o tym? Chcą tego? Wykorzystujesz, że w  buraczano- patriarchalnej Polsce nikt się za nimi nie ujmie. One ze  wstydu przemilczą, ofiary wstydzą się bycia ofiarami”. Jak można się spodziewać, Gretkowska daje sobie prawo do mówienia  w imieniu pewnej  zbiorowości, bo kochanki wykorzystywane przez Andrzeja Żuławskiego mają  tu znaczenie symboliczne.  Naprawdę nie rozumiem, komu i po co ta książka. Niesmaczna.  Nieprzyjemna. Nieudana. Ale jej autorka nadal pozostaje skandalistką,  zatem nic się nie zmieniło. Może tylko to, że „My zdies’ emigranty” można było czytać, ale ostatnich kilku pozycji autorki już nie. Wydawnictwo "Świat Książki", 2011 