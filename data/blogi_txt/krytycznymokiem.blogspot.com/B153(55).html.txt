Gatunkowo esej zezwala praktycznie na wszystko, co mogłoby wyrazić jego  autora. Nie chodzi tylko o oficjalne poglądy, czasami ważne są uczucia,  niekiedy bardzo osobiste przemyślenia. Tony Judt, nieżyjący już  intelektualista i historyk, u kresu swego życia napisał eseje  opowiadające o kształtującej się tożsamości wolnomyśliciela, o  zmieniającym się świecie, w którym trudno o jakąś stałość, o rozterkach Anglika mieszkającego w Stanach Zjednoczonych, rozprawiającego się wciąż  ze swym żydowskim pochodzeniem, które niejednokrotnie spędza mu sen z  powiek i oddającego serce pewnemu rodzinnemu hotelowi w szwajcarskiej  miejscowości Chesières. Ten hotelik, tytułowy pensjonat pamięci, to  miejsce szczególne i punkt wyjścia do różnorodnych rozważań. Eseje Judta  są niepowtarzalne. Dlaczego? Oddajmy głos jemu samemu: „O wartości tych  szkiców przesądza zasadniczo impresjonistyczny efekt: fakt, że udało mi  się powiązać i przepleść prywatne z publicznym, wyrozumowane z  intuicyjnym, przypomniane z odczuwanym”. Sztuka opowiadania o sobie w  kontekście przemian dziejowych i społecznych od okresu powojennego po  współczesność wychodzi autorowi bardzo dobrze, a „Pensjonat pamięci” zachowuje osobisty charakter, choć przecież składa się z szeregu publicznych wyznań. Punktem wyjścia eseistycznych rozważań Judta jest dzieciństwo (miał  10 lat, kiedy tak bardzo zauroczył go pensjonat w Chesières), a  zmierzają one nieuchronnie w kierunku śmierci, bo to z jej świadomością  musi się mierzyć autor, cierpiący na stwardnienie zanikowe boczne. To,  co piękne i warte przeczytania, rodzi się w nocy. Życie w więzieniu własnego ciała, nieruchomym i niezdolnym do żadnych reakcji, zwłaszcza  nocną porą staje się koszmarem. Co bowiem robić, kiedy sen nie  nadchodzi, a niewygodna pozycja w łóżku dodatkowo doskwiera i męczy?  Oddać się rozmyślaniom. Dzięki myślom uciekać. Jednocześnie zbliżać się  do tego wszystkiego, co kiedyś autora ukształtowało i spowodowało, że  teraz, na łożu śmierci, nie patrzy z lękiem w przyszłość, a  sentymentalnie rozpatruje to, co było. „Pensjonat pamięci” to rzecz o  tym, że ludzka świadomość do ostatniej chwili przed śmiercią jest czymś niezwykłym, najcenniejszym skarbem. Jako skarby zatem można traktować  eseje Judta – tematycznie bardzo różnorodne, stylistycznie także. Należy  zwrócić też uwagę na fakt, iż wiele z nich było dyktowanych. Niesprawne  ręce nie wykluczają sprawności umysłu. Otwartego na świat do końca.  Oferującego nam podróż przez własne życie.  Wspomniany już problem tożsamości wydaje się w rozważaniach Judta  najważniejszy. Dlaczego? Na to, kim był, złożyło się wiele czynników,  ale przede wszystkim to, czego doświadczył i co zaobserwował. Truizm?  Pięknie opisany. Angielski początek jawi się wręcz sielankowo.  Rozważania o londyńskiej dzielnicy Putney, która była rajem dla młodziutkiego Judta i o podróżowaniu – pociągami czy autobusami Zielonej  Linii. Świadomość kształtowana w ruchu i przez ten ruch naznaczona.  Ciekawość świata i jednoczesne zwątpienie w to, że nie można go w pełni  ogarnąć. Angielskie lata życia Judta to lata doświadczeń i prób,  kształtowania swojego własnego świata, który potem zostanie zestawiony z historycznymi uwarunkowaniami, jakie autor tak chętnie zgłębiał. Poznajemy burzliwe losy imającego się różnych zajęć młodzieńca, którego  później zmieniał pobyt w Cambridge, a następnie wyprawy do Francji oraz  przenosiny do Nowego Jorku - multikulturowego miejsca, w którym zadaje  się więcej pytań niż słyszy odpowiedzi.  Mamy w biografii Judta kilka polskich akcentów. Przede wszystkim  dziadek – polski Żyd. Przekazał mu swego rodzaju brzemię, ale i zmusił  do tego, by zadawać sobie pytania o to, kim jest. Bo inny jest obraz  żydostwa w wojennej i powojennej Europie, a inaczej pojmuje się je w  Stanach Zjednoczonych lat sześćdziesiątych czy siedemdziesiątych. Druga sprawa, o jakiej opowiada, zainteresuje nas jeszcze bardziej. Mowa o  recepcji „Zniewolonego umysłu”, który w Ameryce odbierany był zupełnie  inaczej niż w Środkowej Europie. Interesujące są także rozważania o  prywatnym rewolucjonizmie Judta; takim, który – nie wiedzieć czemu – w  1968 roku ominął miejsca prawdziwej rewolucji, czyli Polskę i  Czechosłowację. Judt chwilami nie jawi się nam jako historyk, ale jako doskonały gawędziarz. Opowiada o naprawdę różnych sprawach. O socjalistycznym  syjonizmie tuż obok historii o samochodowej pasji ojca. O francuskim  intelektualizmie idącym w parze z dość żartobliwymi rozważaniami o  europejskich miastach, w tym oczywiście o paryskiej stolicy. Jest w  „Pensjonacie pamięci” wiele zwierzeń osobistych i niezwykle ciepłych.  Opowieść o pragnieniu prawdziwej podróży egzemplifikowanym przez świętej pamięci prom Lord Warden, który przepływał Kanał La Manche. O rozterkach emigranta, który ma się stać mieszkańcem Ameryki. O niechęci  do szkoły i charyzmatycznym nauczycielu niemieckiego. O sprawach ważnych  kiedyś, ale ważnych także teraz, kiedy pozostają już tylko wspomnienia i  świadomość, iż niebawem życie się zakończy.  Można „Pensjonat pamięci” cytować i można z nim spędzić sporo czasu,  bo wcale nie widzę konieczności szybkiego czytania wszystkich esejów.  To Judt dowcipny, rubaszny, chwilami ironiczny i sarkastyczny. W żadnym  jednak zdaniu nie ma mowy o bliskości śmierci. To bowiem świadectwo  życia i dojrzewania. Nic ponad życie nie jest ważniejsze. Z historycznego i po prostu ludzkiego punktu widzenia.  Lektura pozwalająca się wyciszyć. Zachęcająca do tego, by czasem zajrzeć w głąb siebie. Tak jak Judt. Prosto, lekko, z przymrużeniem oka i  pełną świadomością tego, co się przeżyło. tłum. Hanna JankowskaWydawnictwo Czarne, 2012 