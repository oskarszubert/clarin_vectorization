PATRONAT MEDIALNYPo latach milczenia Jacek Wangin powraca do literackiego świata, a jego  nazwisko znowu można ujrzeć na półkach w księgarniach. Najnowsza  publikacja autora to zbiór dziewięciu miniatur; tekstów przesyconych  niejednoznacznością, ironią i smutkiem, ale także bliżej  niesprecyzowanym, bardzo pozytywnym ładunkiem energii. Bo choć Wangin po  dziewięćkroć powtarza, iż nasze życie to bolesne i dość smutne  przemijanie, bynajmniej nie roztacza ani apokaliptycznych wizji ani  obrazów nurzających się w nurcie niezdrowego pesymizmu. To proza życia, ale proza, która z tego życia się śmieje, kpi z niego, ukazuje w krzywym  zwierciadle groteski. „Przewrotka” to zbiór tekstów, które zasługują na uwagę czytelnika,  bowiem są – jak naturalnie sugeruje tytuł – przewrotne i wyrażają myśli  człowieka piekielnie inteligentnego oraz wyczulonego na niuanse, na  które nie zwracamy uwagi. To także antologia tekstów bardzo równych i trudno wskazać najmocniejsze ogniwa, chociaż z pewnością na większą  uwagę zasługują takie teksty jak „Akwizytor”, „Nawiedzenie” czy „Melon  dramat”. Trudno jest omówić tę pozycję bez pominięcia jakichś istotnych  myśli i refleksji, bowiem spektrum tematyczne „Przewrotki” naprawdę jest  imponujące. Jeśli ktoś uważa, że o szarej, zwykłej egzystencji napisano  już wszystko, winien poświęcić wieczór tej książce i przekonać się, iż  tak nie jest.Nakreślając problematykę opowiadań Wangina, wskażę te tematy, które  wydają mi się najistotniejsze. Może na początek kobiecość. Widziana  wieloaspektowo i tak samo barwnie przedstawiana. Poznajemy Lenę,  nauczycielkę – singielkę. Życie w pojedynkę to dla niej konieczność, nie  alternatywa. Lena kusi i prowokuje swego przyjaciela, niedoszłego  księdza. Staje w opozycji do jego poglądów i do wiary. Wyzwolona i  samotna z wyboru, oszukana przez religię, teraz może ją ośmieszać.  Daleko od wiary jest inna, wiekowa bohaterka opowiadania „Nawiedzenie”. Ten tekst to spowiedź sceptycznej wobec religijnych dogmatów prostej,  polskiej, zawistnej i zazdrosnej baby, która rozmawia ze Świętą Panienką  z obrazu, który przyjmuje w swym domu na prośbę męża – pijaka. Obie  bohaterki stwarzają jakby mit samych siebie w tych dwóch opowiadaniach.  To osobowości silne i przekonujące, choć przecież tak różniące się od  siebie. Siłą i determinacją wykaże się także żona Melona, bohatera  ostatniego tekstu. Jak szaleńczo może skończyć się pomysł czterdziestolatka, który spontanicznie wybiera numer telefonu dziwki  wyszukanej w internecie? Czym zaskoczyć może żona zazdrośnika? I czy  żona to tylko rola do odegrania? Tytułowe opowiadanie przedstawia  dowcipny zestaw żon – znudzonej, zaniedbanej, zdradzonej, wiernej i  posłusznej. Te dwa ostatnie określenia na pewno dotyczą małżonki pewnego  artysty, który nie dba o pieniądze i dobra materialne, co powoduje, iż  jego połowica wykonuje ośmieszający ją samą telefon do własnego brata w  opowiadaniu „Bądźcie posłuszne”.Druga istotna kwestia to strach. U Wangina ma wielkie oczy i różne  oblicza. Najwyraźniej przedstawiony został w opowiadaniu „Śmieszna  Góra”, którego bohater – przerażony czekającą go operacją starszy  mężczyzna – ulega panicznemu strachowi o życie i o to, czy mewy nadal  będą po jego powrocie do domu łapać pokarm w locie. Mężczyzna z tekstu  „Akwizytor” boi się zapomnienia i pustki, boi się także starości i tego,  że kiedyś może stać się taki jak ci, do których strzela z wiatrówki.  Obawy dręczą także Rysia z opowiadania tytułowego, który marzy o żonie –  zazdrośnicy, a internetową znajomość traktuje jako antidotum na nudę codziennego pożycia małżeńskiego.Sprawa trzecia, także istotna – problemy z tożsamością, ze  zrozumieniem, kim jest się naprawdę. Bohaterowie próbują wyjść z  narzuconych im przez społeczeństwo form. Czasami są to tylko próby. Tak  jak w „Popołudniu Pesela”, gdzie bohater zadaje pytanie o to, czy rzucić  wyzwanie codzienności i rano pozostać w łóżku. Niekiedy ludzie z „Przewrotki” spoglądają na swoje życie z innej perspektywy, ale prawda  jest taka, że nie do końca potrafią pojąć, dlaczego są tacy, jacy są i  jaki jest powód, dla którego nic się nie zmienia.Ważne jest, że mimo wielu niepowodzeń, licznych kłód pod nogami i  zadziwiającej ilości nieprzychylnych zbiegów okoliczności, bohaterowie  portretowani przez Jacka Wangina nie poddają się – życiu ani mrocznym  myślom. „Przewrotka” jest naturalnie o wszystkim tym, co mroczne i  niewygodne, ale opowiada o tych sprawach w dość ciepłej tonacji. Wangin  ujawnia swoją empatię dla tego, co proste i codzienne. Dlatego „Przewrotka” warta jest poznania. To prosta proza o prostych sprawach,  jakie często spędzają nam sen z powiek. Wydawnictwo Jirafa Roja, 2012 