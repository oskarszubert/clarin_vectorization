Czy zabijanie to rzemiosło jak każde inne? Czy można przejść przez życie  z bronią w ręku, cynizmem na twarzy, sumieniem ukrytym gdzieś głęboko  pod pokładami ironii i sarkazmu? Co się wydarzy, kiedy w pewnej chwili  zawodowy kiler stanie się trzęsącym się ze strachu przed wymiarem  sprawiedliwości osobnikiem, który zdany zostanie na łaskę pewnych  nawiedzonych islandzkich katolików, a jedynym schronieniem będzie dla  niego strych w mieszkaniu śmiałej i bezpruderyjnej młodej kobiety? Czy na oddaloną od świata mroźną wyspę wulkanów i lodowców można uciec od  traumatycznej przeszłości naznaczonej bałkańskim konfliktem zbrojnym i  krwią na rękach, która przypomina nie o zabójstwach dla pieniędzy, lecz o  zbrodniach w imię źle pojętej konieczności? Na te i wiele innych pytań  daje odpowiedź znakomita książka Hallgrimura Helgasona, która nie  pozwala się od siebie oderwać i serwuje porcję rozrywki w stylu Quentina Tarantino, wspominanego zresztą na kartach „Poradnika domowego kilera”. Tomislav Bokšić wyznaje specyficzną filozofię życia. „Myślę o sobie  jak o myśliwym. Zarabiam na życie, strzelając do świń”. Wojna w  rodzinnej Chorwacji nauczyła go zabijać. Uczynił z zabijania filozofię  życiową i dzięki zabijaniu, paradoksalnie, utrzymuje się przy życiu.  Tomislav lubi żyć intensywnie, jest bogaty, ma wspaniałą dziewczynę,  dużo zleceń i prestiż w kryminalnym półświatku. Usuwając kolejne ofiary, usiłuje usunąć własne wspomnienia, ciążące mu coraz bardziej i niepozwalające zapomnieć także o mrocznej tragedii rodzinnej, która na  zawsze odciśnie się piętnem na jego życiu. Bokšić jest życiowo ustawiony  – świetne nowojorskie mieszkanie, zasobne konto, dostęp do wszelkiego  rodzaju rozrywek i używek, przyjemna i dająca satysfakcję praca. I co? I  pewnego dnia popełnia kardynalny błąd, który spowoduje, iż zupełnie nieoczekiwanie ze ścigającego stanie się ściganym, zmuszony będzie jako  ojciec Friendly (sic!) zaprzyjaźnić się z pewną islandzką rodziną, bo to  do Islandii skieruje swe kroki po tym, jak spartoli robotę i federalni  tym razem będą bardzo zainteresowani tym, by wreszcie go ująć. Tak oto  rozpoczyna się barwna i pasjonująca opowieść o mordercy, który  przechodzi duchową przemianę i który zaznaje ciepła w chłodnym skandynawskim kraju. Intryga sensacyjna w powieści Helgasona to jednak  tylko tło dla zarysowania codzienności Islandii, o jakiej zarówno  Bokšić, jak i większość ludzi wie tak niewiele. Przybywając z Tomislavem do Islandii, poznajemy kraj krok po kroku.  Tak wielki szowinista, twardy gość z gunem, uosobienie męskości  przedłużonej o metalową lufę niosącą śmierć, nie jest w stanie pojąć, iż  w tym zimnym kraju kobieta równa jest mężczyźnie. Bokšić traci punkt  zaczepienia i swą siłę nie tylko dlatego, że stanie się zależny od  charyzmatycznej Gunholder, ale również dlatego, że w kraju, który w  przeciwieństwie do jego ojczyzny nie zaznał żadnych wojen i rozlewu  krwi, nie można nabyć broni, nie znaczy nic siła i przemoc, nie jest się w stanie poczucia wszechmocy budować na… przemocy. Dodatkowo Bokšić  zmuszony jest przez pewien czas udawać księdza, a potem poddać się  pewnej duchowej terapii, która każe mu spojrzeć na swoje dotychczasowe  życie z zupełnie innej perspektywy.  Trup ściele się gęsto w „Poradniku domowym kilera” głównie w retrospekcjach, bo w Islandii, gdzie nie ma przemocy i morderstw, nikt  przecież nikogo nie może zabić. Bokšić zmuszony jest do konfrontacji nie  tylko ze specyficznym krajem, w którym ludzie nie potrafią stać w  kolejkach i masowo oglądają finały konkursów piosenki Eurowizji, ale  przede wszystkim z samym sobą. Wspomnienia z młodości w ogarniętej wojną  Chorwacji, dorastania w samotności i mierzenia się z nią przez całe dotychczasowe życie każą Tomiemu spojrzeć na otaczający go świat z nieco  innej perspektywy. Zamknięty w lodowej islandzkiej klatce, Bokšić musi  rozprawić się raz na zawsze ze swoją przeszłością i zrozumieć sens  przyszłości, której wydaje się zupełnie nie dostrzegać.  Powieść Helgasona to naprawdę błyskotliwie skonstruowana opowieść o  zabójcy z wielkim sercem, o poszukiwaniu szczęścia, o izolacji i próbach  jej przełamania, a przede wszystkim celna i autoironiczna opowieść o  Islandii pióra samego Islandczyka.  Wydawnictwo słowo/obraz terytoria, 2010 