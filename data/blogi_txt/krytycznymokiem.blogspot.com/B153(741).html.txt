Libia, Trypolis, gorące lato 1979 roku. Inne być nie może w kraju  mężczyzn, zielonej flagi, w kraju zagarniętym przez al- Kaddafiego i w  miejscu, skąd nie sposób się wydostać. Tam też poznamy bliżej pewną  rodzinę, bo książka Hishama Matara to historia dorastania, zbyt  wczesnego dojrzewania młodego Sulejmana, który będzie opowiadał o swoim  życiu i opisywał tych, którzy w tym życiu coś znaczą. „W kraju mężczyzn”  zatem jest powieścią inicjacyjną i w dużej mierze autobiograficzną. Powieścią, która odsłania prawdziwe oblicze Libii, libijską codzienność,  mentalność i kulturę. Wartościowa pozycja, bo ma charakter poznawczy.  Istotna, gdyż ukazuje mechanizmy buntu i jego skutki w kraju, gdzie  jakakolwiek forma wolności natychmiast jest niewolona.   Matar stworzył coś interesującego także z punktu widzenia kreacji  narratora. Czyniąc nim dziecko, każdy twórca utrudnia sobie zadanie.  Taka książka musi się wówczas obronić i stanąć gdzieś między dziecięcym  infantylizmem a powagą sądów i opinii, jakie autor chce przemycić.  Matarowi udaje się znaleźć tę równowagę, a jego Sulejman to barwna i zapadająca w pamięć postać. Postać, wokół której koncentrują się najważniejsze wydarzenia, chociaż tak naprawdę dzieją się gdzieś daleko  poza jego domem.    Najważniejszy dla Sulejmana jest ojciec, baba. Chłopiec wciąż  odczuwa niedosyt obecności baby w domu. Jednocześnie o wiele silniej  myśli o nim, gdy go nie ma. ”Kiedy był w domu, wydawał się daleki. Kiedy  wyjeżdżał, wydawał się jakiś bliższy, bardziej żywy w moich myślach”.  Co robi, gdy opuszcza Sulejmana i jego matkę? Gdzie bywa? Co ukrywa  przed rodziną? Tajemnice te rozwiewane są dosyć szybko; wiemy, jakie książki czyta baba i możemy sobie wyobrazić, w jakim stanie wraca po  przesłuchaniach władz reżimu. Baba jest dysydentem, ale Sulejman poznaje  losy innego, sąsiada. W telewizji transmitowane jest przesłuchanie, a  następnie wieszanie politycznego wroga, czemu małe dziecko przygląda się  z trwogą, ale i z zainteresowaniem.    No właśnie, ono jest z punktu widzenia Sulejmana najważniejsze.  „Zainteresowanie. Tego chyba pragnąłem. Ciepłej, stałej, niezmiennej  troski i zainteresowania. W okresie krwi i łez, w Libii pełnej posiniaczonych i obsikanych mężczyzn, rozpalonych pragnieniem i złaknionych wytchnienia, ja, śmieszne dziecko, pragnąłem czyjejś uwagi,  zainteresowania”. Na co dzień stara się zdobyć uwagę u matki, kolegów z  podwórka. Każdy jednak wydaje się jednocześnie bliski i daleki  Sulejmanowi. Jego matka, Nadżwa, urodziła chłopca w wieku piętnastu lat;  rok po tym, kiedy zmuszono ją do ślubu. Jest bardzo zachowawcza,  trzeźwo patrzy na zdarzenia toczące się w Libii i jest przeciwna  działaniom antypaństwowym. Ona chce po prostu emigracji, baba rewolucji.  A Sulejman? Tego, żeby go zauważono.    Matar napisał książkę o zbyt wczesnym dojrzewaniu do męskości.  Główny bohater, chłopiec, zadaje sobie wiele pytań o tę męskość. Czy  oznacza ono intensywność (życia i zapachu), czy też stawanie się  niezależnym. Czy męskość to faktyczna dominanta libijskiego  społeczeństwa i czy warto być taki jak baba, buntować się i sprzeciwiać,  by dojrzewać i naprawdę w męskość wrastać?    „W kraju mężczyzn” to rzecz, którą warto znać. Specyficzny styl,  ciekawa dygresyjność, niezwykły dar opowiadania (niczym Szeherezada, o  której przecież kilka razy jest w powieści mowa), klarowność i piękno. Proza, której szybko się nie zapomina. A gorące libijskie lato 1979 roku  pozostaje z nami na zawsze…   Wydawnictwo Smak Słowa, 2011 