Wywiad z ośmioma kobietami sukcesu, wydanie 8 marca (nieco później udało  mi się przeczytać), osiem opowieści o pasjach i zaangażowaniu, osiem  kobiecych historii o dochodzeniu do tego, kim chce się być naprawdę.  Taki to feministyczny psikus Wydawnictwo MG sprawiło wszystkim tym  panom, którzy kiedyś w Dniu Kobiet wręczali goździki, potem zamienili je  na tulipany, a obecnie uważają, że kwiatek plus oklepana formułka  załatwia sprawę pamiętania o kobiecości i wyróżnia kobiecość w ogóle. Czy wywiady Aleksandry Boćkowskiej, dziennikarki ELLE, mają być orężem  przeciw polskiemu szowinizmowi, czy też może mają dać kobietom –  czytelniczkom możliwość ujrzenia siebie w nieco innym świetle i w  rzeczywistości, w jakiej trudno im się odnaleźć, bo należy do mężczyzn?  To świat sięgania po coś, zdobywania tego i gruntowania sobie mocnej  pozycji w określonej dziedzinie. „One za tym stoją” to tytuł dość  prowokacyjny i sugerujący jakiś spisek. One dobrze wiedzą, za czym stoją  i czego dokonały, a nam - facetom, przydałby się na Międzynarodowy Dzień Mężczyzny podobny zbiór rozmów z męskimi pasjonatami tego, co  robią i dobry słuchacz, który umiałby z nimi o tym porozmawiać. Panowie,  kto się weźmie za taki zbiorek? Tymczasem warto przeczytać, co mają do powiedzenia kobiety, które na  swą pozycję pracowały w różnych dziedzinach bardzo ciężko i dla których  życie to droga nieustannego doskonalenia się. Pewnie, że chodzą na  zakupy, malują się, spędzają czas z dziećmi i lubią pichcić (z małymi  wyjątkami). Poza tym jednak mają wiele do powiedzenia, ucierają nosa  pewnym siebie panom, ale przede wszystkim mówią o tym, co dla nich  najważniejsze. Nie wszystkie mogłyby się polubić. Nie widzę drogi  porozumienia między uwielbiającą gotowanie Anetą Kręglicką a Beatą  Stasińską, prezesem wydawnictwa W.A.B., która akurat gotowanie uważa za stratę czasu. Trudno powiedzieć, czy cokolwiek połączyłoby artystkę i  biznesmenkę Kayah z Anną Streżyńską, byłą prezeską Urzędu Komunikacji  Elektronicznej, która opowiada o intensywności swojego życia na każdej  płaszczyźnie. Myślę, że Boćkowskiej nie chodzi o to, by rozmówczynie  zestawiać ze sobą i porównywać, ale by wskazać to, co najważniejsze –  wszystkie są kobietami odważnymi, konsekwentnymi w działaniu i przede wszystkim spełnionymi.  Z oczywistych względów z największą ciekawością czytałem rozdział  poświęcony Beacie Stasińskiej. Opowiada o odkrywaniu dla Polaków  Grocholi, Mankella i Houellebecqa. Dowiadujemy się, że to ona  wprowadziła feminizm w książkowy obieg. Nie ukrywa zresztą swego  feminizmu i lewicowości tak jak Ewa Wanat, redaktor naczelna radia TOK  FM. Są w tej publikacji jednak rozmowy, wspomnienia i tezy (autorka rozmawia bowiem także z ludźmi z otoczenia kobiet, o których jest jej  książka) nie tyle interesujące, co w pewnym stopniu inspirujące – nie  tylko dla kobiet, które nie widzą się w rolach związanych z dowodzeniem,  odpowiedzialnością za zespół, z presją otoczenia pragnącego w gruncie  rzeczy upadku, a nie awansu tej, którą obserwuje.  „One za tym stoją” to także opowieść o perfekcjonizmie w każdym  calu. Jest o nim mowa w rozmowie z Anetą Kręglicką, która otwiera zbiór.  Podobne rozważania, o dokładności i skupianiu się na szczegółach pracujących kobiet, znajdziemy w wywiadzie ostatnim, z Beatą Stelmach,  która od 20 lat zajmuje poważne stanowiska w firmach do spraw rynku  kapitałowego. Perfekcyjna w tym, co robi jest też Ewa Wanat, kobieta  niezniszczalna i „niesformatowana”, krnąbrna i zawsze osiągająca cel,  ale nade wszystko miłująca wolność pod każdą postacią.  To także historie o tym, że wszystko jest możliwe. Tak twierdzi  Agnieszka Odorowicz, dyrektor Polskiego Instytutu Sztuki Filmowej.  Udowadnia to Irmina Kubiak, współtwórczyni polskiego tygodnia mody,  która opowiada o ekstremalnym doświadczeniu, jakim był pokaz mody… na Syberii, gdzie zdobywała życiowe doświadczenie. Pod tą tezą może także  podpisać się Kayah, której los przez lata podrzucał kolejne kłody pod  nogi i która obecnie jest piosenkarką pierwszego planu choćby dlatego,  że nie zraziło jej któreś tam z kolei śpiewanie w chórkach i polska  rzeczywistość świata muzyki, jaka przecież długo jej nie chciała.  Chwilami można odnieść wrażenie, iż pracoholizm niektórych pań jest  doprawdy czymś przerażającym. Wszystkie one jednak poświęcają się słusznym w ich mniemaniu sprawom. Prawie każda decyduje się na macierzyństwo i opisuje jego uroki, kiedy stara się łączyć opiekę nad  dzieckiem z tytaniczną pracą. Rozmówczynie Boćkowskiej chwilami nie  wiedzą, kiedy zwolnić, ale to przecież życiowy pęd jest tym, co je  charakteryzuje i tym, czym mogą zarazić – inne kobiety, ale także i  mężczyzn. Wydawnictwo MG, 2012 