Nie sposób nie uznać racji tych, którzy nazywają Hiromi Kawakami pisarką  nieistniejącego i ledwie odczuwalnego; pisarką zmuszającą wszystkie  zmysły do ciężkiej pracy, a w rezultacie autorką całkiem oryginalnych  historii. Taką jest i ta opisana w „Manazuru”. Kei żyje w szczęśliwym małżeństwie z Rei. Los daje im córkę,  wszystko przypomina typową rodzinną sielankę. W pewnym momencie –Momo  jest już trzyletnią dziewczynką – Rei znika. Motyw tajemniczego  zniknięcia z biegu przykuwa do lektury, ale to nie to będzie tak nas  hipnotyzowało u Kawakami. Bo w jej odczuciu nie ma czegoś takiego, jak  całkowite zniknięcie męża „Odejść w przeszłość może tylko to, co teraz jest. To, czego nie ma, nie może stać się przeszłością. Nie może też  całkiem zniknąć. Choć nieobecne, pozostanie na zawsze”. Kei żyje zatem w  zawieszeniu, gdzieś między tym, co było, a tym, co będzie. To, co  właśnie trwa, jest najtrudniejsze do zdefiniowania. Tym bardziej, że  kobieta jak w amoku wędruje trasą kolejową Tokio-Manazuru i sama nie  wie, gdzie jest początek, a gdzie koniec wędrówki. Przed szaleństwem  chroni ją Seiji, partner bohaterki. Co może zrobić ona sama, wiedząc o jakiejś tajemniczej godzinie 21:00 i nie rozumiejąc motywów zniknięcia  męża?  Ścisłe i trwałe więzy międzyludzkie budują społeczną potęgę Japonii.  Tymczasem to Japonka próbuje tę potęgę rozbijać. Nie wiemy, czy jej  poszukiwania to działania stęsknionej żony czy też może morderczyni,  która musi odnaleźć ciało? Poza tym bardzo interesująco nakreślone są  relacje między Kei a jej dorastającą córką (od zaginięcia mija kilkanaście lat). Kei ma do Momo ambiwalentny stosunek. Kocha ją i  chwilami nie chciałaby jej mieć. Jest dla niej cenna, ale nie niezbędna.  Czy w gruncie rzeczy ktokolwiek z najbliższego otoczenia Kei mógłby tak  o sobie powiedzieć?  Autorka wyraźnie wraca do stylistyki "Nadepnęłam na węża" w  momencie, w którymi wędrującej Kei zaczyna towarzyszyć kobieta. Widzi ją  sama Kei, kobieta wydaje się być obca, by za chwilę czuć wszystko to,  co czuje Kei. Obie odbywają wiele wędrówek, nie tylko tych do Manazuru i  obie próbują oczyścić się z cierpień, jakie doznawały.  Podkreślić też należy, iż jest to książka reprezentatywna dla  literatury japońskiej nie tylko przez swój chłód i wyjątkowo rozważnie dobierane słowa, ale także np. przedstawienie aktu seksualnego ujawnia się charakterystycznie, kiedy autorka niespełniona po stosunku, musi „wyciszyć” podniecenie. Kwestia macierzyństwa, jego sensu i końcowego bólu wymieszanego z rozczarowaniem, to też dość zaskakujący zabieg orientalny. Sama Kei mówi do siebie, że ma żal do Reia za to, że odszedł. Japońska kultura uznaje takie słowo za mocne, toteż Kei nieco  się z nim męczy, ale uznaje ostatecznie, że przecież ma prawo tak się  czuć.  „Manazuru” ma moc. Nie sposób tej mocy nie doświadczyć, ale lojalnie  ostrzegam, że u Hiromi Kawakami nie wszystko da nam zrozumieć. Tych,  którzy lubią linearny porządek i dobrze zarysowane sylwetki postaci,  zapraszam do innej lektury, bo „Manazuru” ma dziać się w naszej  wyobraźni i wtedy, gdy pracuje. Wydawnictwo Karakter, 2011 