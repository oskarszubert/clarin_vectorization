Była sobie kiedyś Besarabia. Może nie była krainą miodem i mlekiem  płynącą, ale nikt tam żyjący zbytnio na swój los się nie uskarżał. Była.  W 1940 roku, przejęta przez Rosję Radziecką, stała się miejscem  niewyobrażalnie okrutnych zdarzeń. Zdarzeń, jakie poznamy dzięki  świadkowi – Fiodorowi Pietrowiczowi o mówiącym nazwisku Pokora. Książka Ilji Mitrofanowa to wstrząsające świadectwo dziejowych  przemian, które uderzają w prosty lud. W tej opowieści zmienia się nie tylko otoczenie głównego bohatera, zmienia się przede wszystkim on sam i  to okrutna przemiana, której dopiero pod koniec jest świadom.  Zanim do Besarabii wkroczą wojska radzieckie, wielu mieszkańców –  przeczuwając piekło – postanawia emigrować. A Fiodor? Jest fryzjerem, ma  strzyc, pilnować interesu, dbać o żonę oraz dwie córki i przecież nikt  mu tego nie zabroni w miejscu, które jest jego. Pokora to antybohater.  Niejeden z czytelników stwierdziłby, iż chwilami to postać papierowa.  Nic bardziej mylnego. To on będzie świadczył, jego oczy będą obserwować  zło, on także w finale tego zła dozna bardziej niż ktokolwiek inny.  Każdy z mieszkańców dawnej Besarabii winien stać się człowiekiem  nowych czasów, czyli człowiekiem radzieckim. „Człowiek radziecki ma w  oczach entuzjazm i pragnienie czynów”. Fiodor jest zachowawczy i na  żaden czyn zdobyć się nie może. A jednak – dzięki strzyżeniu – wkrada  się w łaski Pawła Pietrowicza i wydawać się może, iż nic mu u jego boku  nie grozi. Problem polega na tym, że Fiodor nigdy nie stanie się  człowiekiem radzieckim, a to, co dotychczas było jego ojczyzną zamieni  się w krainę głodu, w której ludzie zrobią wszystko, by zdobyć kawałek  chleba.  Trudno powiedzieć, co w tytułowym świadku pojawia się najpierw. Czy  jest to gorycz, wstyd, a może poczucie wyobcowania. Paweł Pietrowicz i jego żona Rewmira okażą mu obojętność i odsuną się od niego tak szybko,  jak szybko pozwolili być mu na w miarę bezpiecznej pozycji. Pokora jest  bohaterem fatalnym, a spadające na niego nieszczęścia powodują, że staje  się kimś na kształt besarabskiego Hioba. Mitrofanow pisze o cierpieniu w  taki sposób, że nie jest możliwe wyobrażenie sobie tego, co przeżywa Fiodor i jemu podobni. Tak jak niewyobrażalne były hiobowe cierpienia.  Niestety, nasz bohater w przeciwieństwie do biblijnego, nie otrzyma  nagrody za pokorę i znoszenie udręk. „Świadek” to studium jednostki przerażonej, zastraszonej i totalnie  wyniszczonej. Taka książka jest i dokumentem, i porażającą fikcją  literacką. Trudno w historii opisywanej przez Mitrofanowa znaleźć  jakąkolwiek nadzieję. Trudno także ogarnąć, jak traumatycznym przeżyciem  może być wykorzenienie, oszukanie, pozbawienie podmiotowości i zmiany  pod wpływem długotrwałego głodzenia.  „Świadek” to niewątpliwie także książka polityczna i rozliczeniowa.  Świadectwo okrucieństwa Historii zapisane językiem giętkim i trudnym do  opisania. Właśnie język zasługuje na największą uwagę w tej powieści, bo  choć jest to tłumaczenie, właśnie w języku opowiadania i dialogów  dostrzec można dramat zderzenia ze sobą odmienności. Takich, które nie są w stanie ze sobą koegzystować.  Najazd Rosjan traktowany jest jako kara, ale trudno tak naprawdę  znaleźć winę. To i wiele innych pytań zadaje sobie Fiodor, marionetka w  rękach nowej władzy, któremu nie pozostaje nic innego, tylko świadczyć o tym, co ma miejsce. Prowincjonalne Kotłowiny stają się miejscem, z  którego po jakimś czasie każdy chce uciec. Kiedy wydawać by się mogło,  że do ucieczki sposobi się sam Pokora, widzimy wyraźnie, iż ona niczego  nie zmieni.  Wstrząsające jest świadectwo Mitrofanowa. Bolesne prawdy z tej  książki nabierają znaczeń symbolicznych. Lektura „Świadka” jest  doświadczaniem wręcz klaustrofobicznego lęku. Ostatnie zdania nie są wyzwoleniem. Wyzwolenia nie ma. Jest tylko czarna rozpacz. A ona mówi  sama za siebie. Wydawnictwo Claroscuro, 2011 