Kpiono ze mnie, że po wydaniu debiutanckiej książki Pauliny Bukowskiej  nazywam ją „Witkacym w spódnicy”. Kiedy teraz myślę o moim zachwycie nad  „Niezidentyfikowanym obiektem halucynogennym” i gdy czytam pierwsze  zdania drugiej powieści Bukowskiej, uważam, iż zapędzając się nieco  przed laty, mimo wszystko zwróciłem uwagę na autorkę ciekawą i  obiecującą. „Córeczka” udowadnia, iż Paulina Bukowska dopracowała  warsztat i jest dobrze rokującą pisarką młodego pokolenia, a jeżeli brakuje jej medialnego przebicia  np. Marty Syrwid postaram się zrobić  wszystko, żeby teraz – jeśli nie przed trzema laty – zwrócono na nią  uwagę. Bukowska podejmuje temat skomplikowany i trudny, a mianowicie  problem toksycznych relacji, jakie łączą matkę z córką. Kto zna świetną  „Zmarzlinę” Tomasza Białkowskiego, ten wie, jak we współczesnej  literaturze polskiej syn przeżywa nienawiść do swej matki. Tym razem  mamy córkę. Córkę, która określa swoją rodzicielkę w następujący sposób:  „To nie jest moja matka! To jest moja wielka tragedia, to jest moja  wina, to etap mojego życia płodowego, genetyczny początek, to tylko  rozciągnięta macica, która chowała mnie dziewięć miesięcy, by jak  najszybciej wypluć i zostawić”. Dodatkowym problemem jest fakt, iż córka  sama też jest matką, że dane jej jest cieszyć się (?) macierzyństwem  zbyt krótko i że narasta w niej awersja do kobiet w ciąży. Myślę, iż  takie nakreślenie ogólnej problematyki „Córeczki” jest wystarczające. Chciałbym się jednak zająć kilkoma szczegółami z tej książki, które nie  dają mi spokoju.  Przede wszystkim postać Aliny. Kolejnej po bohaterce "Głupca” Ewy  Schilling neurotycznej Aliny, która tym razem nie jest zakochaną w swej  uczennicy polonistką, lecz pracownicą agencji reklamowej, gdzie w pocie czoła pracuje nad rozwojem ogólnoludzkiej głupoty, przygotowując kolejne  otępiające zmysły projekty medialne. Alina Bukowskiej wydaje się być  kobietą dojrzałą, jednak stale akcentuje fakt, iż jej życie jest raczej  tylko pewną odmianą dojrzałości. Usamodzielniła się, wyszła za mąż,  urodziła dziecko, znalazła dobrą pracę, ma nawet kochanka i pielęgnowane  przez lata silne emocje względem matki i siostry, które są  paradoksalnie jej siłą napędową. Alina radzi sobie. Teoretycznie. Tak  naprawdę tym, co ją niszczy jest ona sama oraz emocje, jakie próbuje z siebie wydobyć, pisząc coś na kształt literackiego rachunku sumienia, bo  czymś takim jest „Córeczka”.   Bohaterka Bukowskiej jest sama dla siebie i sama wewnątrz siebie.  Nikt i nic nie mają dostępu do niej samej. Zablokowała go szczelnie. Wentylem bezpieczeństwa stały się coraz mocniejsze uczucia wobec siostry  i matki. Łatwiej wszystko zrzucać na te uczucia. Jedna i druga są przez  Alinę odtrącane. Obie są jednak najbliżej niej. W tym paradoksie  zawarta jest skomplikowana struktura kobiety, której Bukowska nie  pozwala poznać. Poznać może się bowiem Alina tylko sama, ale na to nie  jest niestety gotowa. To opowieść końca. Rozdziałami są trzy ostatnie litery alfabetu, potem ze sobą połączone. Bukowska chce postawić ostatnią kropkę, ale my  nie dostrzegamy początku i nie jesteśmy w stanie pojąć, że to koniec.  Koniec Aliny? Matczyne cierpienia nie mają tu końca i mam na myśli  cierpienia tej, która urodziła Alinę jak i jej samej, matki wyrodnej,  matki pozwalającej swemu dziecku umrzeć. „Córeczka” to taka przewrotna  opowieść o duchowym zmartwychwstaniu, które nie chce nadejść. O  prywatnej Apokalipsie i o wiecznym piekle, z którego nie sposób się wydostać tak, jak nie można uwolnić się od znienawidzonej matki. Językowo Bukowska prezentuje się w „Córeczce” inaczej niż w swym debiucie. Owszem, przesycona symboliką i nazbyt może kwiecista narracja  przypominają o tym, jak autorka żonglowała słowami w „Niezidentyfikowanym obiekcie halucynogennym”. Myślę, że dramatem Aliny  może być to, iż nie jest ona w stanie słowami wyrazić ogromu swojego  cierpienia. I bynajmniej nie matka jest tego cierpienia przyczyną. Próbę  odpowiedzi na pytanie, co nią jest, zostawiam uważnemu czytelnikowi. Wydawnictwo Znak, 2010KUP KSIĄŻKĘ 