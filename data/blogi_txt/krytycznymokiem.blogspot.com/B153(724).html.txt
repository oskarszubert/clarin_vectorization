Rok bez powieści Tomasza Piątka rokiem straconym? Chyba tak. Bo po  nieudanym „Morderstwie w La Scali” w tym roku otrzymujemy książkę przede  wszystkim intrygującą. Boję się napisać, że to opowieść dobra, gdyż  ogólnie należy się „Węża w kaplicy” bać. Straszy nas autor i specyficzną  historiozofią (choć bliżej tej rzeczy raczej do czegoś na kształt  historiozoficznej wariacji) osadzoną w czasach upadku cesarstwa  austro-węgierskiego oraz latach późniejszych, i polskością, której  przystawia krzywe zwierciadło do przejrzenia się, i bohaterem  poszukującym, który latami poszukuje odpowiedzi na pytania o naród oraz  jego pragnienia, sam będąc osobowością jakby poza narodami i poza pragnieniami tych narodów. Górska wędrówka z Jungiem? Ostatnie dni  Baczyńskiego przed śmiercią inną niż była naprawdę? Dwuznaczne rozmowy z  Freudem i wizyta u Göringa? Proszę bardzo, w najnowszej książce Tomasza  Piątka znajdziemy to i jeszcze wiele, wiele więcej. Szaleństwem jest  sam pomysł tej opowieści. Szaleńcza jest także jego realizacja. I  lektura też może być szaleństwem. Gorszy, smuci, zmusza do zastanowienia  nad polskością rozpatrywaną w wielu aspektach. Polskością tworzoną z narodowych mitów, archetypów, polskością drażniącą, smutną i irytującą.  Taką, którą znamy, ale o której nie chce się już rozmawiać. Piątek  postanawia o niej napisać. Szaleńczo. Andreas Issli jest człowiekiem rozdartym. Tak naprawdę od dnia  swoich narodzin trudno mu określić własną tożsamość. Jego rodzina to kulturowy oraz językowy tygiel i już we wspomnieniach z wczesnego  dzieciństwa mężczyzna sprawia wrażenie specyficznego poligloty: „Matka  po włosku, ojciec po niemiecku, a niania po polsku i do szóstego roku  życia odruchowo zwracałem się po włosku do pań, po niemiecku do panów, a  po polsku do wszystkiego, co miało zimny głód w oczach”. Andreas  dorasta w atmosferze nieustannych pytań i wątpliwości. Dodatkowo rozpoczyna się pierwsza wojna światowa i bohater rusza na front za swym  bliskim przyjacielem, Jankiem. Janek jest ucieleśnieniem wszystkiego  tego, co polskie, romantyczne, ckliwe, łzawe i pompatyczne. Relacje  chłopców są zatem relacjami o niezwykle skomplikowanym charakterze.  Andreas poznaje polskość wiecznego cierpienia i poczucia krzywdy, ale jednocześnie polskość wyjątkową. Poznaje Janka z jego żarliwym przekonaniem o doniosłej misji Polski w dziejach całej Europy… i jest  świadkiem jego śmierci, tak bardzo bezsensownej i przypadkowej, że  przekonania zaszczepiane mu przez przyjaciela rozpryskują się niczym  krew na podziurawionym przez broń wroga korpusie dogorywającego Janka.  Etap poznawania polskości nie jest zatem u Andreasa zakończony. Bohater  rusza w podróż po Europie, gdzie zgłębiając myśli filozofów,  psychoanalityków i teoretyków rozwijającego się nazizmu, próbuje sam  określić rolę dziejową rolę Polski i nazwać charakter Polaków, którymi z jednej strony gardzi, a z drugiej ich podziwia.  Piątek prowokuje. Nie tylko nadmiernie ozdobioną symbolami i znakami zapytania historią Andreasa, ale przede wszystkim jego poglądami.  Trudno jednoznacznie powiedzieć, że bohater „Węża w kaplicy” ma poglądy.  On je przejmuje od innych, przejmuje łapczywie i w dużych ilościach.  Zbiera opinie sprzeczne i wewnętrznie niespójne. Radykalne i pozwalające  na to, by zostawić margines niepewności dla niedopowiedzeń. Z tego, co słyszy, buduje własną teorię polskości. I z nią powraca do kraju,  którego wstydzi się, boi się go, który  irytuje i drażni, ale przede  wszystkim fascynuje bohatera. Powrót do Polski ma być powrotem  nadczłowieka. Andreas bowiem jest przekonany, że panuje nad wszystkim,  co wcześniej było dla niego zagadką i zmuszało do ciągłych rozmyślań.  Teraz sprawa wydaje się jasna. Ale szybko okazuje się, że w tej  polskości, którą bohater gardzi i którą jest jednocześnie zafascynowany, nic tak naprawdę nie jest jasne. I uciec od niej można tylko do dalekiej Argentyny.  Zaciera się nieco przekaz tej opowieści, bo odnosi się wrażenie, iż  autor chce w niej przekazać więcej niż sam jest w stanie. Tłumaczenie  się z własnej twórczości na okładce książki, które zawsze mnie osobiście  nieco drażni, wskazuje na to, iż „Wąż w kaplicy” ma być opowieścią kontrowersyjną i niewygodną. Nie sądzę, by Piątkowi po tej publikacji  groziła emigracja jego bohatera, jednak przyznać trzeba, że to jakość  dość specyficzna i że obok książki nie można przejść obojętnie. Nawet  jeśli rozpraw z polskością dużego grona współczesnych polskich pisarzy  ma się już dosyć. Jadowita i szaleńcza książka, ale narodowa kuracja z  poczucia polskiej wyjątkowości na jej podstawie nie jest niezbędna. Wydawnictwo W.A.B., 2010KUP KSIĄŻKĘ 