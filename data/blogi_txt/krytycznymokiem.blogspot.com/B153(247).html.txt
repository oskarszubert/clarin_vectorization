Justo Navarro potwierdza klasę wydanego przed dwoma laty „Domu ojca”.  Jego pisarstwo jest wysmakowane, subtelne i  dostojne, a jednocześnie  lekkie i pełne dwuznaczności. Myślę bowiem, że w „Finalmusik” przede  wszystkim o dwuznaczności chodzi i nawet jeżeli wyraźnie wracają  charakterystyczne dla hiszpańskiego pisarza motywy rodzinnej Granady,  skomplikowanych relacji z ojcem i domu jako miejsca pełnego tajemnic,  tym razem Navarro tworzy zupełnie inną narrację, w której od początku do  końca będzie chodzić o odkrycie dwuznaczności półprawd i fikcji. Mężczyzna-narrator snuje opowieść rozpiętą gdzieś między tym, czego sam  doświadcza a zmyśleniem charakterystycznym dla dzieła literackiego. Jak  bowiem sugeruje jeden z bohaterów książki, „Może to lekkomyślne,  bezużyteczne, nielojalne i nieodpowiedzialne wymyślać powieści w czasach  bomb”, dlatego przewodnikiem po świecie przedstawionym jest tłumacz –  ten, który czuje się panem obcych historii i historie te stwarza na nowo, posługując się innym językiem. Czyje historie opowie i co w nich  dzieje się rzeczywiście? To pytanie pozostanie otwarte, bo „Finalmusik”  to przejmująca opowieść o pożegnaniu z wiecznym miastem, w której tak  naprawdę dochodzi do powitań, coraz to nowych początków, misternie  splecionych ze sobą historii z 1941 i 2004 roku. Od pierwszych stron Navarro zaraża specyficzną atmosferą oczekiwania  i zagrożenia. Rzym, po którym narrator wędruje w tylko sobie znany  sposób, oczekuje na spełnienie groźby islamskich terrorystów, którzy  zapowiedzieli Włochom koniec, których ultimatum niebezpiecznie łączy się  z coraz to nowymi aferami politycznymi, i o których tłumacz dowiaduje  się od ekonomisty Mazottiego. Sam Mazotti jest tak samo dwuznaczny jak  tajemniczy duchowny Wolff-Wapowski ze swoją konspiratorską działalnością, pisarz Trenti, którego powieści tłumaczy narrator i  Francesca, jego kochanka uwikłana w zależności wpływające także na  opowiadającego o jej losach. „Finalmusik” to symfonia różnie brzmiących  opowieści, wzajemnie się uzupełniających, ale także komplikujących.  Jeżeli dołożymy do tego zagadkową opowieść o morderstwie wojskowego w  pewnym wagonie za czasów rządów Mussoliniego, powstanie historia  wielowątkowa i żywa na wiele różnych sposobów. I tym, co w nowej książce  Justa Navarro zwraca uwagę, jest umiejętność takiego połączenia wątków,  by uczynić z książki niepowtarzalne świadectwo istnienia w fikcji. Motyw pożegnania funkcjonuje w tej powieści wielopłaszczyznowo. To  nie tylko pożegnanie z miastem, ale także z tym, kim było się wcześniej.  „Finalmusik” w tym znaczeniu jest książką sentymentalną, ale  jednocześnie opowieścią, która nie manipuluje prostymi emocjami  czytającego. Navarro dotyka wielu problemów współczesnego świata,  osadzając te problemy w odległej historii, a potem tworząc pomost między  tym, co było a tym, co jest. Nie bez znaczenia jest także fakt, że mamy  do czynienia z opowiadaczem odpowiedzialnym za słowa innych i na co dzień kryjącym własne między cudzymi. Jeżeli jeszcze zwróci się uwagę na  to, jak ważne są dla niego wspomnienia z Bolonii i spotkania z  professoressą od semiotyki, „Finalmusik” ożyje jako książka językowych  znaków i struktur oraz ich wzajemnych zależności. Navarro bowiem tworzy  opowieść o tym, jak trudno niezależnie o czymś opowiadać i jak bardzo  zawikłane mogą być związki między realnym światem a sposobami jego  opisywania. Trudno jednoznacznie określić, czy w tej książce chodzi bardziej o  to, co się dzieje czy też o to, co może się wydarzyć. Pewne jest  natomiast, iż „Finalmusik” jest swoistym eksperymentem narracyjnym,  któremu poddaje się także człowiek opowiadający nam tę historię. Warto  ją znać i warto pozostać w szczerym zdumieniu, bo Navarro tym razem  ujawnia się jako twórca pytań, nie odpowiedzi. Wydawnictwo MUZA, 2010 KUP KSIĄŻKĘ 