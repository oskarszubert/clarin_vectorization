Czego Polacy mogą nauczyć się od Czechów? Pogody ducha, którą można  zastąpić tradycyjną polską odpowiedź „stara bida” na pytanie, co  słychać. Poszanowania dla inności w każdym możliwym wymiarze.  Grzeczności na co dzień. Tego, że można się śmiać z samych siebie, a  życie przyjmować z całą dobrocią inwentarza dnia powszedniego. Szacunku  dla słowa pisanego i dla książek. Ale przede wszystkim – w miejsce  nadmuchanej dumy narodowej i kompleksów, które zrodziła Historia –  swobody mówienia o tym, co istotne dla państwowości i dla nas samych,  obywateli z jarzmem wiecznych cierpiętników. Mariusz Szczygieł, znawca czeskiej kultury i literatury, ma dla nas książkę lekką, przyjemną,  dowcipną i przede wszystkim bardzo wyrazistą. O Czechach i czeskim  życiu, ale tak naprawdę o zwykłych ludziach i o tym, jak potrafią  znaleźć swoje miejsce w świecie. „Láska nebeská” to zebrane w jednym zbiorku felietony Szczygła,  które z jednej strony nawiązują głównie do literatury czeskiej, z drugiej prowadzą od niej drogę do tego, co poza literackimi światami, co  kształtuje życie przeciętnego Czecha teraz, w XXI wieku. Komizm słowny i  sytuacyjny to chyba największa wartość tej książki, niemniej jednak  mówi ona często, a właściwie cały czas o sprawach ważnych i poważnych,  które można przecież traktować z przymrużeniem oka. Szczygieł wychodzi  od tego, co przeczytał i kończy na tym, co zobaczył, usłyszał i sam jako człowiek doświadczył. Czechy to kraina absurdów, które bawią Polaka,  ale jednocześnie kraj, w którym pozycja literatury i nawyk czytania  książek sytuują ten zakątek Europy w czołówce państw. „Literatura czeska  kocha szczegół, życie i zwykłego człowieka. Uszlachetnia zwyczajne”.  Szczygieł oddaje jej hołd, starając się właśnie uszlachetnić wszystko,  co wydaje się pozbawione szlachetności. Czym się w gruncie rzeczy  zachwycać? Tym, że Czesi wielbią postać pábitela, czyli przeciętnego piwosza, który jest konformistą i nie patrzy dalej niż poza czubek  swojego nosa? Tak, bo jest to inne patrzenie niż polskie. Mimo wszystko  głębsze. Bardziej wartościowe? Niekoniecznie. Inne. I przez to  fascynujące.  Szczygieł wychodzi od rozważań na temat czeskiego jazzu, a kończy przedstawieniem charyzmatycznej postaci Jára Cimrmana, starając się  oddzielić fakty od mitów związanych z tą niezwykłą postacią dramaturga,  wynalazcy, czeskiego „Człowieka renesansu”. Pomiędzy tym dużo rozważań o  literaturze i jej wpływach na życie, o społecznym życiu Czechów i ich  specyficznym poczuciu humoru. O tym, że radość można czerpać ze  wszystkiego, a śmiech jest dobrym antidotum nawet na trudy radzenia  sobie z odejściem bliskiej osoby. Bo chociaż niektórzy Czesi to tacy  palacze zwłok Fuksa, którzy stawiają sobie na półce urny z prochami bliskich ludzi, mają dystans i do umierania, i do życia. Do życia przede  wszystkim.  O czym poczytamy u Szczygła? Na przykład o Václavie Havlu, którego  wiecznie śledzono i któremu kobiety wyrządzały medialne krzywdy. O tym  Havlu, o którego pogrzebie niczego nie można było napisać, bo  dziennikarzy zamknięto w brudnym i zimnym pomieszczeniu ponad głowami  tłumów w katedrze praskiej. O Hrabalu, jego pojmowaniu honoru, ale także  o tym, że jest bogiem w zastępstwie i o fatalnej miłości do kotów. O  tym, że depresyjny twórca jak Ota Pavel spełnił się, tworząc najbardziej  chyba antydepresyjną twórczość, która rozchmurzy każdego. I jeszcze o  tym, jak w Czechach pisarz staje się celebrytą i o wysiłku, który trzeba  włożyć w to, by najpierw poznać jego twórczość, a potem zaczytywać się w tabloidach, które obsmarowują jego życie prywatne.  Nawet jeśli Czesi są konformistami i nawet jeśli pojęcie  "szwejkizmu" odnosi się do sporej grupy tej narodowości, nie musi być  tak, że Czechom nic się nie chce i nie mają poglądów. Nic bardziej mylnego. Szczygieł ukazuje także nieco schizofreniczną stronę poglądowości tego narodu, który kiedyś funkcjonował pod nazwą „Czechosłowacy”, a teraz jakoś nie jest po drodze ani Czechom ani  Słowakom, chociaż żyją w zaskakująco dobrej symbiozie. To przecież  naród, który nawet z napisów klozetowych może zrobić gatunek literacki! I  naród, któremu potrafi śpiewać prawdziwy idol, czyli Gott oraz idol z  przypadku, czyli Neckář. Opowieści i rozważania Szczygła to lektura rozweselająca, ale i skłaniająca do zastanowienia się. Choćby nad tym, jak bardzo wiązać się  może nasze codzienne życie z tym, co o nim piszą albo pisali literaci.  Autor pokaże nam oblicze czeskiego undergroundu i opowie o represjach  politycznych, które wykuwały twarde czeskie charaktery. Wskaże ścieżki,  po których możemy podążać, interpretując literaturę czeską. Przede  wszystkim jednak opowie o doświadczeniach Polaka ze smutnego kraju nad Wisłą, który nie potrafi znaleźć w życiu tyle radości, co jego południowy sąsiad. Felietony Szczygła są żywe, ciekawe i fantastycznie  nieobiektywne. To takie Czechy w pigułce zaserwowanej przez tego, który  od Czechów wiele się uczy. Dodatkowo ubarwione fantastycznymi fotografiami, które z prozy życia czynią zabawną o tym życiu opowieść. Wydawnictwo Agora, 2012 