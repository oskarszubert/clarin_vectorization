Cory Doctorow pozwolił sobie pofantazjować i w „Małym Bracie” pokazał  możliwe scenariusze zdarzeń po atakach terrorystycznych z 11 września  2001 roku. W błędzie jest jednak ten, który uzna, iż autor skupia się na  opisie podobnego ataku, jaki będzie mieć miejsce w San Francisco  (zostaje wysadzony most, giną ludzie, kalifornijskie miasto jest w  panice). W moim odczuciu to przede wszystkim tanie sensacyjne  czytadełko, ale chyba nie jest nim jednak do końca, skoro kazało mi się  zastanowić nad kilkoma kwestiami. Przede wszystkim nad szeroko rozpatrywaną kwestią wolności. Główny  bohater, siedemnastoletni Marcus, wraz z przyjaciółmi zostaje  aresztowany po zamachu terrorystycznym i zmuszany przez Departament  Bezpieczeństwa Wewnętrznego, by ujawnił to, czego ujawnić nie chce. A  Marcus to nie byle jaki nastolatek, tylko tęga hackerska głowa i  młodociany rewolucjonista, który po łaskawym przez DBW wypuszczeniu, planuje serię akcji wśród młodych ludzi, których celem jest przede  wszystkim egzekwowanie różnie rozumianej wolności. Chodzi naturalnie o  wolność poglądów, ale nie tylko. Marcus bowiem, równie dobry gracz  internetowy, co wielki patriota (ze świecą teraz szukać takiego wśród  polskich siedemnastolatków), na lekcjach wiedzy o społeczeństwie wdaje  się w burzliwe dyskusje z nauczycielami na temat elementarnych praw,  jakie łamie się i atakuje obywateli w kraju, który jednocześnie po raz kolejny jest atakowany przez niezidentyfikowanego jeszcze wroga. Krajobraz pięknego San Francisco zmienia się diametralnie po zamachu  i zniszczeniu mostu. „Przez to wszystko miasto zdawało się jakieś  przygaszone, jakby zatrzaśnięte w windzie, skrępowane dokładną  inwigilacją sąsiadów i wszechobecnością kamer”. Tam to właśnie młodzi  ludzie pokroju Marcusa przełączają się na xnet, zaszyfrowaną alternatywę  Internetu, będący miejscem swobodnej wymiany poglądów i azylem dla wszystkich represjonowanych przez system. System bowiem jest zły. Jego  egzemplifikacją są tortury DBW oraz świat zamknięcia na Treasure Island i  względem tego wszystkiego należy się buntować. Kontestacja młodych  bohaterów książki odbywa się w środowisku dla nich naturalnym, czyli  pośród wszelkiego rodzaju mniej lub bardziej technologicznie  skomplikowanych sprzętów służących głównie komunikacji.  Tutaj zaczyna się „bajeczkowość” tej książki. Marcus przybiera  cybernetyczne imię M1k3y i rozpoczyna walkę z systemem. W międzyczasie  zakochuje się z wzajemnością i stara się za wszelką cenę uwolnić  pozostałego w sidłach Departamentu przyjaciela. Nowoczesne modele  komunikacji i młodzi bohaterowie – to wszystko mogłoby wskazywać  docelowego odbiorcę książki. Myślę jednak, że Doctorow przy jej pisaniu  po prostu dobrze się bawił i bynajmniej nie przerazi mnie po lekturze  wciskanie klawisza enter ani też świadomość tego, iż każde  zabezpieczenie, jakie stosuję w moim życiu, można złamać. Tak na  marginesie pojawiać się może na twarzy uśmiech, kiedy bohater wypowiada  zdania typu „Wystarczy sflashować firmware na czytniku RFID za dziesięć  dolców i gotowe”, a tłumaczka w pewnym momencie wyjaśnia w przypisie,  czym jest skrót LOL. „Mały Brat” to połączenie czegoś bardzo realnego, a mianowicie ludzkich tęsknot za sprawiedliwością, wolnością i poczuciem bezpieczeństwa z cyberprzestrzenią skierowaną na ideologiczne boje. Tym  bardziej nieprzekonujące, że toczą je papierowe postacie, a niestety  Marcus i inni jego koledzy właśnie tacy są. Można sobie o ich  perypetiach poczytać, ale nie jest to konieczne. Rozumiem, że Amerykanie  określają tę powieść fenomenem, ale Amerykanom iskrzą także oczy na  filmie „2012”, więc pozwolę sobie uznać, że to po prostu… tylko niezła sensacyjna powiastka. Wydawnictwo Otwarte, 2011 