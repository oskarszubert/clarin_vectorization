Można by rzec, iż „Szary kostium” to taka mała książka o wielkich  sprawach. Niepozorny wolumin, który wywołuje dużo emocji. Podszyty  niepewnością, dwuznacznością, z fabułą toczącą się wartko i  nieprzewidywalnie. Opowieść do przeczytania w godzinę, zmuszająca jednak  do znacznie dłuższych przemyśleń. Książka, która pozostawia czytelnika z  uczuciem dyskomfortu, albowiem trudno jest powiedzieć, czy ostatnie  zdanie naprawdę zamyka niezwykłą historię opisaną przez sycylijskiego  pisarza z taką lekkością. „Szary kostium” zmusza do maksymalnej koncentracji uwagi, operuje krótkimi zdaniami kreślącymi wyraźne,  konkretne sytuacje. Andrea Camilleri pisze o kobiecości, jaką trudno  uchwycić i o dylematach mężczyzny, który nie może pojąć, kim tak  naprawdę jest jego żona. Główny bohater jest anonimowy, nie ma imienia. Ma za to ciekawą biografię, którą poznajemy w momencie, gdy oto wita go pierwszy dzień  emerytury i wtedy – nie mając co zrobić z upływającym czasem – dokonuje  rozrachunku tego, co do tej pory dokonał. W sprawach zawodowych wszystko  zawsze szło świetnie. Wzorowy urzędnik banku, otrzymujący liczne  awanse, bez problemu radzący sobie z różnego rodzaju klientami – także  tymi, którzy mają powiązania z mafią. Mężczyzna w nienagannym  garniturze, codziennie o 6 rano na nogach, oddany pracy, obowiązkom i…  mąż, którego o 25 lat młodsza żona Adele pozostaje zagadką…  Kiedy się pobierali, Adele była młodą wdówką i zbliżyła się z naszym bohaterem, albowiem imponował jej i jako jedyny – rzekomo – nie nastawał na jej kobiecość. Z czasem sama Adele wiodła ją na pokuszenie,  regularnie zdradzając męża i trzymając go na dystans tak, jak sobie  planowała. Wydaje się, iż Adele próbuje za wszelką cenę zapomnieć o swej  niepełnej przez bezpłodność kobiecości, grając kobietę fatalną, jaka  spala się w kolejnych związkach ukrywanych przed mężem. Dodatkowo chce  prowadzić światowe życie i układa w nim wszystko z najdrobniejszymi szczegółami, wskazując także wyraźnie miejsce, gdzie powinien znajdować  się jej mąż. Wielbiąca miłosne historie, sama nie jest zdolna do  miłości. Kolejne erotyczne przygody podszyte są tajemnicą, albowiem  trudno orzec, co tak naprawdę pcha Adele w ramiona kolejnych kochanków.  Tymczasem jej mąż, uległy i całkowicie podporządkowany kobiecie, nie  jest w stanie odnaleźć się na emeryturze i stara się za wszelką cenę  odkryć tajniki kolejnych romansów, z których jeden – z młodziutkim  Daniele  w roli głównej – rozgrywa się właściwie na jego oczach, bo w  ich willi, do której wprowadza się młodzieniec. Dodatkowo otrzymuje zaskakującą propozycję pracy przy fuzji towarzystw ubezpieczeniowych i  nawet nie ma możliwości, by sprostać stawianym mu oczekiwaniom, bo  zupełnie niespodziewanie odkrywa, iż jego ciało odmawia mu  posłuszeństwa, poddając się okrutnej chorobie…  Zdarzenia toczą się w naprawdę szybkim tempie. Wygląda to tak, jakby  Camilleri nie pozwalał, by jego bohater zbyt długo zastanawiał się nad  jedną sprawą. Czytelnika zaskakuje nie tyle coraz bardziej  nieprzewidywalny ciąg zdarzeń, co sam fakt obserwacji poczynań Adele,  która nagle niespodziewanie się zmienia, stając się czułą i opiekuńczą  żoną dla człowieka, który jest już przegrany.  Znaczenie tytułowego szarego kostiumu jest dość oczywiste. Adele  zakłada go na siebie, kiedy ma do załatwienia poważny interes. W szarym kostiumie żegnała poprzedniego męża, a strój nadal wisi w jej szafie. Co  się wydarzy, gdy po raz kolejny będzie go miała na sobie? Czy anonimowy  bohater książki Camilleriego będzie w stanie zrozumieć, dlaczego strój  ten jest aż tak ważny?  „Szary kostium” to miniatura literacka o sile doprawdy ogromnej. Odkrywanie tajemnic Adele jest tak samo szokujące, co porażające. Nigdy  bowiem nie można być pewnym, że jakikolwiek sąd o tej kobiecie jest  trafny. Bo Adele to kobieca zagadka zamknięta w opowieści burzliwej i w  gruncie rzeczy bardzo smutnej. Andrea Camilleri tworzy własny obraz  „femme fatale”. Mocno rozmyty i tym samym silniej działający na  wyobraźnię. Wart poznania! Oficyna Literacka Noir sur Blanc, 2011 