fot. Michał Niwicz          Czytając sześć lat temu "Sprawę Niny Frank", napisałem, że należy się Ciebie bać. Po „Florystce” zdanie podtrzymuję, bo mam wrażenie, iż tkwi w Tobie niespotykany potencjał, którego jeszcze nam w pełni nie ujawniłaś. W jednym z wywiadów powiedziałaś, że Twoja pozycja pisarska się dopiero stanowi i że najlepsze przed Tobą. Zatem i przed nami, czytelnikami. Mamy się bać tego, że jeszcze zaskoczysz czymś, czego się nie spodziewamy?    Co masz na myśli mówiąc „niespotykany potencjał”? Bo teraz to ja się boję.     No jak to! Przy „Ninie Frank” byłem pod wrażeniem, jak wodzisz czytelnika za nos. „Florystka” – bo w międzyczasie nie doczytałem reszty – uwiodła realizmem i doskonałymi postaciami. Teraz za każdym nowym razem będę myślał, że to prawdziwa Bonda… tfu, bomba literacka. Z polskich pisarzy kryminalistów mało który tak zaskakuje!    Dziękuję za komplementy, ale jeszcze nie „okrzepłam” pisarsko. Może to i dobrze, bo prawdopodobnie oznacza, że wciąż się rozwijam. Jedyne, czego się boję w tym zawodzie to rutyna. Sprawdzone metody i granie na tanich emocjach to śmierć pisarza. Nie chciałabym nigdy zamknąć się w klatce sprawdzonych dekoracji, rozwiązań dramaturgicznych czy nawet gatunku.       W nowej książce będziesz eksperymentować? Wybacz, ale nie chcę mówić o nowym projekcie powieści. Wyznaję zasadę, by nie chwalić się tym, co zrobię, lecz pokazać pracę już wykonaną. A teraz właśnie rzecz się wykluwa, ciężko haruję i tym bardziej nie pisnę ani słowa. Mam nadzieję, że to będzie coś, czego z jednej strony moi Czytelnicy się po mnie spodziewają, ale z drugiej liczę, że nowa książka będzie jednak lepsza niż dotychczasowe. Mogę się jednak pomylić. Pisanie to nie matematyka i nie ma prostych rozwiązań. Inna sprawa, że włosów z tego powodu rwać nie będę, zawsze można napisać rzecz kolejną. Już mam to przećwiczone. Lepiej zaryzykować i stracić niż wciąż pisać tę samą książkę. Wiem już jednak, bo moi Czytelnicy do mnie piszą z gratulacjami lub uwagami krytycznymi (te drugie zwłaszcza są dla mnie cenne), że moje pisanie różni się od klasycznie pojmowanej powieści kryminalnej. Nie wiem, czy to dobrze, czy źle. Z pewnością wymykam się regułom, moje książki są grube, dużo w nich detalu, psychologii, to raczej thriller psychologiczny niż kryminał, a jeśli już to kryminalny tort niż placek z wiśniami – nie da się ich porównywać, choć jeśli są dobre - można je połknąć dosyć szybko, jeżeli ktoś ma apetyt akurat na to. I tego się trzymam.     To rodzaj literatury popularnej, ale dla kogoś wymagającego?    Literatura popularna – jaką uprawiam – jest tworzona dla rozrywki czytelnika. Jeśli jej dostarcza, a przy okazji zmusza do przemyśleń, zastanowienia się nad swoim życiem, jestem szczęśliwa. Moje książki są baśniami dla dorosłych. Staram się, by zawsze balans został przywrócony, co niektórzy koledzy kryminaliści zarzucają mi jako wadę. Ja jednak nie potrafię inaczej. Mówię: oto krwawa opowieść, ona ma ci coś pokazać, tak było, tak być mogło, lecz mimo to jest dobrze, świat nadal może być piękny. Zło zawsze zostaje ukarane, a dobro zwycięża. Zawsze! Nie warto być złym, by płacić słonej ceny. Warto być dobrym, lecz mądrym. Może to głupie, naiwne, ale tak sądzę. W życiu też kieruję się tą zasadą. Świat oddaje nam to, na co zapracowaliśmy. Za uczynione krzywdy się płaci, za dobro zawsze jest nieoczekiwana nagroda. I tak właśnie jest w bajkach, baśniach. Tak być powinno. Ale i tak najważniejsza w baśni jest tajemnica i tego się trzymam także w moich kryminałach.     A jak to się działo, że dość płynnie od dziennikarstwa śledczego przeszłaś w kierunku pisania książek?    Dziennikarstwo przestało mi wystarczać. To zupełnie inny zawód, choć geneza – ciekawość ludzi, dochodzenie do prawdy oraz tekst jako baza – są podobne. W pracy reportera liczą się jednak tylko fakty, dokumenty; to, co udało się wydrzeć z rzeczywistości i potwierdzić. Zaczęłam w tematach reporterskich dostrzegać więcej niż mogłam opisać. Widziałam fałsz, historie sprzed lat, opowieści niedopowiedziane, genezę problemów, skutki różnych zdarzeń, nitki łączące bohaterów – choć nie miałam dowodów, jedynie intuicję, zostawało czasem tylko dopowiedzenie fabularne. Czasem potrafiłam to udowodnić, czasem nawet wracałam do moich bohaterów i pisałam kolejne teksty, które pokazywały, że „nos” mnie nie zawodził, a czasem nie było feedbacku, ludzie się obrażali – nikt nie lubi być demaskowany. Ale byłam bardzo dobrą dziennikarką, robiłam masowo „okładki”, „covery”, a nigdy nie miałam procesu sądowego, wszystko co opublikowałam było zgodne z dziennikarską etyką i sztuką reportażu, bo głównie taki gatunek uprawiałam pod koniec kariery.     Szukałaś jednak dalej, czegoś innego?    Coraz częściej łapałam się na tym, że to, co mogę napisać zgodnie z regułami prawa, niekoniecznie mi wystarcza, a nawet interesuje (bo ludzie lubią przedstawiać się w mediach jako cukrowe laleczki bez skazy). Niebagatelne też było, że media bardzo się zmieniły w trakcie mojej dziennikarskiej kariery (pracowałam ostro przez 13 lat). Dziś tabloidy oficjalnie są dwa: „Super Express” i „Fakt”, a tak naprawdę teraz wszystkie media, włącznie z „Newsweekiem” i „Gazetą Wyborczą”, o telewizji nie wspomnę, bo ona zawsze mnie mierziła, choć tam też pracowałam, operują dziś niskimi emocjami. Czytam wyłącznie „Politykę”, może ona jedna się ostała na posterunku opiniotwórczego tygodnika. Telewizora używam do odbierania TVP Kultura. Filmy oglądam w kinie. To mój świadomy wybór. Ta zmiana specyfiki mediów, która stawia na sensacyjny news nie była mi po drodze.     Zaczęłaś czuć dyskomfort… Dusiłam się. I zbierałam punkty karne w pracy, bo to, co interesowało mnie, nie interesowało wydawców, redaktorów, a oni wyznaczali trendy dla czytelników gazety w której pracowałam (wtedy np. „Newsweek”). Moje teksty były zbyt „uniwersalne”, problemy zbyt literackie, historie, które pokazywałam zbyt małe (np. nieważne dla Polski czy świata) i nie wymagały aż takiego pogłębienia do gazety. Większość zebranego materiału musiałam usuwać. Byłam sfrustrowana. Nie do takiego zawodu wchodziłam. Mój problem polegał też na tym, że ja - zamiast sięgać po tematy wielkie, publicystyczne – patrzyłam zawsze na rzeczywistość przez mikroskop – życie jednego zwykłego człowieka. Ono bowiem może pokazać ludziom wielki problem, który dotyka nas wszystkich. Na tym polega prawdziwy reportaż, którego dziś już nie ma. Taka uniwersalna historia, jak w opowieści biblijnej mnie zawsze interesowała, a nie globalizacja, polityka czy celebryci. Żeby nie wściec się, nie mówić non stop brzydkich wyrazów, kiedy zmuszałam się do pisania „pod linijkę”, po prostu zaczęłam pisać książkę. To była dla mnie odskocznia. Sprawiało mi to frajdę, uciekałam, było mi dobrze. Niestety, dosyć szybko okazało się, że nie mogę być już dziennikarką. Na tyle „odkleiłam” się, że musiałam powiedzieć dziennikarstwu stop. Moment, kiedy mogłam już zwolnić się z pracy i pisać następną książkę jak zawodowiec (non stop tylko książka) był cudowny. Wtedy pierwszy raz poczułam, że jestem sobą. Ale ten czas i te wszystkie lata, kiedy stukałam tysiące tekstów do gazet, był mi potrzebny. Nie byłoby pisarki bez dziennikarki, tak to widzę. I życiowo i warsztatowo.       Wznowienie „Polskich morderczyń” – efektu Twoje dziennikarskiej przecież działalności - świadczy o dużej wadze tej książki. Opisujesz doświadczenia z czternastoma kobietami, które dopuściły się zbrodni.     Ta książka była dla mnie przełomowa. To jednocześnie mój backround – książka dokumentalna, której początek ma miejsce, kiedy zaczynałam jako sprawozdawca sądowy, gdzie mogłam wykorzystać cały swój warsztat dziennikarski, a z drugiej strony mogłam pokazać to, czego nie pozwala gazeta. I okazało się, że książka, która miała być offowa - tylko dla mnie (chciałam się oczyścić po własnej traumie, zmierzyć z moim poczuciem winy, znaleźć odpowiedzi na nurtujące mnie pytania) – jest dziś pozycją kultową (naprawdę nie przesadzam, a nienawidzę sama się chwalić), a co dziwniejsze nie starzeje się, lecz zyskuje z czasem. Dla mnie samej to wielkie zaskoczenie choć wiem, skąd bierze się jej fenomen. Po pierwsze nikt tego wcześniej nie zrobił, dopiero teraz naukowcy zaczynają w ten sposób badać zabójczynie, a po drugie one pokazały twarze, otworzyły się przede mną. Nie wiem do dziś, jak to mogło się udać. Ale pamiętam moją obsesję, by książkę skończyć. Było wiele przeszkód: nie miałam samochodu, borykałam się z kłopotami finansowymi, bo już odeszłam z pracy i ledwie wiązałam koniec z końcem, niezliczona ilość kwestii formalnych, by do tych więzień się dostać, praca z fotografem, stylistką, ekspertami, pielgrzymka po sądach (wszystkie akta osobiście przeczytałam, każdą stronę – czasem do jednej sprawy było 20 tomów akt), wreszcie ciąża. Nawet to mnie nie powstrzymało, by materiał zebrać, a potem książkę napisać.     To nie były przecież łatwe rozmówczynie… Z którą z nich rozmawiało się najtrudniej? Czy poczułaś się szczególnie manipulowana przez jakąś z nich?    Prawie wszystkie manipulowały, licząc, że dam się nabrać i każda zasługuje na uwagę. Mam kilka faworyt, ale nie ze względu na manipulacje, lecz ciekawy życiorys, historię lub szok, że to zdarzyło się naprawdę. Monika Szymańska (zabójczyni Tomka Jaworskiego, rozdział Macierzyństwo) – od niej się zaczęło – jest bardzo ciekawą zmiennokształtną osobą, wybitnie inteligentną, która umie odnaleźć się w każdych warunkach, Małgorzata Połczyńska (nazwisko zmienione, rozdział Śmierć) budzi moje największe współczucie i przerażenie jednocześnie, bo jest bardzo zakłamana w sobie (bez pejoratywnych skojarzeń, chodzi o zafałszowany własny obraz). Mirkę Romanowską (rozdział Małżeństwo) szczerze polubiłam, a Anety Barczuk (rozdział Samotność) się boję. Jest nieodgadniona i jej prawie dałam się uwieść. Było ich dwadzieścia jeden, a nie czternaście. Te historie pozostałe zbadałam, ale zdecydowałam, że albo zostawię je na inne opowieści, albo poczekam jak to się rozwinie. Trzeba umieć dokonywać selekcji. Jeśli chodzi o trudność, dokumentalista w pewnym momencie zbliża się na tyle do swoich bohaterów, że bariera jest płynna i już nie ma problemów z wywiadem. Dowodem tego jest fakt, że każda z bohaterek autoryzowała swoją opowieść.     Wydawca rozumiał kryterium doboru?    Wydawca nie mógł zrozumieć, jak ja tego dokonałam. To było proste, patrzyłam na nie jak na ludzi, a nie zabójców. I one wiedziały, że nimi nie gardzę, że pochylam się nad ich życiem, jak często dotąd nikt tego nie robił. To doświadczenie jest bezcenne dla mnie jako przyszłej twórczyni kryminałów. Widzę więcej niż inni, bo byłam po obu stronach barykady – rozmawiałam z policjantami, zabójcami i ofiarami. Każdy z tych elementów występuje w kryminale – potem mogłam się odważyć napisać kolejną powieść. Nie wierzę w papierowe bajeczki kryminalne – nigdy takich nie czytałam.    Było może tak, że coś, co od nich usłyszałaś, przekuło się potem na jakiś element fabuły książek?    Florystka jest oparta na prawdziwej historii, którą wtedy znalazłam. Nie mogłam jej wykorzystać do Polskich morderczyń, bo był tam motyw dzieciobójstwa, a już na początku zdecydowałam, że takich bohaterek w mojej książce nie będzie (to inny, specjalny typ sprawcy). Zresztą Florystka jest przykładem jak pracuję z opowieścią i ile tak naprawdę biorę z rzeczywistości do fabuły. Prawdziwa historia przebiegała zupełnie inaczej, zdarzyła się w zupełnie innym mieście, inne były motywacje sprawcy. Generalnie w książce opowiadam całkiem inną historię, ale bazą jest autentyczna kobieta opętana duchem zmarłego dziecka. Więcej nic nie powiem, bo ktoś pomyśli, że zdradzam rozwiązanie zagadki. Nie zmienia to jednak faktu, że teraz o wiele łatwiej mi pojąć motywacje zbrodniarzy i nie chodzi tylko o kobiety.         W radiu Roxy padło takie stwierdzenie, że kobiety zabijają z powodów emocjonalnych. Jakie inne są powody zabójstw i gdzie zaczyna się patologia zbrodni – jak dużo wcześniej przed jej dokonaniem?    W dawnym świecie naszych babć agresją szczycili się głównie mężczyźni (dlatego zbrodnie popełniane przez kobiety zdarzały się niezwykle rzadko), dziś się to zmieniło, kobiety są coraz silniejsze, wyemancypowane i działają “po męsku”. Jednak ich motywy są emocjonalne, bo taka jest nasza babska struktura psychiczna. Potem jednak chcą znów być “święte”, więc kłamią, zacierają ślady, chowają zwłoki, manipulują policjantami.    Jeśli chodzi o genezę zbrodni… Uff, to wielki temat i sprawa bardzo indywidualna, ale spróbuję odpowiedzieć. Zaznaczam jednak, że będziemy mówili w wielkim uproszczeniu. Ja osobiście wierzę w tzw. węzeł czasu i przestrzeni. Musi pojawić się konkretna sytuacja i co najmniej dwie konkretne osoby, które ten węzeł połączy bardzo silnymi nieodwołalnymi sprzecznymi motywacjami niczym klocki lego. Konflikt musi nastąpić w określonym momencie, musi być ryzykowna sytuacja i musi być przestrzeń, by do zbrodni doszło – a jak w greckiej tragedii lub u Szekspira (Mistrz wiedział w tym temacie wszystko) - obydwóm stronom musi na tym czymś bardzo, bardzo zależeć.     Nic nie jest kwestią przypadku?    Nawet, jeśli mamy do czynienia ze sprawcą polującym na tzw. “przypadkowe” ofiary, nie ma tu mowy o przypadkowości! Ofiara musi do sprawcy komplementarnie pasować. Idealnie wpisywać się w jego cechy lub ich brak, gdyż on nie działa w próżni, często jest sprytny, a bywa, że i inteligentny – on wie, że by zabić, musi nad ofiarą najpierw zapanować. Tak jak u zwierząt – nikt nie atakuje zdrowego lwa, lecz rannego albo starego. Sprawcy przestępstw nie wiedzą często tego rozumowo, działają odruchowo, intuicyjnie, lecz uczą się tego w trakcie kolejnych popełnianych przestępstw (zwykle zbrodnia jest jednym z elementów w przebiegu życia danej osoby, a już wcześniej miał on okazję zawalczyć o władzę i kontrolę nad osobami, z którymi się zetknął i nie chodzi tylko o popełnianie drobniejszych przestępstw – w końcu istnieje też coś takiego jak przemoc psychiczna – doskonałe ćwiczenia dla wszelkiej maści zwyrodnialców). I jeszcze jeden element – by doszło do zbrodni obie strony muszą wypełnić swoją rolę: ofiara wejść w rewir działania danego przestępcy, a on sam musi podjąć decyzję (oszacować sytuację). Tutaj musi zaistnieć czynnik czasu i miejsca. Jeśli któregokolwiek elementu zabraknie, do zbrodni nie dojdzie. Zaznaczam kolejny raz – każdą sprawę należy rozpatrywać indywidualnie. Mamy tutaj do czynienia z wielkim trywializowaniem tematu.    Zdaję sobie  z tego sprawę. Niemniej i dla mnie, i dla naszych Czytelników, jest to istotne i cenne. I tak chciałabym by ta odpowiedź była traktowana. Polecam zwłaszcza moją książkę “Zbrodnia niedoskonała”. Jest tam bardziej szczegółowa odpowiedź na pytanie. Ale zdaję sobie sprawę, że właśnie przez tę dużą liczbę elementów składowych zbrodnia tak ludzi interesuje, zaś kryminał jako gatunek książkowy, filmowy czy telewizyjny święci takie triumfy. Wszak nawet w bajkach mamy z nim do czynienia, by uświadomić dzieci, że zagrożenie istnieje, nie wolno być naiwnym, bo w lesie czyha wilk. Tę sprawę zgłębiali najwięksi myśliciele, filozofowie i pisarze, włącznie z Szekspirem i Dostojewskim, współcześni “kryminaliści” są ledwie popłuczynami po Wielkich, ze mną rzecz jasna włącznie. Lecz pocieszeniem może być fakt, że także po nas ludzi nadal będzie to interesowało. Nie ma nic cenniejszego niż ludzkie życie.     To teraz o tym, kto śmie je komuś odbierać. Zabójca to słabeusz? Bo ludzie boją się zbrodniarzy, a przecież strach towarzyszy  samym mordującym w mniejszym lub większym nasileniu. W jaki sposób – najogólniej jak się da opisać – dochodzi do zabójstwa? Chodzi mi o Twoją teorię, a nie o to, co znajdziemy o poradnikach kryminalistyki i naukowych rozprawach. Zbrodnia – świadoma, wyrachowana, czy w afekcie, a zwłaszcza brutalna – jest oznaką wielkiej słabości, frustracji i braku, którego wypełnić nie można. A jednocześnie właśnie dlatego chęć dokonania zbrodni to właśnie potrzeba władzy i kontroli, chęć wygranej i potrzeba udowodnienia czegoś komuś lub sobie – motyw jest sprawą drugorzędną i komplementarną z bohaterami dramatu. Zresztą nie ma jednego motywu, choć prokurator żąda od śledczych jego precyzyjnego określenia. To zawsze jest proces polimotywacyjny, czyli mieszanina, mix, wiązanka motywacji, potrzeb i marzeń, które składają się w kalejdoskop emocji. Dopiero po rozłożeniu tego wachlarza widać go w całości. Podkreślam tutaj, że to moja opinia i taki rodzaj motywacji działania postaci staram się używać w moich książkach – wierzę tylko i wyłącznie w motyw emocjonalny. Także zabójstwa na zlecenie jak i rabunek, mają pod powierzchnią inne mniejsze motywy, których odkrycie mnie interesuje. Są seryjni zabójcy staruszek, którzy chcieli zapewnić byt rodzinie lub ochronić ją przed ojcem agresorem. Kilerzy na usługach mafii chcą być może się wykazać, awansować, być “kimś” w środowisku, nie czuć lub przeciwnie – wreszcie coś poczuć: to ich nobilituje bądź osłania, chowają się przed światem. I taki motyw jest dla mnie ciekawy, choć w paragrafach będzie wyłącznie chęć zysku lub zlecenie. Człowiek jest istotą skomplikowaną emocjonalnie, więc uproszczeniem byłoby uważać inaczej. Zresztą takie proste postrzeganie kryminału mnie brzydzi. Mówię to publicznie i uważam, że świadczy to o nieznajomości psychiki ludzkiej, czego autorowi kryminałów po prostu nie przystoi. Dlatego mam znajomych z różnych środowisk i kultur, by wciąż się rozwijać jako człowiek. To podstawa.   Oczywiście prokurator, sąd musi mieć klarowny motyw, by przypisać sprawie określony paragraf, przedstawić akt oskarżenia i wydać wyrok. Mamy do czynienia z uproszczeniem. To nie ulega kwestii. Inaczej nie można by było zakończyć żadnego śledztwa, a potem procesu sądowego orzeczeniem. W sądzie musi być rodzaj umowności, zaś proces sądowy to rodzaj teatru. Zwróć uwagę, od wieków głośne procesy przyciągały gapiów – dziś tę rolę przejęły tabliody, one spełniają tę funkcję - jak choćby sprawa Madzi z Sosnowca i inne. To, co jest w dokumentach: dowody, zeznania, przyznanie się do winy – jest. Reszta jest potrzebna śledczym, by ująć sprawcę. To dlatego też, czytając akta sądowe (moje hobby), szukam tych elementów między wierszami suchych zapisów, one tam są, nikt ich nie usuwa ale nacisk informacji jest położony na inne sprawy. Dane są poszufladkowane, zaetykietkowane, bo tak łatwiej jest udowodnić komuś winę. Pamiętajmy, że mamy do czynienia z żonglerką: prokurator-adwokat-sąd. To jest dla mnie oczywiste, rozumiem ten mechanizm. Coraz więcej jednak jest prokuratorów, sędziów, adwokatów świadomych i poszukujących. Oni wiedzą, choć tego nie rozkładają na salach sądowych na czynniki pierwsze, jak mogą i powinni to robić pisarze powieści kryminalnych. Dlatego też w dokumentach prawnicy klasyfikują motyw wiodący, ale łańcuszek poszlak budują, opierając się i rozumiejąc także motywy poboczne, które z punktu widzenia psychologii są nie mniej ważne niż motyw główny.     Z Bogdanem Lachem    A seryjni, sławni mordercy? Któryś z nich Cię fascynuje, szczególnie przeraża? O kimś myślisz jako o człowieku nieodgadnionym?    Oczywiście abecadło morderców jest mi znane, ale nie kręcą mnie specjalnie. Nie wykluczam teraz, że wkrótce nie pojawi się któryś w jednej z moich książek lub nie będzie protoplastą postaci fikcyjnej, bo zwykle jeśli wybieram jakiś temat, to go zgłębiam szczegółowo i wiem wtedy na wyrywki wszystko od A do Z. Tak naprawdę takie szpanerskie podejście do kryminału mnie śmieszy. Sama zbrodnia w ogóle mnie nie interesuje. Poszukuję w tym gatunku zupełnie czego innego. Nie tylko tego, kto zabił, lecz przede wszystkim: “jak do tego doszło” i “gdzie jest początek tej spirali zła” oraz “jakie będą jej skutki”.     Teraz może się skrzywisz, bo zapytam o mamę Madzi, zabójczynię – ofiarę mediów. Tym bardziej, że wcześniej już o tym smutnym medialnym spektaklu wspomniałaś. Jak wygląda profil psychologiczny tej nieszczęsnej kobiety oczyma Katarzyny Bondy?    Skrzywiłam się. Wiem, że jest postrzegana jako współczesna Lady Makbet, celebrytka z rogami i ogonem diabła, dziennikarze nie zostawili na niej suchej nitki i krzyczeli głośno - „ona jest zła” - ale to nie do końca tak. Wciąż mnie o nią pytają, więc zerknęłam (nie czytałam jej akt, nie mam prawa jej oceniać, podkreślam to!!!) na jej życiorys i widzę tam elementy, które są spójne dla kobiet zabójczyń. To ofiara. Tak, każdy przestępca najpierw sam jest ofiarą. Ona zabiła, jest winna, sąd ją skazał. Ale wina leży też po stronie tej rodziny, w której ona się wychowywała, a potem tej drugiej, która jest taka święta i ładnie się od morderczyni odcięła pod maską katolickiej wiary – chodzi mi o męża i teściów. Ta kobieta spełnia wszystkie warunki: nie miała dobrych wzorców w rodzinie pierwotnej, pochodzi z patologii, z której uciekła do innej patologii – ludzi owładniętych fobią religijną, którzy zamknęli ją w klatce. Niepunktualne zdarzenie – dziecko - na które nie była gotowa zarówno emocjonalnie, jak i materialnie. Te dwie sprawy są powiązane. Nikt nie wie, w jakiej matni była ta kobieta i nie to, że jej bronię, bo jest winna, uczyniła rzecz najstraszniejszą na świecie, ale wiele osób pracowało, by stworzyć w niej bestię.    A nie jest żadną bestią…    To show przed kamerami z obnażaniem się na koniu na okładce „Super Expressu”, to jej sposób na przetrwanie. Oszukiwała się, że nie ma z tym nic wspólnego, jestem pewna, że w to naprawdę wierzyła. A potem wykorzystała swoje pięć minut sławy, bo choć raz chciała być ważna. Wcześniej nie obchodziła nikogo. Jest biedną, zagubioną kobietą, która jeśli nie przejdzie terapii, będzie spadała tylko w dół, być może grożą jej też problemy psychiczne. Jedna z moich bohaterek nie żyje, a wcześniej był u niej egzorcysta (opętało ją pięć demonów lub jak kto woli głosów schizofrenika), psychiatra i inni eksperci – uciekła w chorobę, bo nie potrafiła przetrwać poczucia winy. Nie wiem, jaki los czeka tę panią, być może wybierze drogę Małgorzaty Połczyńskiej (Polskie morderczynie, rozdział Śmierć) i będzie brnąć w kłamstwa, dalej dobrze wyglądać i zamieni się za życia w emocjonalną mumię. Na razie się trzyma, bo jest jeszcze apelacja, Strasburg, Prezydent, który mógłby ją ułaskawić oraz inne instytucje. Wkrótce napisze do wszystkich. One zawsze to robią.     W „Sprawie Niny Frank” rozprawiasz się z wieloma polskimi bolączkami. Jakie są te najbardziej wyraźne? I jakie uznajesz za patologię społeczną?     Brak moralności. Stare, niepopularne, zdarte słowo, którego już nikt nie rozumie. Honor, który jest passe i wielu myli go z brawurą. Konformizm, który jest na porządku dziennym i sprawia, że wiele osób woli nie myśleć, nie czuć, za to jeździ dobrym autem i kupuje kolejne mieszkanie oraz upija się do nieprzytomności w weekend, by w poniedziałek rano znów ruszyć w kierat jak chomik w klatce. Tchórzostwo, co mnie najbardziej przeraża – ludzie, którzy są słabi, są najbardziej niebezpieczni, sprzedadzą cię za łyżkę miodu bez mrugnięcia okiem, choćby ktoś ledwie syknął na nich czy nadepnął na odcisk.     To rzeczywistość, jaka może boleć… No właśnie, Twoje pisanie bardzo mocno osadzone jest w rzeczywistości. Odwiedzasz miejsca, gdzie będzie toczyć się akcja. Przygotowujesz się skrupulatnie do stworzenia świata przedstawionego, w którym wszystko mogłoby dziać się naprawdę. A we "Florystce" mamy ducha; zmarłe dziecko zrozpaczonej matki, która nie może pogodzić się z jego odejściem. Ta fantazja rozbijająca realizm pojawiła się celowo, jednorazowo?      Tak mi się wydaje, jednorazowo. Ta książka zaczęła się od ducha zmarłego dziecka i właśnie dlatego napisałam Florystkę. Przeraziła mnie ta historia i tylko to wzięłam z rzeczywistości. Co do dokumentacji, to wierzę, że czytelnik nie lubi być oszukiwany. Ja od razu czuję, że pisarz zmyśla i drażni mnie to, nie ufam mu, choćby proponował najzmyślniejsze rozwiązania dramaturgiczne. Więc tak pracuję, by nikt o mnie nie pomyślał, że poszłam na łatwiznę. Zresztą lubię ten etap, choć wiem, że dla wielu to bzdura, strata czasu, „robota głupiego”. Mówią, że mam za małą wyobraźnię. Ja im mówię, że oni są leniwi i nieprofesjonalni. Może w romansie nie trzeba robić reaserch'u, może w powieści przez wielkie P, która pretenduje do Nike też nie. Nie wiem, choć dyskutowałabym. Pisarz po pierwsze musi znać temat, jaki obrabia na warsztacie. Flaubert, Marquez, Reverte wszystko sprawdzali/ją bo prawdziwe miejsca, okoliczności są bazą, fundamentem. Potem można do woli puszczać wodze fantazji. Fabuła kryminalna z natury jest niewiarygodna, takich śledztw nie ma w rzeczywistości, zdarzają się niezwykle rzadko, w Polsce raz na dekadę. Skoro funduję czytelnikowi taką przygodę, muszę zadbać, by uwierzył, że wiem, o czym mówię. Zresztą nie znam się na wszystkim, a wiele tematów mnie ciekawi, nie mogę pisać o czymś, czego tylko liznęłam z googla. To byłoby oznaką braku szacunku dla czytelnika. Jeśli komuś to przeszkadza, może czytać innych autorów.      Powiedziałaś kiedyś, że dotykasz i grzebiesz w trzewiach bohaterów, bo taki rodzaj opowiadania najbardziej Ci odpowiada. Dbasz o to, by Twoje książki były wiarygodne psychologicznie. Ile tego psychologizmu powinno być w dobrym kryminale, żeby przypadkiem nie przedobrzyć? Bo jak ostatnio czytałem „Świętego Psychola” Theorina, to miałem wrażenie, iż nijak nie można już tej książki nazwać kryminałem, gdyż wszystko idzie w stronę psychologicznego dramatu egzystencjalnego.    Psychologia u mnie ma wyłącznie jeden cel: funkcjonalny. Nie wolno za dużo wyjaśniać, szala przeważa wtedy w kierunku literatury moralizatorskiej (nie lubię tego, ale nie jestem od tego wolna). Staram się jednak wiarygodnie budować postaci oraz motyw zbrodni. To podstawa. Grzebanie w trzewiach też nie jest moim hobby, tak jak mówiłam, lubię małe opowieści, zwykłych ludzi, które są soczewką, w której przeglądać się może świat. Ta psychologia jest wtedy podstawą – napina cięciwę łuku, by można było mówić o celnym strzale. Jeśli chodzi o to szumne słowo „psychologia” w kryminale, zamyka się ono w innym, o wiele prostszym: dlaczego?    A myślisz, że czytający powinni dodatkowo pytać siebie o to, dlaczego… autor napisał tak, a  nie inaczej wyglądający kryminał? Czy intencje autora nie są istotne?    Książka to lustro, w którym między wierszami odbija się jej autor – lecz zwykle nie wprost, przestrzegałabym przed patrzeniem 1:1. Są oczywiście inne poglądy na ten temat, tak jak różne są opowieści, a zwłaszcza ich jakość. W przypadku prozy stricte gatunkowej mamy do czynienia z działalnością świadomą. Nie można ubierać w swoje szaty całości, ale można użyć kilka ważnych - znanych autorowi - elementów, wtedy fabuła jest wiarygodna. Jedyną motywacją, która powinna przyświecać autorowi winna być ciekawość, czasem zdziwienie, bywa, że i przerażenie wobec niezrozumiałości wyjątkowego przypadku. To napina autora, a on winien napiąć łuk cięciwy fabuły. Jeśli w nim samym nie ma emocji, nie przeżyje ich także czytelnik. Śmiem twierdzić, że nawet książki napisane “w celu (świadomie używam cudzysłowu) odreagowania” są tak naprawdę efektem “niezrozumienia tematu”, “strachem” lub “ułożeniem na nowo, wedle potrzeb autora”. Pisanie może mieć walor terapeutyczny lecz profesjonalista musi to oddzielać, inaczej zatopi się w “odreagowywaniu” i wciąż będzie pisał tę samą książkę. A to oznacza brak rozwoju, czego sobie i nikomu nie życzę.      Z Edwardem Kaweckim    Jak zacząć, by dobrze skończyć?    Osobiście zawsze mam problem z “trupem”, nigdy od niego nie zaczynam fabuły. Zaczynam od końca – czyli od sprawcy i dopiero, kiedy go zrozumiem, jego motywacje, potrzeby, słabości i walory – dopasowuję do niego ofiarę. Tak zresztą jest w życiu realnym. Wszystko, co najważniejsze, najciekawsze - jest niewidoczne, niedopowiedziane i często jego siła rażenia polega na niemożności zaszufladkowania.   Niewątpliwie jednak to, co przeżyłam, cały mój życiowy background ustanowił dzisiejszą mnie-pisarkę, z pewnością także wzmocnił (choć najpierw roztrzaskał) bym mogła zrozumieć czym jest przestępstwo, z czego się bierze i jacy ludzie mają predyspozycje do tego, by popełnić zbrodnię, a którzy mają w sobie na tyle siły, by w momencie krytycznym się zatrzymać. Osobiście bowiem uważam, że każdy pisarz ma na koncie jakiś rodzaj przeżycia (mniej lub bardziej traumatycznego, krytycznego, elementarnie niepunktualnego etc. - gradacja jest sprawą bardzo osobistą) które go popycha do ekspresji, jaką jest pisanie i tylko kwestią wrażliwości jest, by to zdarzenie warunkowało potrzebę budowania opowieści. Jeśli chodzi o mnie oraz zrozumienie tej tematyki i zainteresowanie nią – zawsze fascynował mnie bardziej cień niż światło. Kiedyś jednak przerażenie i niezgoda były silniejsze niż dzisiejsza ciekawość poznawania mechanizmów zbrodni. Bo kiedy ten proces (a patrząc na to szerzej, z góry, jakby z lotu ptaka, to nic innego jak rodzaj algorytmu, często bardzo prostego) rozłożyć na czynniki pierwsze (nie interesuje mnie wyłącznie sam akt przestępstwa lecz jego geneza z punktu widzenia kolejnych bohaterów dramatu oraz – najbardziej – co dzieje się “po”) okazuje się, że do tego po prostu musiało dojść. Nie mówię, że zawsze to fatum (wręcz przeciwnie nie wierzę w los zapisany gdzieś tam na górze, w gwiazdach itd.), lecz jednak wcześniejszy przebieg życiowych zdarzeń ładnie komponuje ową kulminację jaką jest zbrodnia. Z takim podejściem – jak sam widzisz – musiałam zająć się pisaniem książek kryminalnych – czy to dokumentalnych czy fabularnych. Chciałem zapytać o Twoje zaangażowanie w „Maszynę do pisania.pl” – wirtualną inicjatywę wzajemnego wsparcia dla pisarzy wielu gatunków. Co w tej działalności jest ciekawe, cenne? Pisarze z chęcią wymieniają się doświadczeniami i pomagają sobie nawzajem? Udaje się złowić nowe talenty, szlifować je i przygotowywać na brutalne zetknięcie z rynkiem wydawniczym?    Wyklarowała się idea Maszyny do pisania.pl i jest to głównie szkoła. W Polsce pokutuje przekonanie, że człowiek piszący musi dostać pocałunek Muzy. Świadomie z tego szydzę. Oczywiście, natchnienie istnieje, inspiracje istnieją, natomiast prawda jest taka, że niezależnie od tego czy to jest film, sztuka teatralna czy powieść, należy wykonać jakąś pracę. Pisarz, jak każdy inny człowiek pracujący, musi widzieć jak to zrobić, może ją wykonać lepiej lub gorzej. Jest coś niesamowitego w tym, że coraz więcej ludzi odczuwa nieodpartą potrzebę pisania. Ludzie chcą pisać i piszą. Dlaczego nie pomóc im, by robili to świadomie, a nie tylko intuicyjnie? Jest wiele badań mówiących o tym, że jeśli długo nie ma wojny, ludzie zaczynają bardzo dużo pisać. Dlaczego? Potrzebują przeżywać emocje silniejsze niż w życiu, a na kartach opowieści emocje mogą bezpiecznie sięgać zenitu.    Jak działacie? Robimy więc kursy, warsztaty, spotkania z pisarzami. Jesteśmy na festiwalach, na spotkaniach literackich, targach. Jest wielka potrzeba uczenia się pisania. A dzięki kursowi bardzo często da się wyłuskać osoby, które być może poszłyby w kierunku czegoś bardzo słabego literacko, ale kiedy przychodzą na kurs są w stanie dostrzec swoje walory – na przykład w kierunku literatury gatunkowej -, a z drugiej strony poznają swoje wady i niebezpieczeństwa, by uniknąć grafomanii. Podczas kursów ludzie otwierają się nie tylko literacko, ale i artystycznie. Pomagamy też w kontaktach z wydawcami, producentami filmowymi, dyrektorami teatrów. Zapraszam na naszą stronę www.maszynadopisania.pl, tam jest więcej danych oraz kontakt do naszych konsultantów, którzy odpowiedzą na wszelkie pytania. Jakie masz literackie wzory, kogo cenisz? I nie mam na myśli tylko twórców kryminałów.    Kryminały czytam teraz masowo. Nadrabiam zaległości, bo do tej pory czytałam tendencyjnie głównie klasyków Eugenidesa, Franzena, Nabokova, Revertego, Cortazara, Flauberta, Dostojewskiego, Marqueza i innych wielkich, w większości już nieżyjących. Pewnie dlatego nie umiem napisać lekkiego dwustustronicowego kryminału, w którym chodzi tylko o zagadkę. Rok temu odkryłam Nessera (kocham jego dziwne kryminały z komisarzem Barbarottim, ze ślimaczym tempem i upodobaniem do psychologii i przeczytałam kolejno wszystko – wielbię go), Patricię Highsmith, Nesbo, Drora Mishramiego, ewentualnie Margareth Millar, kiedy jadę tramwajem lub czekam w kolejce do dentysty. Jeśli zaś chodzi o Polaków kryminalistów bardzo lubię i cenię Czubaja, Miłoszewskiego czy Wrońskiego i Jodełkę. Mam na półce całą stertę kryminałów do przeczytania – zarówno polskich, jak i zagranicznych. Nie przeceniałabym Skandynawów, wiele tam plew. Rosyjskie żartobliwe mnie odstręczają. Minier mnie zawiódł. Wciąż czeka, aż dobrnę do końca Kręgu. Niektórych nigdy nie kończę, bo jest zbyt wiele książek, żeby tracić czas na barachło, gdyż mam alergię na puste, szpanerskie opowieści z trupem w tle, choć może są bardzo popularne i lekkostrawne (a ja nie lubię produktów light, zawsze kupuję najtłustsze mleko).     A gdy tempo życia zawodowego się zatrzymuje, kiedy nie zajmujesz się już niczym, z czym publicznie Cię ludzie kojarzą, kiedy zwalniasz i odpoczywasz – co wtedy porabiasz? Jaka jest Katarzyna Bonda całkiem prywatnie i na ile chce się odsłonić?    Teraz mam taki etap, że jestem wśród ludzi i jestem tym zmęczona. Wciąż gdzieś jeżdżę na spotkania autorskie, bankiety, festiwale, z kimś mówię, szkolę się, sama prowadzę kursy. Nagle zostałam zauważona, choć jestem na rynku od lat.     Takie dziwne, słodko-gorzkie doświadczenie, prawda?    Jestem wzruszona, bo wreszcie mnie naprawdę czytają, widzę to na koncie, ale jeśli mam być szczera - głowa mi się odkręca. Nie jestem lwem salonowym. Nienawidzę konwersować. Jeśli kilka razy do roku założę sukienkę, mogę resztę przetrwać w dresie, pisząc lub zajmując się domem. Lubię spokój, bezpieczeństwo, lubię być w ciszy i samotności. Nie chodzi mi o to, że nie lubię ludzi. Mam ułożone życie osobiste, staram się być dobrą matką. Ale lubię się odizolować. Pomyśleć, poczytać, pobyć z ludźmi, których naprawdę znam i cenię i ufam im, a nie być wciąż aktywna na facebooku. Lubię się lenić. Najlepiej odpoczywam za granicą, gdzie mówią w innym języku, jest ciepło i w oddali szumi morze. Ale jak wiadomo teraz haruję nad książką, jest zimno, ciemno, a mieszkam w centrum Warszawy, więc co najwyżej może mi zaszumieć zepsuta spłuczka w toalecie. Współcześnie pisarze wzięli się za pisanie kryminałów na potęgę. I to jest tak, że twórca dotychczas znany i ceniony w innej działce tematycznej, nagle rzuca się w kryminalny wir i zwykle nie wychodzi mu to na zdrowie. Cierpią czytelnicy, a on się obraża, bo nagle pojawia się krytyka. Skąd ten pęd, bo przecież nie chodzi tylko o to, by dorównać sowicie opłacanym za tę działalność Skandynawom? Jak oddzielić dzisiaj literackie kryminalne ziarno od plew?      O cholera, to pytanie do mnie? Jasne! Cieszę się, że wreszcie trafiam na kogoś, kogo mogę o to podpytać!    Ludzie myślą, że kryminał to igraszka, a pisanie kryminałów jest przede wszystkim gimnastyką umysłową. Chodzi o opowiedzenie historii, utrzymanie uwagi odbiorców, jak kiedyś przy ognisku. By przestraszyć, może czegoś nauczyć, może wzruszyć. To jednocześnie panowanie nad wszystkimi puzzlami układanki, żonglowanie nimi i popis intelektualnej próżności. Tak! Każdy pisarz chce coś powiedzieć światu i stara się to robić najlepiej jak umie. Kryminalista tym się różni od tzw. Autorów Wyższych, że nie chce ogłaszać światu swojej wizji (choć ona jest między wierszami, trzeba tylko umieć czytać szerszy kontekst opowiadanej historii), on się chowa za tą historią, chce ją jednak opowiedzieć jak najciekawiej, najsprawniej. Ma ku temu wiele narzędzi. Liczy się akcja, napięcie, przeżywanie emocji w trakcie. Jeśli ktoś chce zrobić “skok na kasę” i miesza te dwa wykluczające się motywy: objawienie, misja+dobrze opowiedziana historia to prosta droga na zatracenie. Rzadko się udaje. I z tego co wiem, rzadko sprawdza też sprzedażowo. Ale nie mówię nie, a nawet jestem za, to nobilituje nas “kryminalistów”, już nie wstyd zajmować się trupami, zbrodnią i detektywami. Zawsze jednak jeden z tych walorów będzie dominujący. Trzeba znać ramy gatunku. Bardziej jestem sceptyczna wobec kryminałów pisanych ręką telewizyjnych celebrytów. Ale to już inna historia.     Na koniec może słówko o zdjęciach, jakie dołączamy do rozmowy. Może przedstawisz krótko panów, którzy Ci towarzyszą?    Edward Kawecki (mężczyzna z aparatem), to mój wieloletni przyjaciel i wybitny fotograf. Przez lata pracował jako fotoreporter, pracował dla największych agencji reklamowych, prowadził studio fotograficzne RED DOG, ale każde jego zdjęcie to dzieło sztuki (większość obrazków w moim mieszkaniu to dzieła Edwarda). Teraz mieszka w Stanach Zjednoczonych i skutecznie oddaje się swojej pasji. Jeździł ze mną po tych więzieniach, fotografując zabójczynie, dokumentując ich życie. Na początku nie wiedzieliśmy do końca, jak będzie wyglądała książka, więc Edward robił też tzw. przebitki. Część z nich weszła do książki na koniec każdego z rozdziałów. Za darmo też udostępnił swoje zdjęcia murali na potrzeby Maszyny do pisania.pl.   Drugi z panów to Bogdan Lach, policjant i pierwszy polski profiler. To na jego życiorysie zawodowym budowałam mojego bohatera Huberta Meyera. Wspólnie napisaliśmy też książkę dokumentalną Zbrodnia niedoskonała.      Dzięki za rozmowę! 