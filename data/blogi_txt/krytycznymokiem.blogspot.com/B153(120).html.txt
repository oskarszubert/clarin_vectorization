Kiedy czyta się takie książki jak „Bezludny raj”, nie sposób nie uświadomić sobie, jak ważne w naszym dalszym życiu są wspomnienia, w  jaki niezwykły sposób możemy je pielęgnować i jak silnie mogą  oddziaływać na innych, jeżeli zostaną w piękny sposób zapisane. Ana  María Matute, wiekowa i utytułowana pisarka hiszpańska, z niespotykanym  wdziękiem i finezją potrafi napisać swą smutną, dziecięcą autobiografię.  A nawet jeżeli ta książka nią nie jest, stanowi na pewno poruszający  obraz dziecięcego wykluczenia, zagubienia i rozpaczliwej próby poszukiwania miłości. Adriana urodziła się nie w porę. Jakiekolwiek uczucia między jej  rodzicami dawno wygasły. Kontakty zarówno z matką, jak i z ojcem mają  charakter formalny i zdaje się, że ich wzajemna oschłość rzutuje na to,  jakimi są dla córki. Matka jest kostyczna, ojciec zamknięty w sobie. Adriana dorasta w świecie, który musi sama oswajać, sama go sobie  tłumaczyć i samodzielnie się w nim odnaleźć. Nie jest to łatwe. Stawiana  za wzór w szkole starsza siostra już od pierwszych dni dyskredytuje  Adri, która nie zachowuje się tak, jak winna zachowywać się młodsza z  rodu. Adriana jest zła. Jej zło to bycie kimś innym, niż chce ją widzieć  otoczenie. Tak naprawdę otoczenie wcale nie chciałoby jej widzieć, ale dziewczynka nie potrafi być niewidzialna. Jedyne co może, to uciec. I  ucieka. W pozornie baśniowy, słodki, dziecięcy świat wyobrażeń, ale tak  naprawdę w przestrzeń równie opresyjną niż ta, którą budują jej relacje z  dorosłymi.  Bohaterka powieści oswaja samotność w dwójnasób. „Zrozumiałam, że są  dwa rodzaje samotności: Dobra i Zła. Zła jest brakiem ciepła,  pieszczoty, lekkiego pocałunku ponad grzywką; dobra jest brakiem  wtrącania się, wymagań oraz pytań, które przekraczają moją zdolność rozumienia”. Jej porą prawdziwego życia jest noc – czas, kiedy wszyscy  śpią; wszyscy ci, którzy podczas dnia dają jej do zrozumienia, iż jest  zbędna. Adri nawiązuje bliższy kontakt jedynie z nianią i kucharką, ale  to ledwie substytut tego, o czym marzy i co chciałaby od świata  otrzymać.  Ostatecznie nić porozumienia znajduje z synem rosyjskiej baletnicy,  Gawryłą. Teatralizując swoje życie, doskonale czuje się wtedy, kiedy bawią się razem w teatrzyk albo opowiadają sobie historie, jakie można  byłoby wystawiać na scenie. Łączą ich także wspólne lektury. Andersen  jest dla Adrianny wręcz Bogiem. Bohaterowie, których wymyślił, stają się  dla niej jak bliskie rodzeństwo. Bo przecież to prawdziwe, tak jak  rodzice, zdaje się jej nie dostrzegać.  Gdyby Matute opisywała w swej książce jedynie losy wrażliwego i  osamotnionego dziecka, nie byłoby w tej pozycji niczego szczególnego.  Najważniejszym atutem „Bezludnego raju” jest bowiem mroczny klimat  niedopowiedzeń. Jest to książka bardzo smutna i w swym smutku dotykająca  szczególnie. Opowieść rozgrywająca się głównie w krainie fantazji, ale w  krainie skażonej Złem, niepokojem, niejednoznacznością. Adriana przeżywając nieliczne miłe chwile w życiu, od razu boi się, że je  straci. Żyje jakby w świecie cieni, wśród których pojawia się i znika  jej wyimaginowany przyjaciel – Jednorożec. Tymczasem ten realny, Gawryła, z czasem staje się obiektem silnego  uczucia Adri. Uczucia natychmiast zdegradowanego przez jej matkę, która  od początku podchodzi sceptycznie do ich znajomości. Ta dwójka to  młodziutcy outsiderzy, których życie okrutnie doświadczy. Biorąc pod  uwagę fakt, że z każdym kolejnym rozdziałem czuć coraz wyraźniej  lodowaty oddech wojny domowej w Hiszpanii, można sobie wyobrazić, że  wizyjny świat Matute kreślony jest czarną kreską.  To opowieść o ukrywaniu się – w sensie dosłownym przed dorosłymi,  Olbrzymami – i poznawaniu siebie w ukryciu. Książka o wielkiej  wrażliwości i równie wielkim cierpieniu. Historia poruszająca już od  pierwszych stron oraz nieuchronnie zmierzająca ku katastrofie. W tym wszystkim jednak niesamowicie ciepła i zwracająca uwagę na to, jak  bardzo można się krzywdzić samą niemą obecnością. Uważam, że „Bezludny  raj” to nie tylko powieść o krzywdzonym dziecku, ale i o skrzywdzonym  świecie, w którym to dziecko musi egzystować. Wydawnictwo W.A.B., 2011 