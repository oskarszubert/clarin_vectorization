To niewątpliwie sztuka napisać powieść rozliczeniową, smutną, melancholijną i mocno chwytającą za serce, nie popadając w nadmierną  egzaltację czy patos doprowadzany do granic śmieszności. Udało się to  norweskiemu pisarzowi, autorowi przejmującego wyznania „Zanim spłonę”.  Gaute Heivoll opowiada bowiem dwie historie – jedna tyczy jego własnego  życia, nie zawsze trafnych życiowych wyborów; to historia człowieka,  który powraca do krainy dzieciństwa, bowiem tylko tam czuje się spełniony, pewny siebie. Druga opowieść niejako wypływa z pierwszej, a  może tylko znacząco się z nią łączy. Heivoll opowiada bowiem o młodym  piromanie, który w 1978 roku wywołał (i ugasił) serię pożarów w  rodzinnej miejscowości autora książki, Finslandzie. Która z tych  historii jest ważniejsza? Która ciekawsza? Jak spoglądać na ich  niesamowitą symbiozę powodującą, że czytamy książkę ważną, potrzebną i  mądrą? „Zanim spłonę” zmusza do kilku refleksji. Jedną, najważniejszą  chyba, jest myśl o tym, jak bardzo życie może być odmienne od tego, co sobie w nim zaplanujemy i z jakim trudem konfrontujemy się z tym, iż  bardzo rzadko los układa się po naszej myśli. Pobyt we włoskiej Mantui powoduje, że któregoś dnia Heivoll musi zmierzyć się z widmami swej przeszłości, które upominają się, by znowu  ożyć. Wtedy też postanawia, że poważnie zajmie się zapomnianą sprawą  sprzed lat. Sprawą podpaleń, które wywoływały w mieszkańcach Finsland  strach i panikę w roku, kiedy autor przyszedł na świat. Sylwetka tego,  który podpala – na początku budynki gospodarcze, potem domostwa –  zarysowana jest bardzo specyficznie. Dag jest synem komendanta straży  pożarnej w Finsland. To nie jedyny paradoks w tej opowieści. Daga nie poznajemy w pełni. Jego życie zarysowane jest jako tajemnicze i mroczne.  Coś ważnego, coś trudnego i nie do opisania wydarzyło się, kiedy  chłopak stacjonował w jednostce wojskowej przy radzieckiej granicy. Coś  dzieje się z nim po powrocie, gdy nie może znaleźć sobie miejsca w domu,  stroni od ludzi i coraz mocniej zamyka się w świecie tylko sobie  znanych przeżyć.  Syn Almy i Ingemanna miał wyrosnąć na wzorowego obywatela, ukochanego chłopca pełnego marzeń i ambicji. Tymczasem wyrasta na  outsidera, którego coraz trudniej zrozumieć. Ucieka w głąb siebie.  Heivoll w mistrzowski sposób opisuje rozpadające się relacje syna z  rodzicami. Oddaje dramat odpychanej matki i ojca, który udaje, iż  wyobcowanie Daga nie robi na nim wrażenia. W pewnym momencie Dag poczuje  się naprawdę potrzebny i ważny. Tyle tylko, że będzie to początek  staczania się po równi pochyłej w kierunku ognistego piekła, w którym  można już tylko zbierać szczątki i popiół…  Tymczasem poznajemy autora książki jako młodego człowieka, który  ucieka ze wsi do Oslo, gdzie zamierza rozwijać się intelektualnie,  zostać prawnikiem, potem ustatkować się. Tymczasem nie tylko wspomnienia  powodują, iż czuje bezustanny niepokój i na co dzień z trudem może odpowiedzieć na pytanie o to, kim jest. Zarzuca sobie, iż opuścił przed  laty Finsland zupełnie niepotrzebnie. „Nie powinienem był nigdy  pozostawiać tego wszystkiego, co w głębi duszy tak kocham. Należało tu  zostać i żyć innym, drugim życiem”. Opuścił wioskę fizycznie, ale  przecież nadal ma ją w sercu. Co zmusza go do tego, by wciąż powracać  tam, gdzie się narodził? Jego biografia – jak biografia Daga – to ciąg trudnych konfrontacji ze zmiennością życia, która burzy misternie  zaplanowane kolejne miesiące czy lata. Heivoll pisząc o sobie, pisze  przede wszystkim o poczuciu straty. Rozumianej wieloaspektowo. W tym  najbardziej dosłownym sensie mamy tutaj próbę mierzenia się ze stratą  ojca, który umiera na jego oczach. Ojciec chwilami jest centralną  postacią rozważań. Także tych na temat piromana, którego relacje z  mężczyzną, jaki dał mu życie, są równie skomplikowane co te, o jakich  próbuje napisać Heivoll.  Co jeszcze łączy nieszczęśliwego podpalacza z pełnym melancholijnej  zadumy egzystencjalnej twórcą, dla którego pisanie jest formą terapii?  Kogo widzimy, patrząc na samego siebie w lustrze? Kogoś, kogo znamy?  Kogoś, kogo rozumiemy? Dag zdaje się być jakimś specyficznym odbiciem Heivolla, a Heivoll uosabia cechy Daga. Jak w takim razie rozumieć  znaczenie podkładanego ognia? Jak bardzo spektakularną i ognistą  symboliką można się posłużyć, by opowiedzieć o samotności i wykluczeniu?  „Zanim spłonę” to opowieść o wzruszeniach, które początkowo  traktowane są jak słabość, by potem stać się oczyszczeniem. Książka o  męskich łzach, których nie ma się co wstydzić. O wszystkim tym, czego  się nie przeżyło, nie powiedziało, nie napisało. O tym, że można wewnętrznie płonąć, a światu jawić się jako ktoś jakby zlodowaciały  emocjonalnie. Gaute Heivoll opowiada o dwóch mężczyznach w samym sobie  oraz o innym mężczyźnie, który miał dwa oblicza. Wyrazista rzecz,  intrygująca i bardzo mocno zapadająca w pamięć. tłum. Maria Gołębiewska - BijakWydawnictwo Świat Książki, 2011 