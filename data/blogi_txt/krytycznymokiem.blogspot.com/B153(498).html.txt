Powieść Justyny Nowak sytuować można w obrębie literatury prezentowanej  przez np. Joannę Fabicką czy Małgorzatę Kalicińską. Byłaby to jednak  pewna nobilitacja dla autorki, w związku z tym nie zamierzam „Opowieści  emigracyjnej” umieszczać w jakimkolwiek współczesnym nurcie literackim,  tylko napisać o tym, dlaczego lekturę w sumie można sobie darować.  Wspaniałe jest to, iż niszowe oficyny stawiają często na promocję nieznanych autorów, najczęściej twórców jednego tytułu. Mniej wspaniałe  już jest, iż światło dzienne oglądają wówczas powieści ledwie przeciętne  i tak jest w przypadku Nowak. Chociaż fabularne rozwiązania wskazują na  to, iż można się spodziewać kontynuacji losów głównej bohaterki,  odnoszę wrażenie, iż „Opowieść emigracyjna” jest czymś najlepszym, co mogło wyjść spod pióra Justyny Nowak. Dlaczego w ogóle poświęcam czas  tej książce? Myślę, iż stanowcza krytyka nie jest tutaj wskazana,  albowiem to historia mająca krzepić serca współczesnej wielkiej  emigracji, pokazując, iż emigracyjno- zarobkowe życie nie jest czymś  złym. Jest również w tej książce sporo ciepła i humor, może nie  zaraźliwy, lecz nietuzinkowy. Nowak napisała książkę niczym właściwie  się nie wyróżniającą, ale chyba szczerą. Dlatego z mojej strony także  kilka szczerych słów jej się należy. 32-letnia Klara Miodowska wiedzie życie singielki (brzmi bardziej  błyskotliwie niż określenie „samotna kobieta wchodząca w wiek średni”).  Za sobą ma kilka nieudanych związków, przed sobą niewiele perspektyw.  Boi się zmian w swoim życiu, ale uważa, że są konieczne. Przekonuje ją  do tego energiczna siostra Kinga, dzięki której Klara podejmuje odważną decyzję – wyjeżdża z Polski do Londynu na poszukiwanie szczęścia i  spełnienia. Scenariusz, jakich wiele napisało życie w ostatnich latach,  prawda? I dalej także może być przewidywalnie, chociaż Justyna Nowak  bardzo się stara, żeby tak nie było. Klara znajduje schronienie w domu  ciotki, u której jednak długo nie zagrzeje miejsca, bo jej młody i prymitywny kochanek urządzi końskie zaloty, w których efekcie Klara  zostanie uznana za całkowicie straconą w oczach ciotki. Bohaterka staje  przed nie lada wyzwaniami – gdzie zamieszkać, jak znaleźć pracę, w jaki  sposób przełamać barierę językową i przede wszystkim, jak odnaleźć sens  życia gdzieś daleko od domu, do którego wracać przecież nie warto, bo  czeka tam raptem kilka kaktusów i przerażająca pustka codziennej  egzystencji. Zdarzenia opisane przez Nowak toczą się w tempie zawrotnym. Znajdziemy w książce złych i dobrych Polaków, którzy będą szkodzić i  pomagać naszej emigrantce. Klara nie jest postacią papierową, zatem  pojawi się wątek miłosny, dramatyczne opisy przetrwania w Londynie,  fabrycznej harówki i wielu rozczarowań w życiu kobiety. „Opowieść  emigracyjna” próbuje także portretować środowisko naszych rodaków,  którzy za wszelką cenę chcą wytrwać na Wyspach, dorobić się i godnie  żyć. W otoczeniu Klary pojawią się ludzie (głównie mężczyźni, co  przecież nie może dziwić), którzy ogniskować w sobie będą wszystko to,  co dla polskiej emigracji w Wielkiej Brytanii najbardziej charakterystyczne – złożoność i nieprzewidywalność.  Niestety, ani jedna, ani druga cecha nie dotyczy formalnej strony książki. Trudno powiedzieć, czy autorce chodziło o nakreślenie opresyjnego charakteru rzeczywistości, z jaką zmaga się Klara, czy też o  stworzenie czegoś na kształt portretu psychologicznego kobiety, która  na obczyźnie wchodzi w wiek chrystusowy i której zmiany w życiu  następujące właśnie na emigracji wydają się zmianami koniecznymi i  nieodwracalnymi. Najmniej przekonujące są wykreowane przez Nowak postacie. Tak naprawdę nie kryją w sobie żadnej tajemnicy, choć zwracający uwagę Klary  Tomek wydaje się nieść w sercu mroczne brzemię przeszłości, z którym  nie jest w stanie sam sobie poradzić. Brakuje w tej książce nakreślenia  kolorytu Londynu, bo przecież to miasto barwne, dynamiczne i pełne  ciekawych paradoksów. Nowak prezentuje świat, w jakim przyszło żyć  Klarze w dość stereotypowy sposób i można odnieść wrażenie, iż „Opowieść emigracyjna” powstała z zasłyszanych, banalnych i przewidywalnych  historii emigrantów zarobkowych. Nie pieniądze wydają się w tej książce  najważniejsze, lecz uczucia. Te jednak przedstawione są za pomocą kilku  językowych kalek, przez co poruszają odbiorcę w stopniu równie silnym  jak topnienie lodowców na Grenlandii, o którym wspomina się na  przedostatniej stronie codziennej gazety.  To lektura lekka, ale być może zbyt lekka, bo przecież Justyna Nowak  podejmuje tematy w gruncie rzeczy bardzo złożone i poważne. Przez to  nie mogę dodać drugiego trywialnego przymiotnika i napisać, iż to  książka przyjemna. Nie chcę pójść na łatwiznę i w prosty sposób określać „Opowieści emigracyjnej”, bo być może warto po nią sięgnąć, by podjąć  polemikę z moim punktem widzenia. Wydawnictwo Novae Res, 2010 