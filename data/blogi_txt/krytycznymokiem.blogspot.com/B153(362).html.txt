Zastanawiam się nad tym, do kogo książki takie jak „Księga Elżbiety” są  kierowane. Do naiwnych czytelników? Do ludzi, którzy zachwycą się  stylizowaną na opowieść biblijną frazą, która zawiera proste rozwiązania  bynajmniej nie prostych problemów? Pretensjonalność Joann Davis i jej  najnowszy płód, będący swoistą kontynuacją „Księgi nowej drogi”,  pozostawiają w pamięci wyraźny rys. Nie sposób nazwać takich publikacji inaczej niż pseudoliterackimi koszmarkami, które mają nas rzekomo  poruszyć do głębi, a są po prostu puste. Davis to chyba taki Coelho w  spódnicy; jej pisanie ma być głębokie i ważne, a w istocie jest banalne,  fabularnie wręcz nonsensowne i korzystające z kilku prozatorskich  kalek, dzięki którym naprodukowano już „powieści” typu „Weronika  postanawia umrzeć”. Tym razem nikt nie chce umierać, ale od śmierci się zaczyna. W nurcie rzeki ginie czteroletnia dziewczynka, której zwłoki odnajduje  tytułowa Elżbieta, była niewolnica, łagodna i ciepła położna na co  dzień, która dzięki sobie tylko znanym instynktom wie, dokąd martwe  maleństwo zanieść. Elżbieta, widząc rozpacz rodziców, zadaje sobie  pytania o to, dlaczego los bywa dla ludzi tak okrutny, dlaczego Bóg  odbiera dzieciom życie, ludziom dobrym wszystko to, co mają, a  sprawiedliwym chęć do życia. „Gdyba” sobie o tym i owym, po czym zapada w  sen i wtedy – jak w efekcie połknięcia całego blistra tabletek  nasennych – pojawia się Staruszka, nakazując jej wędrówkę i nazywając sprawy po imieniu w następujący sposób: „Twoja dusza jest lampą, która  jaśnieje pełnym blaskiem dopiero wtedy, kiedy napełnisz ją oliwą spokoju  i łagodności. Rozpacz gasi jej światło”. Po tym jakże głębokim wstępie,  wiemy już, iż Elżbieta będzie gdzieś tam wędrować, czegoś tam szukać i  dążyć do odkrycia jakiejś niesamowitej tajemnicy egzystencjalnej. W  podróż zabiera swą kuzynkę Miriam oraz przybranego brata Dawida. Cała trójka zmierza ku źródłu, które nigdy nie wysycha, spotykając na swej  drodze symboliczne postacie, dzięki którym życiorysy wędrowców są dla  nas bardziej czytelne.  Rozmawiają zatem z Bajarzem, z Latarnikiem i Żebraczką. Momentami  robi się z tego coś na kształt „Małego Księcia”, niemniej jednak  mądrości Joann Davis są tak okrutnie banalne, że czytanie ich jest jak przełykanie garści gwoździ. Do podróżujących dociera także mąż Elżbiety,  pasterz Jozue. Również – jak żona z martwą dziewczynką wcześniej -  za  pomocą jakiegoś wewnętrznego radaru, który namierza zagubioną żonę. Nic  to. Liczy się fakt, że zbliżenie tych dwojga nada podróży jakiś głębszy  sens. Czytamy po drodze o kuszeniu Jozuego przez niejaką Kobietę- Pytona  (do czego przypiąć ten wątek, nie mam pojęcia) i wreszcie widzimy już  całą czwórkę odkrywającą kolejną życiową mądrość. Źródło, którego  szukają i które nigdy nie wysycha to… źródło miłości oczywiście. Potem  autorka wkleja w swą makabryczną i pustą narrację dwa razy Hymn św.  Pawła o Miłości (naturalnie raz to za mało) i każe swoim bohaterom  powrócić do domu, który będą budować inaczej, na fundamencie miłości. Przykro mi, że streściłem całą „pasjonującą” fabułę, ale jakoś nie  mam z tego powodu wyrzutów sumienia, kiedy piszę o książce, którą  powinno się omijać z daleka. Najpierw stawia pytania o istotę cierpienia  i niesprawiedliwość, potem przemienia się w symboliczną powieść drogi, w  zakończeniu oferuje proste i jednoznaczne rozwiązania, a całość nie  grzeszy ani spójnością, ani tym bardziej metafizycznym przesłaniem,  którym Joann Davis chce nas przekupić.  Zadajmy jedno podstawowe pytanie. Czy Elżbieta, uosobienie dobroci,  łagodności i mądrości naprawdę musi zasuwać pieszo i z osiołkami ileś  tam kilometrów, by dowiedzieć się, że szukała miłości? A jak ją już  znalazła, naturalnie uzdrowiła z nieszczęść świat swój i swoich  bliskich. Czy fabuła, jaką serwuje nam Davis nie jest przypadkiem kpiną z czytelnika? Czy książka taka jak ta to zestaw godnych przemyślenia  symboli czy zlepek słów, z których autorka klei treści rzekomo głębokie i  przejmujące? „Księga Elżbiety” ma tylko jedną zaletę. Jest krótka i nie  zmarnujemy więcej niż jeden wieczór na jej przeczytanie. Dla mnie to i  tak za dużo czasu. Cenię pisanie o ważnych i podstawowych wartościach  czy pojęciach. Wtedy jednak, gdy ktoś się nimi zajmuje na poważnie. Joann Davis robi sobie jakieś kpiny, podaje proste recepty na rozwiązanie skomplikowanych problemów i przede wszystkim doprowadza do  bólu zębów szaleńczą nieprzewidywalnością swojej opowieści. Opowieści do  jak najszybszego zapomnienia! Wydawnictwo Prószyński i S-ka, 2011 