Trudno jest pisać o powieści Leeny Parkkinen, bo jest to też trudna  książka. Opowiada o wiecznym połączeniu, o byciu z kimś zawsze i  wszędzie, ukazuje brak granic prywatności i przedstawia udrękę, opisując  losy dwóch braci zrośniętych ze sobą tułowiami, dwóch potworów,  wyrzutków, wiecznych outsiderów. Porzuconych przez matkę – kurwę, matkę  Medeę w stroju Junony, która z ekspedientki sklepowej zmieniła się w modelkę fotografa i nigdy nie odczuwała wyrzutów sumienia, że porzuciła  swych zdeformowanych synów. Ta opowieść nieprzypadkowo rozgrywa się w  pierwszym trzydziestoleciu minionego wieku. Nie ma bowiem wówczas  narzędzi ani możliwości, by pomóc Maxowi oraz Isaacowi, opowiadającemu  tę wielobarwną i w gruncie rzeczy bardzo okrutną historię rozpisaną na  wiele rozdziałów, wiele dat, wiele zdarzeń i wielu niemych świadków zdarzeń.  Jak żyć, mając wciąż u boku (w sensie dosłownym) tego drugiego, tak  innego? „U bliźniąt syjamskich tajemnica to luksus. Ten drugi jest  wiecznie obecny. Samotność w towarzystwie. Fizyczność przekraczająca  granice małżeństwa. Nauczyliśmy się zamykać oczy i odwracać, kiedy drugi  mówi.” Max spogląda na życie nieco inaczej niż Isaac, ale obaj zmuszeni  są przez los do tego, by to życie przeżywać wspólnie. Co przeżywają?  Przede wszystkim moc upokorzeń i krzywd, które rozpoczyna odrzucenie  przez matkę, a kończy finał znajomości z niejaką Iris – kobietą, która  mocno poróżni braci i pod koniec ich życia będzie stanowiła pryzmat,  przez który bliźniacy spojrzą na swą przeszłość.  Max i Isaac wchodzą w skomplikowane relacje z kobietami, z którymi  łączy ich tragizm istnienia. Można to naturalnie wiązać z odrzuceniem  przez matkę, a potem przez ciotkę (ją zwłaszcza Isaac próbuje  usprawiedliwiać). Można przyglądać się temu z jeszcze innego punktu  widzenia. Dramat cyrkowego życia Sabriny czy Mony koresponduje w jakiś sposób ze stanem psychicznym, w jakim znajdują się obaj bracia, także  przecież występujący na cyrkowych arenach jako zjawisko i coś, czego  widokiem syci się gawiedź. Charyzmatyczna Madam Maxime, która nadaje  bliźniakom imiona Max i Isaac, jest jednocześnie obiektem pożądania i  kobietą prowadzącą przez życie. Taką, wobec której trzeba zachować  pokorę. A francuska prostytutka Lucia? Jak inne jej podobne z paryskiej  „Marinary” oferuje bohaterom przyjaźń. To przyjaźń odrzuconej dla tych, których całe życie odrzucano. Tych, których ostatecznie zrozumie, ale i  poróżni Iris, o której już wspomniałem. Świetna jest kreacja opowiadającego Isaaca. Widzimy świat jego oczyma, ale opowiada on o doświadczeniach własnych i brata w taki  sposób, że w każdej chwili możemy nabrać wobec nich dystansu. To  narracja niespieszna i stonowana. Łagodnie opowiadająca o brutalnej  przecież rzeczywistości.  Debiutancka książka Parkkinen wpisuje się zapewne w pewien  psychologiczny nurt pisarstwa fińskiego, którego odzwierciedleniem są  takie książki jak „Przypomnij sobie”  Hirvonen czy "Oczyszczenie" Oksanen. Nie czyta się jednak Leeny Parkkinen łatwo. Nie jest także  łatwo – co już zaznaczyłem – o tej książce pisać, stąd też zaledwie  dotknięcie wielowątkowej problematyki tej powieści.Wydawnictwo "Świat Książki", 2011 