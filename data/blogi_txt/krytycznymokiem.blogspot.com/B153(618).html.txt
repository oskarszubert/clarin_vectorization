Inteligencja, przewrotność i ironiczność – to cechy pisarstwa José  Miguela Sánchez Gómeza ukrywającego się pod pseudonimem Yoss i  spoglądającego nonszalancko ze zdjęcia, zdobiącego okładkę, na którym  krwista czerwień opaski na głowie z burzą czarnych włosów nijak nie  przypomina poważnego pisarza. Yoss bynajmniej nie chce być w swej prozie  poważny, chociaż siedem opowiadań, które spaja w całość motyw grzechów  głównych i pewnej hawańskiej ulicy, podejmuje się tematyki przejmującej oraz bolesnej. Opowiadania Yossa przenoszą nas do Kuby sprzed blisko dwudziestu  lat. Bohaterami są sfrustrowani, zagubieni, gniewni i rozczarowani  życiem mieszkańcy Hawany, wśród których znajdziemy między innymi  leniwego dziennikarza, zazdrosną kobietę, gniewnego cieślę czy  pyszniącego się dorobkiewicza. Autor tworzy krótkie prologi do  opowiadanych historii, sytuując się wobec nich z dystansem i zmuszając  do zastanowienia, co tak naprawdę przekazują. Bo to przecież nie tylko  kubańskie łakomstwo, gniew, lenistwo, chciwość, rozwiązłość, zazdrość i pycha tworzą te narracje. Yoss wciela się w różne role, mówi różnymi  językami, opisuje rzeczywistość za pomocą różnych środków wyrazu. Stawia  jednak znak równości między swymi bohaterami. Zrównuje ich smutna i  ciężka rzeczywistość Kuby. W niej to mały chłopiec kolekcjonuje etykiety  produktów żywnościowych, których nie ma na półkach sklepowych. W niej młoda dziewczyna woli być rozwiązła i zarabiać na swych wdziękach niż  stać się np. kasjerką w markecie dewizowym. Tam zgnuśniały dziennikarz,  który przemierzył świat, przemierza obecnie metry swojego mieszkania,  czekając na wielką chwilę i zastanawiając się nad tym, czy nadejdzie ona  wraz z pisaniem o problemach komunistycznej Kuby.  W dotychczasowych omówieniach opowiadań Yossa zwraca się uwagę na  to, iż świat ten bliski będzie Polakom, którzy nie tak dawno pożegnali  się ze smutnym komunizmem, pustymi półkami, tłamszeniem wolności i  równością opartą na tym, że wszyscy mają tyle samo, a ten, kto odstaje i się dorabia, jest szykanowany. Myślę jednak, że „Siedem grzechów kubańskich” ma jednak swój niepowtarzalny koloryt i zwraca uwagę przede  wszystkim na osadzone w problematyce lokalnej dylematy dręczące  wszystkich tych, dla których życie to walka o przetrwanie.  Życie na Kubie nie jest łatwe. Między slumsami jej stolicy a  ekskluzywną dzielnicą Miramar jest tak wielka różnica jak między życiem  tego, który je wciąż te same produkty a tym, który urozmaicone produkty  sobie sprowadza z zagranicy. Hawana Yossa mimo wszystko tętni życiem, bo  chociaż jest ono trudne, nie brak mu barw. W tym znaczeniu ta bardzo  lokalna w swej wymowie książka (i książka, której nie mieli okazji  przeczytać Kubańczycy) jest optymistyczna i radosna, bo autor wykazuje  się przede wszystkim ogromnym poczuciem humoru, ironizując i bawiąc. Istotnym aspektem opowiadań jest wskazanie na rozwój i klęskę kapitalizmu w socjalistycznym społeczeństwie. Bohaterowie Yossa próbują  otwierać własne interesy, dorabiać się, kombinować i wykorzystywać luki w  prawie, by tylko zapewnić sobie dobrobyt. Większości się to nie udaje.  Niektórym pozostaje albo rzucanie kamieniami albo noce z obleśnymi  kochankami zapewniającymi pieniądze i złudne poczucie szczęścia. Chociaż  siedem grzechów kubańskich jest jednocześnie siedmioma opowieściami o niespełnieniu, dominuje w tych opowiadaniach witalizm i są one pełne  energii. Takiej, jaka cechuje pewnie na scenie ich autora, kiedy  wokalnie wyżywa się wraz ze swym zespołem Tenaz. Grzeszący Kubańczycy to rozpisana na kilka głosów dosadna i intrygująca diagnoza życia w państwie pełnym stagnacji, ale jednocześnie  w państwie żywym i pełnym wewnętrznych sprzeczności. Każde opowiadanie  Yossa mogłoby służyć za podstawę do dłuższej powieści. Powstałoby wtedy  siedem książek o tym, jak grzeszyć i się tym nie przejmować.  A może jednak tą dwuznaczną w swej wymowie książką naprawdę trzeba się przejąć? Wydawnictwo Claroscuro, 2010KUP KSIĄŻKĘ 