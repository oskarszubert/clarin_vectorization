Kiedy w ubiegłym roku Wydawnictwo Czarne opublikowało „Strategię antylop”,  wstrząsający reportaż o życiu mieszkańców Rwandy po dramatycznych wydarzeniach 1994 roku, wydawało się, iż otrzymujemy  niemal kompletny zapis traumy, jakiej doświadczył ten mały afrykański  kraj. Francuski korespondent Jean Hatzfeld oddał głos Rwandyjczykom; od  nich dowiedzieliśmy się o tym, jak żyć po masakrze ludobójstwa i budować  relacje z ludźmi, którzy tak niedawno atakowali maczetami, a teraz są  po prostu sąsiadami. Nieopisywalne słowami dramaty ludzi w książce Hatzfelda nabrały znamion wyjątkowego dokumentu, który potrafi znaleźć  słowa na to, by przybliżyć koszmar ludobójstwa i niewyobrażalną dla  Europejczyka sztukę budowania normalnego życia w świecie spływającym  niegdyś krwią. Opowieść Lukasa Bärfussa jest specyficznym uzupełnieniem  opowieści bohaterów Hatzfelda, albowiem opisuje makabryczne sto dni  rzezi z punktu widzenia szwajcarskiego dyplomaty, uwikłanego w szereg egzystencjalnych rozterek.  Książka Bärfussa zadaje pytania o to, w jaki sposób europejskie  społeczeństwa odpowiedzialne są za dramat Rwandy. „Sto dni” stawia wiele  niewygodnych tez, jest książką pełną niepokoju i mroku. Dodatkowo to  pasjonujące studium człowieka cierpiącego i takiego, który odczuwa cierpienie innych. Zdecydowanie za mało o tej książce napisano (wieloaspektowy tekst Jerzego Franczaka opublikowany w „Tygodniku  Powszechnym” to pojedynczy zaangażowany w przekaz tej powieści głos) i  chociaż lekturę odwlekałem w czasie, bo doskonale wiedziałem, o czym  przeczytam, czuję się w obowiązku nakreślić kilka zasadniczych myśli  „Stu dni” i zwrócić uwagę na świat, na który nigdy naprawdę nie zwracano  tej uwagi.  David odbywa w Rwandzie specyficzną misję. Jego zadaniem jest pomoc w odbudowie tego kraju, a z czasem bohater ma wrażenie, iż dokłada się w  jakiś sposób do jego ruiny. Kiedy pierwsze brutalne ataki Hutu na Tutsi  rozpoczynają krwawą rzeź Rwandy, David pozostaje tam i ukrywa się w  willi Amsar w Kigali. Ratuje go to, że jest Szwajcarem, a przecież  Szwajcar traktowany jest w Rwandzie zupełnie inaczej niż np. Belg.  Szwajcara nie zabija się maczetą, jemu jest się wdzięcznym. Za co? Czy  David i jego współpracownicy mają powody sądzić, iż afrykańskie państwo biedy, głodu, zacofania i niesprawiedliwości społecznej jest winne  jakąkolwiek wdzięczność krajowi tak stabilnemu i cywilizowanemu jak  Szwajcaria? Dramat pozostającego w centrum krwawej rzezi Davida nie  będzie tylko jednostkowym dramatem dyplomaty, który wątpi w sens swoich  dotychczasowych działań i który zdaje się na pomoc szabrownika i  ludobójcy. Jego historia będzie symbolicznym przedstawieniem dramatu  cywilizowanego świata, jakiemu przez lata nie udało się ucywilizować  kraju, w którym dyplomaci i wolontariusze wykonywali mrówczą codzienną pracę.  Bohater Bärfussa pozostaje sam ze sobą, z przerażającą teraźniejszością i dręczącymi go wspomnieniami. Pozostaje w towarzystwie  myszołowa, któremu próbuje uratować życie. Jak? To bardzo znaczące, jak  David postrzega swe działania wobec opierzonego przyjaciela: „Rąbałem  na kawałki psy, które ktoś dla mnie zabijał. Zdrowe, silne psy. Rąbałem  je, aby karmić nimi kalekiego ptaka. Najbardziej obłędne było to, że  cała moja praca, całe moje życie tutaj funkcjonowało na podobnej zasadzie, a ja nie potrafiłem dostrzec w tym nic niewłaściwego.” Czy  misja ludzi pokrewnych Davidowi była misją pokoju, misją niosącą dobro,  misją sprawiedliwą? Czy dokonania Europejczyków zmieniających Rwandę  mają jakieś znaczenie w momencie, kiedy wszyscy uciekają jedynie od krwi  i przemocy? Czy w świecie tak przerażającym jak rzeczywistość stu dni, w  której wymordowano ponad 800 tysięcy ludzkich istnień jest miejsce na  to, by jasno określić, czym jest dobro, sprawiedliwość i potrzeba  pomocy?  W tyglu tragicznych zdarzeń znajdują się także dramatyczne wspomnienia związku Davida z Agathe. Ich bliskość wywołuje w bohaterze  niepokój i staje się źródłem tłumionych kompleksów. To bliskość  toksyczna, ale tak samo toksyczna wydaje się rzeczywistość pogrążającej  się w chaosie Rwandy, a intensywność przeżywanych przez kochanków uczuć  jest ogromna, chociaż tak wiele ich dzieli. Pasjonującą historię o poczuciu winy i prawdziwej winie, o  bezradności i przerażającej pustce wobec zbrodni ludobójstwa, o miłości w  czasach pogromu i o upadku w nicość opowiada powieść barwna,  niepokojąca, bezkompromisowa i odważna. Bärfuss i Hatzfeld to autorzy,  których przekłady znać należy po to, by nie odwracać oczu od Rwandy, od  której odwrócono się w 1994 i do dziś nikt nie śmie naprawdę spojrzeć na  problemy tego kraju.  Korporacja Ha!art, 2010 