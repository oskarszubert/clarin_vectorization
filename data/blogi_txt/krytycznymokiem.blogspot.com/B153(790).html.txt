To książka niekoniecznie dla mężczyzn, chociaż kto wie, czy kartki tego  amerykańskiego czytadełka nie będą zachłannie przewracane przez  przedstawiciela płci brzydkiej. „Zła Matka” ma bowiem pewne walory  poznawcze i opisuje dylematy, z którymi borykają się także mocno  zaangażowani w życie rodzinne ojcowie. „Ta książka opowiada o  niebezpieczeństwach i radościach towarzyszących próbie bycia przyzwoitą  matką w świecie, który chce, bym czuła się zła”. Intrygujące? Myślę, że  na tyle, by z zaciekawieniem zacząć czytać…  Ayelet Waldman, matka czwórki dzieci, dostała mocno po nosie w  mediach, kiedy powiedziała, iż męża kocha bardziej niż swoje pociechy.  Zaczęła się nagonka, podczas której kobiety – bo to one głównie  atakowały – przykleiły Waldman etykietkę „Złej Matki”. Autorka pół  żartem pół serio próbuje odnieść się do tego medialnego szkalowania, ale  w gruncie rzeczy pisze głównie dla siebie i po to, by pewne uczucia  oraz emocje nazwać. Chwilami robi to ciekawie, natomiast generalnie „Zła  Matka” mnie znudziła tak jak – o tym pisze sama Waldman – nudzi  opiekowanie się dziećmi, chodzenie z nimi na plac zabaw etc. Ileż bowiem  można czytać o poświęceniach dla swych dzieci! Kilka rozdziałów?  Owszem. Ale nie osiemnaście.  Waldman bowiem już na wstępie wychodzi z założenia, iż osiemnaście  jest magiczną liczbą dla każdego z rodziców. Swe rozważania zatem  zamyka, poruszając tematycznie osiemnaście różnych kwestii związanych z  jej macierzyństwem, życiem prywatnym i zawodowym, z wewnętrznym  niepokojem i radościami dnia codziennego.  „I tak jak Dobrą Matkę definiuje samowyrzeczenie, tak główną cechą  Złej Matki jest egoizm”. Autorka nie wyrzeka się własnego życia na rzecz  życia swych dzieci. Z pewnością zgodzi się z powtarzaną tu i ówdzie refleksją o tym, że pewne kobiety decydują się na dziecko wtedy, kiedy  kończą im się już plany na ciekawe życie osobiste i wolą się przenieść w  świat pieluch oraz smoczków. Waldman wędruje tam, ale nie tkwi w tym  wszystkim tak namiętnie. Rozwija się i pokonując nawet schorzenia natury  psychicznej, udowadnia iż jest kobietą aktywną w wielu sferach, ceniąc  sobie jednocześnie to, że potrafiła wychować czwórkę pociech.  „Zła Matka” opowiada także o mrocznych stronach życia autorki. O  dokonanej przez nią aborcji. O chorobie afektywnej dwubiegunowej. O  poczuciu porażki, które towarzyszyło jej zwłaszcza po urodzeniu pierwszego dziecka. Co poza tym? Kilka interesujących przemyśleń na  temat zazdrości o teściową, wychowywania dzieci w poczuciu równości i  szacunku zwłaszcza dla odmiennych orientacji seksualnych, o pożądaniu  kolejnego dziecka mimo czwórki już urodzonych i o tym, że stereotypowi  macierzyństwa Dobrej Matki nie jest winny amerykański patriarchat, a  …amerykańskie kobiety i to głównie matki. Waldman pisze też o żółci na  temat macierzyństwa, której tak wiele w Internecie oraz o tym, jak dojrzała kobieta konfrontuje własne doświadczenia z dzieciństwa z tym,  co przeżywają jej pociechy.  Właściwie to wszystko, co można napisać, bo „Zła Matka” to nie  literatura. Ot, ciekawostka na rynku wydawniczym napisana w obronie  własnej prawdopodobnie dla zarobku, który wspomoże rodzinny dom Ayelet Waldman. Celowo nie wspominam o jej mężu, bo zagadkę, czy naprawdę  bardziej kocha jego niż swoje dzieci, zostawiam czytelniczkom lub  ewentualnym czytelnikom.Wydawnictwo Znak, 2011 