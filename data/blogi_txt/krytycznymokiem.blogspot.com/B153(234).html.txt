Dotychczasowe dokonania literackie Jakuba Małeckiego są mi obce. Myślę,  że jego najnowszej książki nie należy zestawiać z tym, co do tej pory  napisał. Z drugiej jednak strony „Dżozef” rozgrywający się niczym w  fantasmagorycznym śnie, który wciąż zbliża się i oddala od jawy i  realiów (szpitalnych oraz osiedlowych) jest wart osadzenia jakoś w  fantastyce i grozie, którą zajmuje się Małecki. „Dżozef” jest  fantastyczny oraz groźny, ale przede wszystkim wart uwagi dlatego, iż w  niezwykle dwuznaczny sposób nawiązuje i do pewnych tradycji literackich, i do dramatu biografii Józefa Korzeniowskiego będącego jakby duchem tej  książki, i do polskiej gniewnej literatury buntu subkultur  młodzieżowych. Takie książki jak „Dżozef” udowadniają, że współczesne  polskie pisarstwo bynajmniej nie jest wtórne, choć wykorzystuje wciąż te  same motywy, tropy, stylistyczne i  językowe kody. Małecki tworzy specyficzny kod. Z jednej strony na kartach swej  książki próbuje zakodować (i zmusić do rozszyfrowania) opowieść o  skrajnie dwóch różnych osobowościach, które z czasem okazują się mieć  wiele wspólnego. Pierwszym istotnym bohaterem jest Grześ Bednar, młody  chłopak, który o swym pochodzeniu mówi następująco: „Jestem z  Pragi- Północ, a tam latami wystajesz pod blokiem, zamieniając się w zmęczonego życiem menela albo próbujesz coś w tym życiu zrobić”. Grzegorz stara się nie wystawać pod blokiem. Próbuje budować związek z  dziewczyną. Stara się po skończonej edukacji w szkole zawodowej znaleźć  pracę. Chłopak chce coś robić. Tymczasem robią z nim pewnego wieczora  coś złego inni. Efekt? Utracony telefon (zajefajny model), złamany nos,  utrata pracy już w pierwszym jej dniu i trafienie do szpitalnej sali, w  której Bednar zmuszony jest przebywać z jakimiś starymi wapniakami. Tu kończy się blokerski freestyle, a zaczyna inna literatura. Opowiadanie  raczej. Snucie opowieści, która ma być literaturą, ale przede wszystkim  głosem mówiącym o doświadczaniu życia w sposób bardzo niejednoznaczny.  Drugim bowiem ważnym bohaterem jest pan Stanisław, położony obok  Grzegorza na szpitalnym łóżku. Mężczyzna jest bardzo skryty w sobie, ale  to, co zwraca uwagę zarówno naszego praskiego młodzieńca jak i drugiego chorego, niejakiego Kurza (postaci również istotnej, ale dla potrzeb  niniejszych rozważań celowo pominiętej i pozostawionej do interpretacji  czytającego) jest fascynacja twórczością Josepha Conrada, która u Stacha  przypomina bardziej obsesję. Skryty i małomówny Czwarty mówi o  wielkości twórczości Korzeniowskiego tak oto: „Bo Conrad żył tak, jakby  chciał wyrwać coś życiu na siłę. Z jego losów można wywnioskować, że on chciał żyć nie raz, ale z parę razy”. Kiedy któregoś dnia w malignie  Stanisław każe spisywać Grzegorzowi pewną historię, okaże się, iż ten  skryty w sobie wielbiciel Conrada przekroczył smugę cienia, za którą  miał zapomnieć o tym, co dokładnie zaczyna rekonstruować.  Tak oto młodzian z warszawskiej Pragi staje się kronikarzem  Stanisława Baryłczaka, który cofa się do 1956 roku i opowiada dzieje  swojego dzieciństwa oraz młodości. Opowiada o pasji życia i jego  trudach. O chęci tego życia odebrania i o dramacie, jaki przeżywa, kiedy  mroczny kozioł Drewniak, którego w trakcie rzeźbienia młody Stasiu  powołał do życia, staje się jego nieodłącznym towarzyszem; jego  wyrocznią i mrocznym zwierciadłem, w jakim mają przejrzeć się wszystkie lęki i frustracje Baryłczaka. Zapisywana opowieść staje się coraz  bardziej dramatyczna i brutalna, a dodatkowo wokół opowiadającego i  kronikarza zaczyna zmniejszać się szpitalna przestrzeń. Znika sala,  potem następna, korytarz… Ściany zbliżają się ku sobie, a coraz bardziej  nasycona symboliką opowieść Czwartego przeraża bardziej niż  klaustrofobiczny nastrój uwięzienia (który opisywał niedawno Jakub  Żulczyk w historii mieszkania-pułapki o nazwie Instytut).   Wokół Grzegorza, Kurza i Czwartego coraz mniej przestrzeni. W opowieściach tego ostatniego coraz bardziej duszno, coraz więcej mroku. I  w tym wszystkim widmo Josepha Conrada, jego twórczości o moralnych  dylematach i sposobach mierzenia się z samym sobą. U Małeckiego mierzy  się z sobą głównie Czwarty, jego opowieść bowiem ma charakter ekspiacji.  Oczyszczenia ma doświadczyć nie tylko on. Słuchanie Stanisława,  notowanie jego słów, obecność przy nim i koncentracja na tym, jak mierzy  się z samym sobą są jednocześnie próbami dla Grzegorza Bednara.  Próbami, po których nie będzie już tym, kim był jako pacjent szpitala ze  złamanym nosem.  Małecki interesująco przedstawia problem różnie rozumianej  przestrzeni, w jakiej przebywają lub przebywali jego bohaterowie. Coraz  bardziej zamknięta przestrzeń szpitala idzie w parze z dwuznaczną  przestrzenią, w jakiej poruszamy się, poznając prawdziwe życie Czwartego  i jego rojenia, relacje z makabrycznym Drewniakiem. Jedna i druga ma  charakter umowny. W jednej i drugiej rozgrywa się egzystencjalny dramat.  Może nie na miarę pisarstwa Josepha Conrada, ale też nieprzypadkowo z Conradem powiązany. Lektura „Dżozefa” to może być podróż w głąb samego  siebie. Bo Małecki stara się przede wszystkim pokazać, iż taka podróż  jest niebezpieczna, lecz konieczna, by zrozumieć, kim się jest naprawdę. Wydawnictwo W.A.B., 2011KUP KSIĄŻKĘ 