On – starzejący się pisarz, który oddał serce i pióro Hiszpanii Franco,  której już nie ma. Ona – ekscentryczna i wyzwolona dziewczyna,  bezkompromisowa i szczera, a jednocześnie tajemnicza i kryjąca się  podczas bezsennych nocy ze swoimi problemami. Między nimi – przeszłość,  jakiej wspólnie nadają nowe oblicze, bo okazuje się, że Mariana przybywa  do domu swego wuja Luysa, by rozliczać go z tego, kim kiedyś był i by pokazać, iż jego życie nie jest zamkniętym rozdziałem, a za taki uważa  je Luys, izolujący się od świata w swym nadmorskim domku. Juan Marsé  publikuje „Dziewczynę w złotych majtkach” w 1978 roku jako rozprawę z  pewną tradycją literacką i jako erotyczną powieść rozliczeniową. Blisko  trzydzieści lat później możemy odebrać tę książkę jak pozornie lekką  opowieść o tym, w jaki sposób kreuje się swój mit i jakie mechanizmy  wywołują tego mitu obalenie. Marsé nie pisze jednak tylko o  skomplikowanej drodze twórczej pisarza, który oddał się ideologii, deprecjonowanej w momencie,  w którym musi się skonfrontować z poglądami  młodej Mariany. Pisze o dramatycznym zderzeniu młodości i starości, o  istocie prywatnych fikcji (warto zwrócić uwagę na to, iż tytuł jednej z  powieści Luysa to właśnie „Prywatne fikcje”), mających tworzyć prawdę i o  erotycznym napięciu zbudowanym między słowami demaskującymi te fikcje.  To opowieść o kuszeniu, niebezpieczeństwie demitologizowania tego, co  było; o ryzyku podejmowanym z chwilą powrotu do miejsc, zdarzeń i ludzi,  którzy mieli dotychczas jasne i klarowne znaczenie. Dziewczyna w  złotych majtkach zmusi Luysa nie tylko do zwierzeń, ale przede wszystkim  do konfrontacji z samym sobą i dramatyczną tajemnicą, ukrytą dopiero w  zakończeniu. Mariana wyzwala w bohaterze szereg skrajnie różnych emocji. Wydaje  się doskonale przygotowana do tego, by przeprowadzać z nim trudne rozmowy o przeszłości, bo świetnie zna jego twórczość, drogę życiową i  ma zdecydowane poglądy na temat tego, w jaki sposób Luys kroczył przez  życie. Mariana niesie w sobie niepokój, ale także intryguje. Oto bowiem  dochodzi przy niej do zderzenia dwóch punktów widzenia na minione  zdarzenia – Luys je przeżył, dziewczyna interpretuje. Bohaterka prowokuje  swoim stylem bycia i tym, co ma do powiedzenia na temat wuja. A ma do  powiedzenia wiele, z czego najistotniejszym zarzutem, jaki wobec Luysa formułuje wydaje się być ten: „Nie tylko strzelałeś wobec wolności, ale  też pogrzebałeś ją w wierszach i powieściach, strasznie zresztą  niestrawnych”. Wolność Mariana wielbi ponad wszystko, bo chce czuć się  wolna i żyje jak osoba wyzwolona. Słowa przez nią wypowiadane to nie  tylko oskarżenie, ale przede wszystkim punkt wyjścia do rozważań o tym,  ile odpowiedzialności bierzemy za własne wybory i jak ważna jest wtedy  wolność i niezależność. Luys nie jest tylko krytykowany. Mężczyzna  stanowi obiekt do obserwacji, jest dla Mariany źródłem inspiracji do  działania, ale przede wszystkim okazuje się kimś, z kim jej życie jest  bardziej związane niż mu by się wydawało.  Zagadka powieści Marsé ukryta jest także w mowie ciała, dzięki  której fakty z życia Luysa, jego motywacje i życiowe wybory, nabierają w  1976 roku (kiedy toczy się akcja książki) zupełnie nowego znaczenia.  Erotyczne pokusy, jakim zostaje poddany Luys, to jednocześnie próby  wyzwolenia w nim życia. Tak, wyzwolenia właśnie. A skoro ma stać się  wolny wyłącznie ożywiając swą przeszłość, Mariana nie pozwoli na  to, by ta wolność nie została przez bohatera w pełni zrozumiana. Powieść Marsé jest przesycona erotyką, chociaż jest to erotyka ukryta  gdzieś między słowami i gestami, których właściwa interpretacja uczyni z  „Dziewczyny w złotych majtkach” lekturę pasjonującą i niepokojącą  jednocześnie.  Relacje między Luysem a Marianą zaczynają się komplikować z czasem,  kiedy dowiadujemy się coraz więcej o przeszłości pisarza i kiedy powoli odkrywamy, dlaczego tak bardzo teraz izoluje się od świata. Trudno potem  także ustalić, które z nich odgrywa w tej historii ważniejszą rolę. Kto  stoi za tym, że przeszłość Luysa ponownie ożywa i jaki naprawdę jest  cel Mariany, która spędza z wujem tak wiele czasu. Czy Marsé opowiada  tylko intrygującą historię o zderzeniu dwóch pokoleń i światopoglądów,  czy też umieszcza gdzieś pomiędzy nimi Hiszpanię, o której pisze z  czułością i sentymentalizmem? „Dziewczyna w złotych majtkach” to powieść prowokacyjna i tak napisana, że trzydzieści dwa lata od pierwszego  wydania służą jej i konserwują jak dobre wino, po wypiciu którego  rozwiązuje się język i poznajemy… samych siebie takimi, jakimi jeszcze  się nie znaliśmy, przeżywając to, co Luys.  Wydawnictwo Znak, 2010KUP KSIĄŻKĘ 