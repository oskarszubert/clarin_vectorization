Z bohaterami Pera Pettersona kradliśmy konie i przeklinaliśmy rzekę  czasu. Tym razem wybierzemy się w metaforyczną podróż ku Syberii.  Trzecia wydana w Polsce książka autora pokaże nam także, w jaki sposób  Petterson odnajduje się w kobiecej narracji. Tak naprawdę „Na Syberię”  to książka wydana w Norwegii dużo wcześniej niż ponura „Kradnąc konie” i sentymentalna „Przeklinam rzekę czasu”. Możemy teraz zorientować się,  jakimi tropami podążał autor w swej dalszej twórczości, albowiem mamy  tutaj Danię, z której bohaterka ucieka (w „Przeklinam rzekę czasu”  wracała tam schorowana matka bohatera) i mamy zarys trudnych relacji  rodzinnych – w „Kradnąc konie” były to relacje ojca z synem, które po  latach nie dają spokoju, w „Na Syberię” Petterson przygląda się  skomplikowanym zależnościom między rodzeństwem. Widać zatem, że autor  już dużo wcześniej, zanim czytelników zachwyciły dwie jego głośne powieści, nieśmiało próbował odnaleźć kluczowe motywy dla swojego  pisania; takie wsporniki, które będą dodatkowo cechami dystynktywnymi  jego prozy. A pisanie Pettersona jest fatalistyczne, bo to pisarz – fatalista,  który potrafi pozbawić dobrego humoru nawet największego wesołka. Jego  bohaterowie to outsiderzy i kimś takim jest kobieta opowiadająca swoje  losy w powieści „Na Syberię”. Nie ma imienia, co oczywiście jest znaczące, ale nie czyni z tej powieści w moim odczuciu czegoś na kształt  literackiej paraboli. Pierwsze rozdziały kuszą i zapowiadają rzecz  naprawdę dobrą. Czuje się dziecięcy lęk przed kamiennymi lwami dawnej  posesji Hansa Christiana Andersena czy też ciepło krowich grzbietów, na  których bohaterka i jej brat Jesper zasypiają pewnej mroźnej nocy 1934  roku. Od pierwszych słów doskonale wiemy, gdzie jesteśmy. Nie chodzi o  położenie geograficzne (akcja rozpoczyna się w północnej Danii), ale bardziej o przestrzeń, w jakiej chłód i wieczna zmarzlina są karami,  które wymierza bohaterce książki otoczenie.  Słyszy ona o sobie taką opinię: „Może cierpisz na to samo, co  Alberte. Ta z książek Cory Sandel. Ona stale marzła, dopóki nie dorosła i nie wyjechała do Francji. Ty podróżujesz w złą stronę”. Swą bezimienną  bohaterkę Petterson umieszcza w norweskim literackim kręgu i każe jej  oswajać się z Norwegią, do której przyjeżdża, zamiast na wyśnioną  Syberię, gdzie wszystko miało być inne, lepsze, wspanialsze.  Jesper zrealizuje swoje plany i marzenia. On bowiem pragnie uciec do  upalnego Maroka, gdzie też w końcu trafia. Ona natomiast zostaje  zaskoczona życiem, przybita jego pustką; każdy kolejny dzień odbiera jej  nadzieję na ujrzenie Syberii, a skoro wiemy, że snując swą opowieść  jest już w jesieni życia, widzimy wyraźnie, iż ta symboliczna podróż odbywa się tylko we wnętrzu jej samej. Dziwić może to podkładanie głowy  pod topór losu u kobiety, która w młodości wykazywała się ogromną  determinacją i siłą wewnętrzną. Matka zarzucała jej wyniosłość, brat  podziwiał nietuzinkowy sposób patrzenia na życie. Tylko Jesper był jej  bliski. Dewocja matki, milczenie ojca, samobójcza śmierć dziadka oraz  kostyczna babka - to wszystko stworzyło dom, z którego trzeba uciekać.  Dom, który nigdy nie był nim naprawdę.  „Na Syberię” to kolejna książka ukazująca destrukcję życia bohaterów  spowodowaną wojną. Druga wojna światowa chyba nie do końca dociera do  Danii, bo można tam nawet wyzwać niemieckiego żołnierza od idiotów. Tak naprawdę wojna zrujnuje bardzo wiele, a przede wszystkim zmusi rodzeństwo do rozstania, zaś siostrę Jespera to tego, by - to już  zostało wspomniane - ułożyć sobie życie w Norwegii, w której czuje się  równie obco, co w rodzinnym duńskim domu.  Tym razem Petterson nie nuży, bo fabuła rozwija się – jak na jego możliwości – w prawie spektakularnym tempie. To, co jest zdecydowanym  minusem tej opowieści to jej przewidywalność, momentami męczący  sentymentalizm i niezbyt przekonujący do końca opis relacji rodzinnych.  Myślę, że warto poznać „Na Syberię”, jeśli chce się lepiej rozumieć  późniejszą twórczość autora (czyli wcześniej wydane w Polsce powieści).  Natomiast nie polecałbym poznawania norweskiego pisarza od tej pozycji, bo choć spójna, uporządkowana i przejmująco smutna, wydaje się zaledwie  szkicem dobrej powieści psychologicznej. A przypuszczam, że taką powieść  autor chciał czytelnikom sprezentować. Wydawnictwo W.A.B., 2011 