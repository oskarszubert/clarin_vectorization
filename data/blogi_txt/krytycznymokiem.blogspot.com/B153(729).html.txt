Wcześniej nieco sceptyczny, teraz bardzo sobie cenię pisanie Łukasza  Orbitowskiego. Myślę, że przede wszystkim dlatego, iż w jego fantastyce  zasadza się zaskakująco wyrazisty realizm, a „Widma” – kolejna ciekawa  pozycja po „Świętym Wrocławiu” – tylko potwierdzają tę tezę. Autor czyni  w swych powieściach miasta niemymi bohaterami, które są tłem zdarzeń  często brutalnych, ale głównie symbolicznych. „Święty Wrocław” był chyba  mniej poważny niż „Widma”, lecz obie książki doskonale wpisują się w  nurt rozliczeniowo – metafizyczny, dla którego obecność złowrogiego  miasta ma kluczowe znaczenie. „Widma” prezentują alternatywną wersję historii Warszawy. Takiej, w której nie będzie mieć miejsca powstanie warszawskie, ale gdzie po  latach mroki komunizmu zaciemnią się jeszcze bardziej, gdy Warszawa  zacznie naprawdę krwawić i pożerać swych mieszkańców – w dosłownym i  symbolicznym znaczeniu. A wszystko przez zwykłe pudełko i spotkanie przy  strumieniu w podwarszawskim Gnojniku. Poznajemy dwie kobiety, które  będą odgrywać w powieści bardzo ważną rolę. Basia, żona Krzysztofa  Kamila Baczyńskiego, daje się zwieść pewnemu tajemniczemu mężczyźnie,  który ofiarowuje jej pudełko i nakazuje, by nigdy go nie otwierała, a w  zamian za to może co roku liczyć na pokaźne sumy wypłacane w złocie. Poddana urokowi nieznajomego Basia staje się tak samo uległa jak Hania –  kobieta mająca stać się Jaszczurką. Ona natomiast przeżywa specyficzne  spotkanie z dumnym mężczyzną wyłaniającym się z gromady Niemców, który  zawróci bieg strumienia i wieścić będzie zdarzenia, o których Hania nie  ma żadnego pojęcia. Obaj namieszają w Historii, obaj będą w niej  odgrywać rolę pośrednią i obaj zmuszą kobiety Orbitowskiego do tego, by  niczym Pandory sprowadziły na najbliższych oraz otoczenie śmierć,  zniszczenie i przeraźliwy ból istnienia, którego nie ukoi nawet śmierć. Kiedy 1 sierpnia 1944 roku ma dojść do walk na ulicach Warszawy, okazuje się, iż można je przeprowadzić jedynie za pomocą pięści i  kamieni, bo broń nie chce działać. Potem, po latach, chichot Historii  będzie już nie do zniesienia i stolica pogrąży się w koszmarze, który  został jedynie odroczony w czasie. Orbitowski zastanawia się, czy walka z  bronią to walka polska. Czy walczyć po polsku nie oznacza po prostu  niszczyć się psychicznie, opluwać latami, gardzić i żywić zawiść, której  nic nie jest w stanie usunąć z polskich serc? W rozważania o polskości i  o tym, czym jest polska historia, wpleciony jest dość istotny wątek  zakwestionowanej, ośmieszonej, zlekceważonej męskości. Oto bowiem  Krzysztof Kamil Baczyński zderza się z czymś, czego nie przewidział. Nie  będzie powstania, skończy się wojna, dopadnie go proza życia u boku  oddanej żony, która z czasem nijak nie jest w stanie zrozumieć rozterek  uduchowionego poety. Po drodze pojawi się syn, kochanka i szereg  zdarzeń, które nie tyle zmienią Krzysia, co czas oraz miejsce, o którym  pisze swe wiersze i powieści.  No właśnie, Krzyś. Nie Krzysztof, nie Krzysiek, lecz Krzyś.  Konsekwentnie od początku do samego końca. Wieczny chłopiec, który  pracuje nad książką „Strach przed ciemnością” i który z czasem w tej  ciemności zanurzy się zupełnie, ignorując kochające go kobiety i ludzi, z  którymi kiedyś był blisko. Krzyś w oczach żony Basi „przypomina łagodne, głupie zwierzę, które myśli, że warto uciekać z zoo, że cokolwiek na wolności na nie czeka. (…) Tylko widma i cienie, które nie  mają dokąd pójść”. Baczyński to symbol uciekającego przed  odpowiedzialnością mężczyzny, będącego wciąż chłopcem, ale także  symbolizuje wyraźny eskapizm, bo przecież w świecie, który otacza  Krzysia nie można żyć i tworzyć. Poeta u Orbitowskiego to miałki  mężczyzna, taki bez jaj, bez charakteru i bez testosteronu. Ma to  wszystko za to Wiktor – komunista, partyjniak i milicjant, który wraz z  diabolicznym Szczepanem Poderwornym pracują nad zagadką Cudu Dnia  Pierwszego, posuwając się coraz dalej w głąb piekła Historii, z którego  nie uda im się już uciec. „Widma” zderzają dwa typy męskości z dużo bardziej ciekawie portretowanymi kobietami, które kierują się miłością,  ale same miłości nie zaznają.  „Widma” to batalistyczna wizyjność na wysokim, literackim poziomie.  To w sferze symboliki opowieść zapierająca dech w piersiach. Książka, która kwestionuje polskie mity narodowe, ale także wchodzi z nimi w  dialog. Tu dość istotna jest postać Janka, nieznośnego romantycznego  cierpiętnika, który wdziera się do Belwederu i chce zabić polskiego  króla jak niegdyś Kordian chciał pozbawić życia cara. Janek jest  wytrzymały na cierpienie, ale jednocześnie słaby. To jemu widmo króla  mówi o tym, czym jest nasz kraj. „Polska jest krwawym teatrem.  Jaka  jest nadzieja dla krwawego teatru? Nie można zmienić go w dom, w sklep, w łąkę. On może stać się tylko burdelem. To jedyny ratunek”. I niezły  burdel opisuje Orbitowski, ale to książka nie tylko o pomieszaniu i  konsekwencjach ingerencji w bieg historii. To panoramiczna i  wielowątkowa opowieść o niespełnieniu oraz goryczy. I trudno doprawdy  orzec, czy więcej w niej fantastyki czy realizmu. Lepiej byłoby się  postrzegać „Widma” jako totalne zmyślenie, ale wtedy nie można już  zadawać pytań o istotę polskości, której – niestety – często musimy się  wstydzić. Wydawnictwo Literackie, 2012 