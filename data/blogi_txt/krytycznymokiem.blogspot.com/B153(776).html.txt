fot.Piotr Apolinarski    „Ukłony z Dublina” – takie hasło można przeczytać na Twej wirtualnej stronie. Gdyby nie współczesne technologie komunikacyjne, naszej rozmowy pewnie by nie było. Dlaczego kłaniasz się z tak daleka? Dlaczego dobry, ciekawy, zmuszający do myślenia pisarz każe zastanawiać się nad tym, z jakiego powodu opuścił Polskę?        Być może w Polsce nie ma miejsca dla zbyt wielu dobrych, ciekawych, zmuszających do myślenia pisarzy. Być może nie ma tam miejsca dla zbyt wielu dobrych, ciekawych, zmuszających do myślenia ludzi. A może po prostu nie ma tam miejsca dla mnie.        Brzmi gorzko… Cóż, życie bywa gorzkie, ale to żadna tragedia. Cytując „Pokalanie, „w świecie, w którym eros zastąpił etos, a money zastąpiło honey, nie ma już dla nas miejsca...”. A przynajmniej nie było, kiedy zdecydowałem się na emigrację. Bo skoro nie ma miejsca, to trzeba sobie znaleźć jakiś inny świat i tyle. Nie chcę nikomu kazać zastanawiać się, dlaczego tak się stało; cały potencjalny symbolizm tego czynu miał też dla przeciwwagi przyczyny prozaiczne, oczywiście. Przez ponad dwa lata poprzedzające mój wyjazd nie miałem stałej pracy, a jedynie okresowe chałtury przy tworzeniu projektów nowych czasopism, które nie ukazywały się drukiem. Były to w miarę dobrze płatne prace, w doborowych wydawnictwach, z doborowymi ludźmi. Cóż z tego, kiedy po trzech miesiącach się kończyły, po czym następowały cztery miesiące nieróbstwa, w ramach którego wydawałem oszczędności i poszukiwałem następnego projektu. I tak dalej. To nudny temat.    fot. Piotr Apolinarski        Nudny, ale cholernie prozaiczny i dla wielu bolesny…       Fakt. Zawsze chciałem spróbować wyjazdu z Polski, chociaż na krótko. Zostałem wychowany w atmosferze konieczności emigrowania. Dopóki nie upadła komuna, byłem przekonany, że ucieknę z kraju natychmiast po maturze (na krótko przed tym zmienił się ustrój i zawiesił moje plany na półtorej dekady). Mój ojciec zawsze mówił: „kiedy dorośniesz, będą tylko dwie możliwości, by coś osiągnąć w życiu: wstąpić do partii albo uciekać za granicę”. O wstępowaniu do partii nie było mowy i ojciec wspominał mi tylko o tej możliwości w kategoriach informacyjnych. Był dużo starszy ode mnie, w czasie wojny służył w AK. Powojenna Polska strasznie dała mu w kość. Największym marzeniem, którego nigdy nie dane mu było zrealizować, był wyjazd za granicę, by pozbyć się koszmaru ojczyzny, która prześladowała go za to, że ją kochał. Tak to wyglądało z jego perspektywy i ja go rozumiem.        A dla Ciebie? Polska to koszmar czy chciałeś jakoś podświadomie spełnić marzenie ojca o synu, któremu się udało?       Nie, nie była żadnym koszmarem. Mnie nikt nie prześladował za przynależność do konspiracji... Marzenie ojca, owszem, spełniłem, faktycznie było w tym wszystkim poczucie jakiejś misji. Ale mnie w Polsce nie było źle, aż tak dramatycznie źle, jak wszystkim tym, którzy naprawdę nie mieli wyboru i ostatnie pieniądze wydali na bilet w jedną stronę. Mimo to przyszedł taki moment, kiedy i ja zrozumiałem, że powinienem to zrobić. Nie do końca wytłumaczalna potrzeba natychmiastowego katapultowania się z tej rzeczywistości, bez żadnego planu, bez żadnych przygotowań, teraz i zaraz, przynajmniej na trochę. Bez zastanawiania się nad konsekwencjami tej decyzji...       Nie musiałeś zatem wyjeżdżać?       W sumie nie miałem przymusu emigrowania. Prędzej czy później znalazłbym sobie coś, następny projekt, może nawet stały etat. Na krótko przed moim wyjazdem w końcu ukazało się drukiem „Pokalanie”, moja debiutancka powieść, którą pisałem przez rok (skończyłem w 2003), a przez następne dwa lata usiłowałem wydać, rozsyłając maszynopis po wydawnictwach, rozdając go znajomym, a nawet postronnym osobom, które w moim mniemaniu mogły mieć coś wspólnego z branżą wydawniczą. W końcu się udało, książkę dostrzegł i docenił Paweł Szwed, wtedy redaktor „Świata Książki”, dziś szef „Wielkiej Litery”, oby żył wiecznie! Powieść zyskała sporą popularność, zrobiło się o niej głośno. Udzielałem wywiadów, pojawiałem się w telewizji, ludzie zaczęli mnie rozpoznawać na ulicy....      Ale ja dalej nie miałem pracy. Miałem za to wrażenie, że po jej sukcesie paradoksalnie moje akcje na rynku pracy w mass-mediach spadły jeszcze bardziej. To jest środowisko, w którym często nie lubi się indywidualistów wystających ponad tłum. Zbyt wiele w tym światku zależy od koneksji i zbyt wiele osób nie reprezentuje sobą nic ponad tymi koneksjami. Nikomu nie jest potrzebna zbędna konkurencja.        Na czym polega ten paradoks, że ktoś jest świetny w tym, co robi, wydaje książkę i dostaje nagle po dupie?       Nie uważam, żebym dostał po dupie. Mało tego, uważam, że właśnie nie dałem się udupić, w jakimś zawężonym, metaforycznym sensie. Jestem teraz wolny, chociaż zapłaciłem za to wygórowaną cenę. Świat, z którym się pożegnałem, z daleka jest tak nieskończenie mały, że czasem nie wierzę w jego istnienie.      A ten, nazwijmy to „syndrom doktora Judyma” to nie jest paradoks, to norma, całkowicie wytłumaczalna z psychologicznego punktu widzenia. Nigdy nie zapomnę takiej sceny: kiedy zacząłem pracować w „Expressie Wieczornym”, zdarzyła mi się publikacja, która spodobała się „starszyźnie” i za którą kilka osób oficjalnie mnie chwaliło. Jeden z tych ludzi, stary żurnalista, który siedział tam jeszcze od czasów gomułkowskich i pamiętał „Wiecha”, powiedział mi potem: „Ale ty się tak nie ciesz, młody człowieku, bo im będziesz lepszy, tym szybciej cię upierdolą...”     On był na końcu swojej drogi, ja na początku. Jedna z najważniejszych lekcji tego zawodu, jakie kiedykolwiek otrzymałem. Sprawdziło się co do joty. To chyba dotyczy każdego zawodu, każdej pracy, każdego półświatka. Indywidualistów czy idealistów się po prostu tępi, są szkodliwi. Nie lawirują, nie są fałszywi, nie potrafią podstawiać nogi, a w dodatku potrafią niebezpiecznie dużo i przychodzi im to niebezpiecznie łatwo. Nie w obiektywnych kategoriach standardów, bo nie chcę się teraz wychwalać, tylko w porównaniu z marnymi możliwościami dowolnej sitwy, bo sitwa z reguły nie przedstawia sobą nic oprócz koneksji. Ale trzeba najeść się sporo nerwów i zjeść z tym środowiskiem bekę soli, by w końcu to zrozumieć. Kiedy się jest człowiekiem spoza wszelkich układów, po prostu się nie istnieje lub przestaje się istnieć prędzej czy później. Każde potknięcie jest wtedy nieodwracalne. Jeśli raz wypadniesz z rozpędzonej karuzeli, nie ma już jak na nią wrócić.    fot. Monika Toporek           Było jednak w tym wszystkim coś pozytywnego, czyż nie?          Oczywiście, że jest w tym wszystkim dużo pozytywu, sporo pozytywnych ludzi, dla przeciwwagi dzieją się też rzeczy dobre, tylko dużo trudniej jest je utrafić. Wtedy na bezrobociu mnie też zdarzył się epizod zostawiający wiarę w ludzką klasę. Po wydaniu „Pokalania” dowiedziałem się, że Kuba Wojewódzki będzie naczelnym nowo projektowanego miesięcznika. Zdobyłem jego numer telefonu (w końcu jestem dziennikarzem) i zadzwoniłem, domagając się zatrudnienia. I on, o dziwo, zatrudnił mnie w roli wicewojewódzkiego; musiałem chyba zrobić na nim dobre wrażenie, bo do czasu tej rozmowy nie miał o moim istnieniu bladego pojęcia. Wybrałem sobie dobry moment, który kompletnie eliminował tremę: za kilka minut miałem wejść do studia TVP Kultura, by wystąpić na żywo i opowiadać o książce. Miałem głowę tak zaprzątniętą nadchodzącym programem, że telefon wykonałem ze sporą nonszalancją, nawet się bałem, że zbyt wielką. Ale jemu się to najwyraźniej spodobało.      Współtworzyłem z nim ten projekt od podstaw, byliśmy jego dwuosobową redakcją. Niestety, po przygotowaniu tzw. zerówki, wydawca sprzedał swój polski oddział innej firmie, a ta nie była zainteresowana kontynuacją projektu. To było zagraniczne wydawnictwo, oczywiście. Nie wiem, czy zdawali sobie sprawę, że nazwisko „Wojewódzki” może w Polsce sprzedać wszystko, a w dodatku ten projekt był naprawdę ciekawy. Zresztą, nieważne.      Nagła lokalna popularność pisarska mnie rozczarowała, ukazując swoje najgorsze oblicze i prawidłowości, których nie brałem pod uwagę, pisząc książkę. Z ludzi wychodzą straszne rzeczy, kiedy coś ci się udaje, a tak można zinterpretować mój debiut książkowy. Nagle ci, których zawsze podziwiałeś i szanowałeś, okazują się zdolni do największych podłości, i odwrotnie, ludzie, o których nie miałeś najlepszego zdania ni stąd, ni zowąd stają się twoimi sprzymierzeńcami, wyciągają pomocną dłoń, okazują ci szacunek, o który ich nie podejrzewałeś. I tak dalej.           No popatrz, a wielu myśli, że wydanie w Polsce książki to „cud, miód i orzeszki”… No wiesz, to temat-rzeka, co wyobrażają sobie ludzie na temat pisarstwa i rynku wydawniczego. Najczęściej kompletnie rozmija się to z rzeczywistością. Mit cudu-miodu rzeczywiście jest najpowszechniejszy, niestety również wśród aspirujących autorów. Myślą, że po wydaniu debiutanckiej książki świat się nagle odmieni i wszystko będzie cacy. Będą ich już zawsze nosili w lektyce. A świat owszem, zmienia się, ale czasem w cholernie nieoczekiwany sposób.        Co dalej ze sprawą projektu, o którym zacząłeś mówić?       Projekt Wojewódzkiego zamknięto, spędziłem jakiś miesiąc przed telewizorem, wykonując coraz mniej telefonów, których często nikt nie odbierał. Z czasem nabrałem niechęci do tematu „media”, „praca” i tak dalej. Bawiłem się wtedy w dziennikarstwo od 13 lat, byłem odrobinę zmęczony. Na zmęczenie materiału nałożył się dodatkowo warszawski wyścig szczurów, układziarstwo, którego nie byłem w stanie znieść. Wielu znajomych miało podobne przemyślenia. Przebąkiwali o założeniu knajpy, hodowli kóz, czymkolwiek, byle się wyrwać z karuzeli, a raczej pozwolić sobie z niej wypaść. Ze mną nie było inaczej. A samo pisarstwo najczęściej nie przynosi dochodów na tyle wysokich, by stanowić zajęcie zarobkowe, nawet przy dużej popularności i sprzedaży rzadko może być głównym źródłem utrzymania. To kolejny mit, który jest nieprawdziwy i zarazem powszechny. Zdecydowana większość pisarzy, nie tylko w Polsce, ale w ogóle na świecie, ma z reguły dodatkowe zajęcie zarobkowe, jakiś „day job”, który płaci im rachunki.      Tak czy siak, przyszedł moment, kiedy autentycznie miałem dość, naprawdę przypadkowo zbiegło się to z pozostałymi okolicznościami i ostatecznie popchnęło mnie do podjęcia decyzji.         fot. Piotr Apolinarski      Czara goryczy się przepełniła?       Tak. Wszystko to zebrało się w jedną wielką kumulację i spowodowało, że wyjechałem z Polski. To był impuls, podjąłem decyzję z dnia na dzień, a konkretnie w ciągu jednej nocy. Do dziś zadaję sobie pytanie, czy postąpiłem dobrze, bo wszystko ma swoją cenę, wszystko ma swoje plusy i minusy. Z pewnością uratowałem się przed exodusem na rynku pracy w mediach, bo dziś, kiedy redakcje upadają co miesiąc, a ludzie szukają pracy jak zombie, przy swoim braku układów nie miałbym już zupełnie żadnych szans na zatrudnienie, zwłaszcza jako autor czterech powieści i posiadacz dwóch dyplomów (z czego jeden to magisterka z dziennikarstwa, a drugi dyplom zawodowy z „nowych mediów”, zrobiony w Dublinie). Z drugiej strony emigracja przy wielu swoich zaletach uczy pokory także i w złym, przykrym sensie, zwłaszcza, kiedy się emigruje z Europy wschodniej na Zachód. Pewne stereotypy są nie do obalenia i to jest cena, jaką płaci się ze świeże powietrze. Myślę, że to najbardziej dyplomatyczne określenie, na jakie mnie stać. Na stronie Wirtualnej Polski publikujesz felietony o Irlandii. Wybrałeś ten kraj świadomie? Co Cię w nim fascynuje, co irytuje? Dlaczego Irlandia? To akurat jest banalnie proste. Nie, nie byłem i nie jestem fanem irlandzkiego folku ani guinnessa. Irlandia miała z Polską umowę o unikaniu podwójnego opodatkowania, a angielski był jedynym językiem obcym, w którym mogłem się płynnie komunikować. Mając wybór między Brytyjczykami i Irlandczykami, praktycznie nie miałem wyboru, bo mam do siebie zbyt duży szacunek, by na własną prośbę zyskiwać status podgatunku. Legendy o angielskiej pogardzie dla Polaków były i są niestety w dużej części prawdziwe. Irlandczykom w czasach boomu też się to trochę udzieliło, niestety, ale nie na taką skalę; poza tym, szybko im przeszło. Oprócz tego mam wielki szacunek dla ich rebelianckiej tradycji. Szacunek dla wszelkiego rebelianctwa jest u mnie rodzinny...     Irlandczycy są beztroscy, z braku lepszego vel bardziej dyplomatycznego określenia. Są sytuacje, kiedy to jest w życiu bezcenne i za to ich lubię. Są jednak takie sfery, w których to poważna przeszkoda, i to mnie w nich irytuje. Męczące bywa też ich zauważalne niedouczenie, brak tak zwanej wiedzy ogólnej. Często kształcą się w wąskich specjalizacjach i nie mają zielonego pojęcia o bożym świecie. Ja notorycznie słyszę od osób wykształconych pytania w rodzaju „jakim językiem mówi się na Węgrzech?” albo "czy Słowacja i Słowenia to to samo?". Nie ma to jednak przesadnie druzgocącego wpływu na wzajemne relacje, zwłaszcza, że oni nie mają z tego powodu żadnych kompleksów. Jak ich oceniasz?       Ogólna ocena wciąż jednak pozostaje na plus, bo w Irlandii nawet prości ludzie zdają się być lepiej wychowani niż Polacy. Tu nikt nie warczy, kiedy się go niechcący potrąci w autobusie. Kierowcy na ulicy przestrzegają przepisów i nikt nie jeździ szybciej niż 60 km na godzinę; nikt nie pogania się światłami, nie trąbi, czy jesteś w stanie w to uwierzyć? Niby banalny przykład, ale ta prawidłowość przekłada się na wiele innych obszarów i naprawdę pozwala żyć o wiele bardziej bezstresowo, zwłaszcza, że życie często samo dostarcza wystarczająco wielu stresów, na które możemy nie mieć wpływu. Podoba mi się, że w Irlandii muzyka rockowa jest wciąż popularna i poważana, także przez młodych ludzi, co mi przywraca wiarę w młodych ludzi, zasadniczo. Mam wrażenie, że w Polsce ten nurt zamiera, jeżeli już nie zamarł, przechodząc w domenę ludzi tak starych, że pamiętają jeszcze pierwotne znaczenie słowa „domena”.     Felietony natomiast to osobny temat, są nie tylko o Irlandii, są o wszystkim, tylko z wyraźną perspektywą Polaka mieszkającego w Irlandii. Zamysł był taki, żeby kpić ze wszystkiego, włączając Polskę, Irlandię, mnie samego, przedstawiać wszystko w krzywym zwierciadle groteski, czasem prowokacyjnie, czasem nostalgicznie, kiedy indziej z naprawdę surrealistycznym wykopem. WP publikuje teksty Jamiego Stokesa, Anglika mieszkającego w Krakowie, który z przymrużeniem oka opisuje swoje życie w obcej Polsce, rzeczy których nie rozumie, które wydają mu się dziwaczne i tak dalej. Redakcja chciała mieć kogoś „z drugiej strony barykady” i przez przypadek padło na mnie. Przeczytali „Przebiegum życiae”, dowiedzieli się, że pisałem felietony zawodowo, w tym również satyryczne. Podjęliśmy współpracę.        Piszesz o tym, co obserwujesz; tak po prostu? Czy siadasz i silisz się, myśląc „jak redakcja chce to mieć”? W pewnym uproszczeniu piszę o tym, co obserwuję, choć te obserwacje mają wiele odmian – często są to komentarze wydarzeń, kiedy indziej bardziej ogólne spostrzeżenia, a czasem zupełnie „odjechane” dywagacje już kabaretowej natury. W ogóle kwestia weny jest dla mnie procesem nieopisywalnym, to coś po prostu jest, albo tego nie ma. Czasem jest odruchowa, czasem wymuszona, czasami wypracowana na błędach, ale to zawsze jest energia tajemna, bez chłodnych kalkulacji i wytycznych. Odnoszę tę prawidłowość do całego pisarskiego procederu, niezależnie od gatunków. Wszystko, co nie jest notatką informacyjną, wymaga tej iskry, niezależnie od metod zaprószenia ognia.      Jasne, że nie piszę dla siebie, tylko dla ludzi, a zwłaszcza przy felietonach muszę myśleć o tym, żeby pewne rzeczy były czytelne, wczuć się chociaż trochę w kompetencję kulturową i komunikacyjną grupy docelowej... Zabrzmiało przemądrzale. Tak naprawdę w mediach masowych trudno zdefiniować odbiorcę, nawet na podstawie dokładnych badań, bo media masowe docierają do różnych typów odbiorców. Dla takiej publiczności łatwo jest przygotować informację, ale z felietonem, zwłaszcza takim, już jest gorzej. Jeden będzie po nim śmiał się do rozpuku, inny w ogóle nie zrozumie i machnie ręką, jeszcze inny będzie obrażony, bo zrozumie opacznie. Nie silę się jednak na nic, nie robię niczego pod niczyje dyktando, nawet pozwalam sobie na eksperymenty, celowe utrudnienia, żeby był wilk syty i owca cała – a tekst miał i wartość komercyjną, i jednocześnie pozwolił mi władować w niego trochę ambicji, niekoniecznie czytelnej dla mas. Ale redakcja WP to zawodowcy i oni nie ingerują w moje teksty, nie planujemy ich, nie szyjemy na miarę, pod jakiś szablon. Pozwalają mi się wypuszczać całkiem daleko i za to ich bardzo cenię, bo to rzadka i przez to bezcenna cecha. Niestety w mediach najczęstszy jest przypadek redaktorów masakrujących cudze teksty tak, że czasem wstyd się do nich przyznać. Ale o tym już naprawdę nie mam siły, pogadajmy o czymś innym. Jeszcze coś o Irlandii? Ci, którzy myślą, że tam tylko wiatry wieją i Polaczki dorabiają na zmywakach, powinni poszerzyć świadomość…           OK., wracając do Irlandii, geograficznie rzecz biorąc jest dość monotonna i minimalistyczna, ale jak ktoś potrzebuje mocnych turystycznych wrażeń, nie jedzie zwiedzać Irlandii, tylko do Machu-Picchu... Ta monotonia korzystnie wpływa na nerwy, sprzyja wyciszeniu. Tutejsza absurdalna pogoda jest trudna do zniesienia, bo przez cały rok bez przerwy wieje (tak, wieje!) i pada, a niebo jest koloru kurzu. Bywają krótkotrwałe przebłyski słońca, czasem trwające nawet kilka dni albo nawet tygodni, ale to wyjątek. Z reguły to kilka godzin albo kilkadziesiąt minut i bynajmniej nie żartuję. Ma bowiem ta pogoda do siebie jeszcze i to, że potrafi się gwałtownie i często zmieniać, czasem kilkanaście razy w ciągu doby, czasem na zmianę świeci i leje, i tak dalej. Trzeba się ubierać „na cebulkę”, praktycznie nie ma tutaj lata, w naszym „upalnym” rozumieniu tego słowa. Wielu zdesperowanych miejscowych dosłownie bawi się w lato, nosząc koszulki z krótkim rękawem, szorty i klapki nawet w bardzo zimne dni. Mnie przestał dziwić widok tak ubranych ludzi np. w listopadzie, a nawet w grudniu. Sam kraj ma charakterystyczny, zaściankowo-ludyczny klimat, który dotyczy nawet stolicy. Przy każdym dużym europejskim mieście parterowy Dublin może się wydawać głęboką prowincją, ale ja właśnie za to go cenię. I całą Irlandię. Jest trochę jak taka mydlana bańka, idealna izolacja od świata, od zgiełku, przynajmniej dla mnie, bo tego mi w Irlandii było trzeba. Bez nacisku na mydlaną bańkę, bo to zabrzmiało złowieszczo i jest tematem na inną dyskusję.      Tak zwana Polonia irlandzka to też zbyt rozległy temat, by go teraz omawiać, zrobiłby się z tego wywiad-rzeka o irlandzkiej Polonii, już i tak w kółko zbaczam z tematu śmiech. To nie tylko „Polaczki”, jak chcą ich widzieć niektórzy ludzie w Polsce. W czasach boomu było tu trzysta tysięcy Polaków, teraz jest sto tysięcy. To jak spore miasto. W sporym mieście masz wszelkie typy ludzi, od meneli aż po profesorów. Proporcje liczbowe między nimi są oczywiste i nie inaczej jest w przypadku tutejszej polskiej diaspory. Tu też są wszyscy, przekrój społeczny jest taki sam, jak na przeciętnej polskiej ulicy. Mamy tu taką swoją własną, przenośną Polskę... A pogoda, no cóż, dla pogody tutaj nie przyjechaliśmy.       Co najbardziej wkurza Cię w Polakach, polskości?       Zawsze odpowiadam to samo: plebejska służalczość. Polacy się nie szanują, sami siebie i siebie nawzajem. A przed innymi się płaszczą, kładą uszy po sobie. To nasza największa wada. Tak długo, jak się jej nie wyzbędziemy, będziemy zawsze mieli opinię globalnego pomiotła, bo tak to wygląda z perspektywy obczyzny i uważam, że trzeba nazywać rzeczy po imieniu.        Czego Polacy mogliby się nauczyć od Irlandczyków i na odwrót – oni od nas? To też temat-rzeka, oprócz tego już go częściowo omówiłem, ale w dużym skrócie myślowym oni od nas sumienności i pracowitości, a my od nich wyluzowania i szacunku do samych siebie. Gdyby Polacy szanowali się tak jak Irlandczycy, przy naszym potencjale w pozostałych sferach Polska byłaby globalną potęgą.      I cieszyć się nie potrafią! W wywiadzie dla „Biblary” powiedziałeś, że umiesz się cieszyć z małych rzeczy. Jakie to rzeczy?       Przez rzeczy małe rozumiem rzeczy banalne, a banały są święte. Cieszę się z tego, że żyję. Święte jest zdrowie, święte jest rodzicielstwo. Cieszę się z tego, że jeszcze umiem się cieszyć, że cokolwiek się dzieje, nie odbiera mi radości życia. Mój wspomniany już ojciec mówił: „synu, dopóki masz obie ręce, obie nogi i nikt cię nie chce zastrzelić, nie masz kłopotów”. Miał rację.    Znalazłem na stronie Wikipedii taki cytat Twego autorstwa: „Młodość jest jak te butelki, które rozwalaliśmy o ściany. Nie można ich skleić z powrotem, ale jest jeszcze szansa dla każdego z nas, marnych ciuli, że przyjdzie ktoś, kto ułoży z nich witraże”. Skąd te słowa? Myślisz, że odpryski Twojej młodości ktoś pozamiatał, czy może jednak coś z nich zostało?       To cytat z „Pokalania”, jego bodaj najważniejsza konkluzja.       I tu się biję w pierś, bo tej książki nie poznałem. Wybaczysz? Jeśli tak, opowiadaj o niej! To jest powieść o dorastaniu, o przekraczaniu magicznego progu trzydziestki, którego ponoć nie da się przeżyć bezboleśnie. Ludzie dokonują bilansów, zamiatają stłuczone szkło... Życiowe doświadczenie, czasem zdobyte z trudem, pora przekuć w coś konstruktywnego, zacząć naprawiać własne błędy, raz na zawsze pożegnać się z mentalnym dzieciństwem, budować prawdziwe życie. I do tego donosi się ta metafora. Młodość zostaje w nas, jak te kolorowe odpryski, nadaje naszemu życiu barwy, jest naszym „blatem do pizzy”, ale nie możemy tkwić w tych okruchach w nieskończoność. Możemy za to zebrać je – te nieprzydatne, zbyt zmiażdżone zamieść i wyrzucić, a z pozostałych ułożyć sztukę swojego życia. Wyszło poetycko, wiem. Życie, paradoksalnie, choćby było banalne do wyrzygania, jest w istocie bardzo poetyckim procesem.          Porozmawiajmy o Twojej twórczości, którą znam i zrecenzowałem. Zapytam o książkę, która wzbudziła we mnie ambiwalentne uczucia i tę najnowszą, bo z niej może nam wypłynąć kilka dodatkowych tematów do rozmowy. Zatem najpierw "Międzynaród", książka definiowana dwoma słówkami – „gagi- gagi”. O co chodzi?       „Gagi-Gagi” to moje pierwsze słowa, tak głosi rodzinna legenda. Podarowałem je w tej samej roli bohaterowi powieści, który wraz ze mną powtarza, że są to jednocześnie słowa uniwersalne, wszechmocne, najlepiej oddające sens życia. Mówi:      Zawierał się w tych słowach cały świat, ponieważ były jedynymi słowami, które znałem. (...)Powiedzmy więc, że to znaczy absolutnie wszystko. Absolutny początek i absolutny koniec. Jest esencją wszechświata, jest życiem i śmiercią, jest tobą i mną, jest przyjemnością i bólem. Jest mostem, który łączy ze sobą jakiekolwiek dwa światy.      (...) Gdybym miał powiedzieć coś rozsądnego na temat życia, jakąś jedyną, najwyższą prawdę o egzystencji, albo o sensie całego tego bezładu, który usiłujemy ogarnąć, nie wiedząc po co, gdybym miał wygłosić unikalne zaklęcie całej ludzkości, którego nigdy nie powiedziano, wyrecytowałbym:     - Gagi-gagi, ablu-ablu. Cóż innego mógłbym powiedzieć.     Paradoksalnie musi wiele przejść, by dojść do takiego wniosku. Zawieść się na wielu świętościach, poznać wiele ciemnych stron życia, które dotąd brał za jasne. Ta książka jest parodią, momentami naprawdę wariacką parodią, ale pod płaszczykiem tego surrealizmu i drwiny ukryłem sporo poważnych treści. Jak u Chaplina, którego podziwiam właśnie za jego firmowy śmiech przez łzy.        W „Międzynarodzie” Polacy mieszkają w szklanych domach, są nieprzyzwoitymi burżujami, a biednych Anglików traktują jak popychadła. Bawisz się dodatkowo tropami i odniesieniami do kultury oraz historii, by nad istotą polskości śmiać się i płakać. Polskość, ta dzisiejsza, jest powodem do płaczu czy uśmiechu?                     I jednego, i drugiego. Jak zawsze. Dlatego najlepiej śmiać się z niej, płacząc, lub odwrotnie. Wykorzystujesz kategorię groteski, potrafisz być ironistą z naprawdę ostrym pazurem. Czytając „Międzynaród”, myślałem, że tego wszystkiego jest odrobinę za dużo. Jak wielka siła tkwi w grotesce i ironii Twoim zdaniem?       Myślę, że zamiast grobowej powagi, zwłaszcza w rejonach patetycznych i pomnikowych, gdzie grobowej powagi jest za wiele, o wiele lepiej jest dać sobie na wstrzymanie i uśmiechnąć się, a nawet zaśmiać, jeśli ktoś ma na tyle siły. Nie oznacza to dystansu do tematu, w żadnym wypadku. Wprost przeciwnie, pokazuje emocje, tylko spożytkowane w mniej agresywny sposób. Wesołość, podobnie jak smutek, podobnie jak sympatia i nienawiść, wskazuje na brak obojętności. Ponownie odniosę się do przeżyć mojego ojca i jego rówieśników. Znałem wielu ludzi, którzy przeżyli wojnę i przeszli przez naprawdę dotkliwe doświadczenia, a po latach mieli już tak dość patosu, jaki odwiecznie temu towarzyszył, że potrafili już tylko drwić ze swoich wspomnień, dla odreagowania. Kłania się „Proszę państwa do gazu”, by nie szukać daleko... „Międzynaród” jest dla mnie bardzo ważną książką, był moim ukłonem w stronę Polski i polskości w ogóle, w stronę szalonych upodobań literackich z czasów młodości, gdy zaczynałem bawić się w pisanie, wreszcie moim pojedynkiem z klasyką, z historią, a końcem końców, z emigracją i tymi nieszczęsnymi Anglikami, nie da się ukryć. Pisałem tę książkę w atmosferze brytyjskiej kampanii wyborczej, która z perspektywy obserwatora upływała pod znakiem obarczania emigrantów odpowiedzialnością za wszelkie krzywdy Brytanii. Tłum miał naprawdę niebezpiecznie znajome odruchy i wtedy wyobraziłem sobie, jakby to wyglądało, gdyby to oni byli światowymi tułaczami, a my potęgą, zatrudniającą ich do mycia kibli.... I tak powieść zyskała jeszcze jedno tło. Twoja nowa książka, "Pigułka wolności", opowiada o fejsbukowym żarcie z założeniem grupy wsparcia dla pierdzących, którym rząd afrykańskiego Malawi zabronił śmierdzącego procederu. Śmierdząca staje się jednak sprawa wypromowania dzięki temu portalowi społecznościowemu pewnego Pana Nikt na niemal Boga. Jaką moc ma Facebook? Czy należy się go bać?        Facebook jest bardzo wszechstronnym i skutecznym narzędziem komunikacji, zarówno interpersonalnej, jak i masowej, i w tej roli go poważam. Jest przyszłością tej komunikacji,  która dzieje się na naszych oczach, jesteśmy świadkami tworzenia historii. Niestety każde narzędzie tego typu, w dodatku tak skuteczne, może posłużyć do niekoniecznie honorowych praktyk propagandowych.        Co masz na myśli?       Media zawsze służyły do manipulacji tłumem, a tu mamy do czynienia z medium, które sami możemy tworzyć, jest tylko narzędziem, stąd ta manipulacja w mediach społecznościowych staje się nagminna, a wręcz – biorąc pod uwagę skalę, na jaką się to odbywa – stała się ich głównym przeznaczeniem. Nie ma dziś firmy ani instytucji, która nie agituje na facebooku, twitterze, i tak dalej, albo przynajmniej nie ma strony internetowej. A jeśli jest, wkrótce przestanie istnieć. Nie widzę w tym nic zdrożnego. Ale z pewnością nie brakuje też w sieci ludzi nieuczciwych, bądź nieuczciwych organizacji, instytucji, firm i tak dalej, gotowych posunąć się do każdej podłości, by sprzedać coś ludziom za każdą cenę, omamić ich, wykiwać, wykorzystać. Propaganda i reklama to sztuka handlu ludzkimi uczuciami, one są jednocześnie walutą i towarem tego światka, tylko one zostały jeszcze na sprzedaż. Walutą i towarem jednocześnie są tłumy, które można pozyskać na facebooku i twitterze do dowolnych celów. Z globalnej sieci więzi międzyludzkich zrobiła się zatem sieć globalnego marketingu. I ponownie: o ile to służy do marketingu, po prostu, o tyle można ją tylko błogosławić. W czasach kryzysu, kiedy nawet wielkie firmy drastycznie tną budżety reklamowe, Internet i media społecznościowe spadły na świat biznesu czy polityki jak manna z nieba. Gorzej, kiedy do gry włączają się ludzie o brudnych zamiarach, mierzący dużo wyżej, uderzający dużo silniej. Wtedy sprawa wymyka się spod kontroli.        Parę spraw wymknęło się spod kontroli i leniwemu Roleksowi, i zapatrzonej w pęd wielkomiejskich yuppie szydłowieckiej Ultra Marynie. Które z nich dostaje bardziej po tyłku od życia i które na własne życzenie?         To jest historia o dwubiegunowym nawróceniu. Zapatrzona w wyścig szczurów Ultra w końcu przegląda na oczy, poznając Roleksa, który jest zapatrzony w globalną rebelię przeciwko wyścigowi szczurów. On też przegląda na oczy, poznając Ultrę, tyle że w przeciwległym kierunku. Najgorzej, że z tej fascynacji aż się w sobie zakochują... Jest to więc też historia o miłości tak silnej, że aż nierealnej.... Oboje dostają od życia po tyłku, oboje na własne życzenie. Ale tylko jedno z nich wychodzi z tego cało, w kategoriach moralnych. Czy znajduje tytułową wolność – to już jest indywidualne pytanie do każdego czytelnika.         „Pigułka wolności”  ukazuje mroczne strony wolności w sferze globalnej sieci. Wskazujesz, że Internet dał możliwość zabrania głosu każdemu, ale niewielu ma coś ciekawego do powiedzenia. Czy internetowe słowa, slogany, hasła mogą nas zniewolić? Gdzie jest ta prawdziwa wolność doby globalnej sieci? W tym, że można sobie wystukać każdą bzdurę na klawiaturze i spowodować, że przeczyta to tysiące innych ludzi?    Przy całym swoim kosmopolityzmie, kryptoanarchizmie i innych nihilistyczno- egzystencjalnych wierzeniach, muszę z przykrością zaryzykować stwierdzenie, że powszechna wolność słowa jest największym niebezpieczeństwem demokracji. Niestety bez niej nie byłoby demokracji, przez co błędne koło się zamyka. Wolność słowa jest święta, ale skoro wszyscy są równi, wszyscy jej dostępują, a nie wszyscy są święci. Najbardziej drastycznie to dotyczy sieci i mediów społecznościowych w szczególności. Psychopaci i debile mają w Internecie te same prawa i możliwości, co księża i wielbiciele poezji śpiewanej. Masa ma te same prawa i możliwości, co jednostka. W efekcie dochodzi do przemieszania wszystkich ze wszystkimi tak, że coraz trudniej jest zgadnąć, kto jest dobry, a kto zły, kto jest wartościowy, a kto durny. Ponieważ nadawcy są odbiorcami, sami trawią swój przekaz, zaciera się pojęcie autorytetu, odnośnika, standardu, wzoru metra. I jak przy każdej masie, masa zaczyna brać górę, masa narzuca trendy, stereotypy, przekonania. A masa jest durna, nie ma własnych poglądów, samodzielnie nie rozróżnia wartości. Dlatego idealnie nadaje się do tego, by nią manipulować... I sprzedawać jej gówno w roli brylantów. Tak długo i tak skutecznie, aż prawdziwe brylanty staną się gównem.   Wolność natomiast w czystej formie najprawdopodobniej nie istnieje. Istnieją tylko mniej lub bardziej uciążliwe formy zniewolenia, zależności, przyporządkowania i podporządkowania. Od tego świata nie ma ucieczki, można tylko samemu moderować skalę jego akceptowania, tak, by nie był dla nas przykry ani uciążliwy. Myślę, że sztuką jest tak urządzić swój świat, byśmy umieli być „obok”, tak bardzo obok, a jednocześnie tak blisko, by nie uciec od wszystkiego, a jednocześnie zachować twarz. Trochę jak w micie o Dedalu i Ikarze. Jak w „Pigułce..” też. Choć tam nawet ta idea wzniosłego „obok” nie jest taka znowu święta, jak się okazuje... ale to już temat dla potencjalnych czytelników powieści.        OK, prawdziwej wolności nie ma; to pytanie o tę językową. W swoich książkach dużą wagę przywiązujesz do języka. Czy nie jest czasem tak, że zamiast historii ważniejsze jest dla Ciebie to, jak ją opowiadasz?       O nie, nie i jeszcze raz nie. Forma jest tylko formą i nigdy nie wychyli nosa poza tę skromną rolę, choćby była nie wiem jak wybujała. To nie szata zdobi człowieka i taką samą prawidłowość odnoszę do literatury i sztuki w ogóle. Sztuką jest to, co z niej wynosisz, to czym żyjesz jeszcze długo po obcowaniu z nią. Sztuką jest rdzeń, dusza tego dzieła, coś czego nie widać i nie słychać. Oczywiście, wskazane jest ładnie opowiedzieć historię, ale trzeba mieć coś do powiedzenia. Bez tego zostaje sama forma, która oprócz walorów estetycznych niczego nie wnosi do naszego życia. Niczego nas nie uczy, nie przekazuje nam żadnej mądrości. Ostatnie, ale ważne pytanie. Jak w XXI wieku być Polakiem i nie zwariować?       Zacytuję sam siebie z „Pigułki wolności”: wszystko, co możemy zrobić, by uchronić się przed szaleństwem, to zwariować...       Być wariatem pozytywnym… Tego sobie, Tobie i czytelnikom „Krytycznym okiem” życzę. Dzięki za rozmowę! I ja dziękuję za zaproszenie na wirtualne łamy „Krytycznym okiem”. Najlepszego!      [Fotografowie zastrzegają prawa autorskie do zdjęć; ich kopiowanie i powielanie zabronione] 