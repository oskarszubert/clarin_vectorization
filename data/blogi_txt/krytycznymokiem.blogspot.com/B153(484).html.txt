Cristina López Barrio prezentuje współczesną odpowiedź na legendarne  „Sto lat samotności”. Hiszpańska pisarka, która porzuciła studia  prawnicze, by oddać się pisaniu, daje czytelnikom możliwość przeczytania  powieści żarliwej i przesyconej emocjami. Misternie skonstruowaną sagę,  w której – tak jak w przypadku rodu Buendio – nikt nie może się uwolnić  od miłości i samotności, a wszystko dzieje się w otoczeniu pewnego kastylijskiego ogrodu, w którym któregoś dnia rośliny sprzeciwiają się  cyklowi pór roku i kwitną nieprzerwanie przez cały czas. Kwitną również  uczucia bohaterek powieści, bo to głównie kobiety, które wchodzą w  skomplikowane zależności zarówno z mężczyznami, jak i z samymi sobą.  Baśniowy klimat opowieści Barrio, dyskretny urok i subtelność w  portretowaniu szczegółów psychiki kobiet osamotnionych i wyobcowanych to  na pewno najważniejsze zalety „Ogrodu wiecznej wiosny”. I chociaż słowa  w książce chwilami są nadmiernie egzaltowane, a w finale Barrio wydaje  się niepewna tego, jaką drogą zmierzać ku ostatniej kropce, jest to  jednak pozycja idealna na tegoroczne lato, bo skierowana w sumie do  masowego czytelnika, choć z pewnością kobiety odbierać ją będą bardziej  emocjonalnie. Opowieść rozpoczyna się u schyłku XIX wieku w Kastylii. Piękna Clara  Laguna poznaje andaluzyjskiego myśliwego, który oczarowany jej urokiem,  postanawia zbliżyć się do kobiety. Szybko jednak płomienny romans  zamienia się w pełen smutku dramat, albowiem prosta dziewczyna nie może  żyć u boku swego wybranka z wyższej klasy i zmuszona jest pozostać w  swym miasteczku, otrzymując na otarcie łez wspaniały dom. Osamotniona Clara szybko swą wielką miłość ukrywa pod chęcią zemsty na kochanku i w  związku z tym w Czerwonym Domu ku zgorszeniu mieszkańców miasteczka  otwiera doskonale prosperujący burdel, w którym oddaje swe ciało,  rozpaczliwie uciekając od własnej duszy, która bez miłości pozbawiona  jest jakiejkolwiek wartości. Clara dodatkowo jest brzemienna i niebawem  rodzi córkę, a my dowiadujemy się, iż nad rodem Laguna ciąży wiekowe przekleństwo, albowiem kobiety z tego rodu nigdy nie znajdują spełnienia  w miłości i wydają na świat kolejne dziewczynki, przeżywające dramaty  swoich matek. „Cierpimy niewyobrażalnie z powodu tego uczucia, jedynego,  które skrywa naszą duszę. I nie ma zaklęcia, które mogłoby przerwać  naszą męczarnię lub przynieść nam zapomnienie”. Maleńka Manuela nie  zaznaje miłości matki, co znacząco wpływa na jej postępowanie w dalszym  życiu, ale wydaje się, iż nic nie jest w stanie przerwać pasma upokorzeń  oraz wstydu kobiet Laguna, które kochają i nienawidzą jednocześnie;  spalają się w swej miłości, ale także sobie nawzajem czynią wiele zła.  Oto bowiem Manuela Laguna będzie chciała skończyć ze złą sławą  matki-prostytutki, ale pragnienie oczyszczenia dobrego imienia rodu  sprowadzi na jej córkę Olvido jeszcze więcej zła i okrucieństwa.  Barrio doskonale portretuje kobiety niezdolne do tego, by radzić  sobie z własnymi uczuciami. Kobiety, które zmuszone są ranić siebie  nawzajem, bo ból zranienia przez mężczyzn jest zbyt wielki, by można o  nim było po prostu zapomnieć. Clara, Manuela, Olvido i Margarita – matki  i córki, których skomplikowane relacje czynią z „Ogrodu wiecznej  wiosny” nie tyle atrakcyjną opowieść pełną symboliki i tajemnic, ale  przede wszystkim świetnie skrojoną powieść psychologiczną, w której  nieśmiało acz wyraźnie rysuje się jako tło dramatyczna stuletnia  historia Hiszpanii.  Męscy bohaterowie książki stanowią opozycję względem kobiet i są dla nich źródłem nieznośnej opresji. Ambiwalentne uczucia kobiet Laguna  wobec mężczyzn spotykanych na swojej drodze idą w parze z  niejednoznacznym stosunkiem, jaki autorka ma do owych mężczyzn.  Mężczyzna Barrio jest przecież konieczny do tego, żeby przeklęty kobiecy  ród Laguna mógł istnieć nadal, ale jest także symbolem piekielnej mocy  niszczącej dobroć i wywołującej liczne dramaty. Istotny jest tu aspekt  religijny w tworzeniu wizerunku mężczyzny przez Barrio. W kastylijskim  miasteczku zmieniają się księża. Każdy z nich jest świadkiem przemian rodzących się w kobietach z rodu Laguna, ale i sam doświadcza wewnętrznej metamorfozy. Także Santiago, o którego roli nie można  napisać, by nie zepsuć przyjemności lektury, także jest uważany za  swoisty łącznik życiowych dramatów z boskim spokojem i porządkiem.  Mężczyzna Barrio jest transcendentny i jest jednocześnie postacią,  dzięki której rozterki kobiecych bohaterek nabierają nowego znaczenia.  „Ogród wiecznej wiosny” rozprawia się z pewnym wzorcem męskości równie  surowo co z kobiecością, naznaczoną przecież piętnem fatalizmu.  Ta rodzinna saga o niespełnieniu i smutku bynajmniej nie jest  smutna. Książka melancholijna i intrygująca, chociaż daleko jej do sugestywnej głębi „Stu lat samotności”. Miłość, nienawiść, zbrodnia,  erotyka, interesujący kontekst społeczny – to wszystko zawarte w  opowieści napisanej ze swadą i wartej poznania. Wydawnictwo Otwarte, 2010KUP KSIĄŻKĘ 