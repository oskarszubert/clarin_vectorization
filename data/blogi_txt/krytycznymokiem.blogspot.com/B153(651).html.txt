Czy stuletni Szwed błąkający się po korytarzach domu opieki w swoich  wilgotnych od moczu kapciach może zwrócić czyjąś uwagę? Owszem, jeśli to  bohater skreślony piórem Jonasa Jonassona i człowiek, który zwiewa  przez okno w dniu swych setnych urodzin, by przeżyć kolejne niesamowite  przygody, które ubarwią i tak już pasjonujący życiorys staruszka.  „Stulatek, który wyskoczył przez okno i zniknął” to lektura wyborna nie  tylko dlatego, że rozpromienia i śmieszy. Mimo wykorzystania komizmu  słownego, charakterologicznego i sytuacyjnego ta opowieść nie jest tylko zabawna. Jonasson napisał książkę o przewrotności ludzkiego losu i o  nienasyceniu, które każe wciąż czerpać z życia pełnymi garściami. Nawet  wówczas, gdy stąpa się po tym świecie ponad wiek. I nie zawsze ma się  czyste sumienie. Zanim Allan Karlsson trafił do domu opieki, musiał jakoś przeżyć swe  życie. A od roku 1905 do 2005 dane mu było doświadczyć bardzo wiele. Osamotniony w domu rodzinnym (surowy i wciąż nieobecny ojciec, matka  zajęta głównie swymi sprawami) zalicza tylko trzy lata edukacji, co nie  powoduje, że przestaje ciekawić go świat. Bynajmniej. Po śmierci  rodziców zajmuje się tym, czego nauczył się do niedawna, czyli  produkowaniem rozmaitego rodzaju ładunków wybuchowych. Kiedy przez  przypadek rodzinny dom Allana wyleci w powietrze, nasz rezolutny bohater  będzie musiał udać się w podróż. Nie będzie przypuszczał, iż zwiedzi  nie tylko większą część Szwecji, ale także Hiszpanię, Chiny, Koreę Północną, Himalaje, Iran, Stany Zjednoczone czy Francję. Jonasson posługuje się ciekawym chwytem, stawiając na drodze Allana  ważne i znane w historii postacie, z którymi Szwed wchodzi w różne  relacje. Pije z generałem Franco i prezydentem Trumanem. Wkurza Stalina i  generała de Gaulle’a. Otrzymuje sporą sumę pieniędzy do przetracenia od  Mao Zedonga czy szwedzkiego premiera Erlandera. Za każdym razem Allan  jest sobą, podczas gdy inni, ważni tego świata, usiłują przed nim odegrać jakieś role. Nie sposób także nie zauważyć, że wszyscy ci wielcy  pragną się zaprzyjaźnić z Allanem, albowiem może on znacząco pomóc w  produkcji broni jądrowej. Poznając bowiem życiorys Karlssona, poznajemy  jednocześnie historię przemian, w której broń wojenna zmienia swój  charakter, a po tym, jak Amerykanie w bazie Los Alamos dokonują odkryć,  których zazdrości im cały świat, rzeczywistość staje się niepewna i złowroga.  Wykładnia Jonassona jest dość czytelna – zbrojący się świat jest  groźny, ale można go pokonać. Poczuciem humoru rzecz jasna. Bo jeśli coś  naprawdę nas lęka, może warto się z tego pośmiać, żeby strach nas choć  przez chwilę opuścił? Chociaż Allan Karlsson wielokrotnie winien się  bać, nie działo się tak. Zamiast mówić, słuchał. Zamiast szkodzić,  starał się unikać wszelkich działań mających na celu niszczenie innych.  Na wszystkie problemy i bolączki świata miał jeden, prosty sposób. Zamiast się spierać, trzeba wypić trzy ćwiartki wódki i popatrzeć w  przyszłość. Wtedy wszystko stanie się inne, lepsze. Naiwne? Naiwność  Allana wraz z jego prostolinijnością i pociągiem do wódki, tworzą postać  barwną i wzbudzającą zaufanie. Bo przecież nawet jeśli Allan tego czy  owego człeka wysadzi w powietrze, stanie się to przez przypadek i  nieżywy nie powinien mieć o to do Allana pretensji.  Szczegółowo opisane dzieje stulatka pozwalają nam wybrać się w  barwną podróż po świecie XX i XXI wieku. To świat ułomny, naznaczony  krzywdą i niesprawiedliwością. Jednocześnie jednak fascynujący i pozwalający Allanowi na to, by w każdej sytuacji czuł się jak ktoś, kto  ponownie się narodził i przygląda się wszystkiemu z uwagą. Tak też  dzieje się w momencie, kiedy wiekowy jubilat ucieka i dojeżdża autobusem  do prowincjonalnego Byringe, taszcząc ze sobą ciężką walizkę z  pieniędzmi. Tam poznaje życiowego nieudacznika i oszusta Juliusa  Jonssona, by wraz z nim udać się w niezwykłą podróż, podczas której  zetkną się między innymi ze smålandzką pięknością, z jej ukochanym  słoniem oraz bossem organizacji przestępczej, w którym pod wpływem zdarzeń nastąpi spektakularna metamorfoza.  Autor drwi sobie nieco zarówno ze szwedzkiego systemu  sprawiedliwości, jak i ironicznie ocenia dziennikarskie środowisko w  swoim kraju. Niezwykłe losy stulatka i jego przyjaciół, których poznaje w podróży, stanowią dowód na to, iż można zniknąć oraz pojawić się wtedy,  kiedy się chce, snując kilka alternatywnych historii życia. I chociaż  pada nam trup za trupem i to, co robi Allan ze swoimi znajomkami mocno  wykracza poza granice dozwolone prawem, mamy tutaj w gruncie rzeczy  rubaszną i dosadną historię o tym, w jaki sposób sprytnie unikać  odpowiedzialności za swe czyny. W powieści Jonassona wszystko wydaje się  być dozwolone, niemniej jednak nie jest to książka o złych ludziach  albo złych uczynkach. To barwna opowieść o tym, że świat niejedno ma oblicze i nawet żyjąc sto lat, nie można poznać każdego.  Nie traktujmy „Stulatka” tylko jako dowcipną opowieść. Warto zajrzeć głębiej. Przyjrzeć się temu, w jaki sposób Jonasson rozprawia się ze  Szwecją i tym, co mu się w niej nie podoba. Warto zobaczyć, że w jego  powieści Historia przegląda się w krzywym zwierciadle i wtedy nie jest  już ani tak straszna, ani też okrutna. tłum. Joanna Myszkowska - MangoldWydawnictwo Świat Książki, 2012 