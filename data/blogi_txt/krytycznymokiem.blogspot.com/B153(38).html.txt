Javier Cercas opowiada historię, której do końca nie można pojąć. Jak  bowiem mówi jego bohater: „Możliwe jednak, że nie trzeba całkowicie  rozumieć jakiejś historii, żeby móc ją opowiedzieć”. „Prędkość światła”  to przejmująca opowieść o dorastającym do tworzenia pisarzu i o jego  przyjacielu, weteranie wojny w Wietnamie, która na zawsze zmieni jego  życie, zamieniając je w pasmo udręk i wyrzutów sumienia. Historia Cercasa rozpięta jest nie tylko między duszną Hiszpanią a sprawiającym  wrażenie pustego miasta Urbana w stanie Illinois. Rozgrywa się pomiędzy  zdarzeniami lat sześćdziesiątych minionego stulecia w Wietnamie a  latami, kiedy amerykańscy żołnierze po raz kolejny walczą w konflikcie  zbrojnym, łudząc się, iż w Iraku wypełniają taką samą misję dziejową jak  przed laty w Azji Południowo-Wschodniej.  Jeśli spojrzeć na tę powieść tylko pod kątem wątku wojennego, mamy u  Cercasa do czynienia z kolejną antyamerykańską powieścią rozliczeniową,  taką jak, między innymi, wydana niedawno książka Dona DeLillo „Mao II”. To nie jest jednak tylko opowieść o wojennej traumie i jej wpływie na  życie Amerykanina, który nie jest w stanie funkcjonować w społeczeństwie  po powrocie z Wietnamu. To przede wszystkim powieść o roli  niedopowiedzeń, o akcie twórczej kreacji, o nazywaniu rzeczywistości, o  stwarzaniu jej na nowo i o mówieniu o tym, czego nie można tak naprawdę  wyrazić słowami. Piękna historia o męskiej przyjaźni, o istocie  pisarstwa, o sukcesach i życiowych porażkach, ale przede wszystkim o niespotykanej więzi i empatii, dzięki którym powstaje tak czytelna  fabuła złożona z tylu pozornie nieczytelnych przesłanek.  Właściwym bohaterem „Prędkości światła” jest wyobcowany Rodney Falk,  którego pewien hiszpański stypendysta poznaje na uniwersytecie w  Urbanie i z którym połączy go miłość do książek, fascynacja językiem  katalońskim i poczucie bycia sobie na przekór, nieznośności życia i  tego, jak trudno jest się w nim odnaleźć. Od początku można się  zorientować, że cała dramatyczna spowiedź narratora będzie próbą oddania  sensu życia Rodneya i jednoczesnym odkrywaniem sensu życia własnego, również przepełnionego dramatycznymi zdarzeniami i koniecznościami  nieustannych wyborów. To historia apokryficzna, niepełna i niejasna,  ale, z drugiej strony, uwodząca niezwykłym zmysłem obserwacji i dążeniem  autora do tego, by opowiedzieć losy własne i cudze, umiejętnie  znajdując w nich pewien wspólny mianownik. Rodney staje się dla  narratora źródłem fascynacji, lęku i swoistej siły, dzięki której może  on rozwijać się w życiu, a następnie wciąż to życie porównywać z losem przyjaciela.  Co łączy obu mężczyzn poza tym? Obaj w pewien sposób uciekają od  samych siebie. Obaj cierpią z powodu samotności, chociaż jest to  zupełnie inna samotność. Falk przeżył wojnę w Wietnamie. Doświadczył tam  śmierci brata, okrucieństw i absurdów, sam stał się okrutny. Jego  hiszpański przyjaciel szuka w Stanach Zjednoczonych zapomnienia i ucieka od samego siebie. Wracając do Hiszpanii, rozpoczyna życie, którego nie  planował i nie chciał realizować tak, jak zaczyna się ono układać. Obaj  na swej drodze życiowej spotkają bliskich im ludzi, ale najbardziej  przejmująca bliskość powstaje między nimi. Mimo tego, iż jest w niej  jednocześnie sporo szorstkości. Cercas próbuje te relacje opisać w taki  sposób, że skupia się głównie na tym, czego w nich brakuje. Tak też  powstaje opowieść o Rodneyu – nazywając wszystko to, czego nie można  odnaleźć, zrozumieć, nazwać i określić.  Siłą „Prędkości światła” jest doskonałe stopniowanie napięcia przez  autora i fakt, że z pozoru prostą historię można opowiedzieć w tak  niezwykły sposób. Proza Cercasa jest pełna napięcia i zmusza do zastanowienia się nad tym, czym naprawdę jest pisarstwo i jak wielką  siłę może mieć literacka fikcja oparta na przejmującej prawdzie.  Wydawnictwo W.A.B., 2010 