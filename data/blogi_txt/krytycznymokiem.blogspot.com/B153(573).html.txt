„Przestępstwo” to książka jedyna w swoim rodzaju. Autor, znany niemiecki  adwokat, szereg dylematów, z jakimi się spotyka w swojej pracy potrafi  zamknąć w literackie formy kilkunastu krótkich przypowieści, dla których  punktem wspólnym jest niewątpliwie próba zrozumienia, czy  sportretowanych ludzi trzeba całkiem obarczyć odpowiedzialnością za  popełnione czyny. A może jednak było inaczej? Może warto podpatrzeć  tych, którzy dopuszczają się przestępstwa i zrozumieć ich motywy  działania? Autor we wstępie wskazuje cel napisania swej książki, używając takiego symbolicznego porównania: „Przez całe życie tańczymy na cienkim  lodzie, pod nim jest zimno i szybko się umiera. Pod niektórymi lód pęka i  zaczynają tonąć. Ten moment mnie właśnie ciekawi”. Nie musi bowiem  dojść do utonięcia. Możemy uratować i siebie, i tego kogoś, z kim  właśnie tańczymy. Ferdinand von Schirach w swych przewrotnych  opowiadaniach ukazuje nie tylko trud pracy adwokata broniącego z urzędu,  co sam skomplikowany proces, który zwykło się nazywać dochodzeniem do  prawdy. Autor stara się pokazać, że zawsze istotny jest dowód, nie zaś  to, iż komuś lub czemuś się wierzy. Czy my, laicy prawa karnego, pragnący być jedynie karmieni jakimiś sensacyjnymi fabułkami uwierzymy w  to, co przeczytamy? Myślę, iż warto przede wszystkim zbiorek tych  niezwykłych tekstów przemyśleć. Zadać samemu sobie pytanie o to, czym  naprawdę jest przestępstwo. Poznamy doprawdy rozmaite historie i wraz z von Schirachem stawiać  sobie będziemy wiele pytań. Dlaczego 72-letni lekarz ćwiartuje siekierą  swoją żonę, a potem natychmiast oddaje się w ręce wymiaru  sprawiedliwości? Kim jest milczący mężczyzna, który na dworcu kolejowym  kilkoma wprawnymi ruchami morduje atakujących go chuliganów? Czym  wyjaśnić samobójczą śmierć młodej wiolonczelistki? Dlaczego wcześniej  morduje brata? I dlaczego na wieść o jej śmierci zabija się także jej  ojciec? Koszmarne naczynia połączone dźwiękiem wiolonczeli…  Jeśli to za mało, będziemy głowić się nad tym, dlaczego partner  pewnej prostytutki podejmuje się makabrycznego ćwiartowania zwłok jej klienta. Zadamy sobie pytanie, czy urojenia natury schizofrenicznej mogą  popchnąć nastolatka do morderstwa. Pomyślimy nad tym, dlaczego  młodociani przestępcy oddają skradzione z sejfu pieniądze oraz niezwykłą  czarkę pewnemu Japończykowi. W końcu będziemy świadkami tego, jak autor  stara się odwieść swego klienta od tego, by… nie zjadł swojej partnerki  w dowód miłości.  Von Schirach operuje słowem bez rozmachu, lecz precyzyjnie.  Opowiadania tworzą krótkie, rwane notki, przypominające suche zapisy w  kronice policyjnej. Pisząc o ofiarach i zbrodniarzach, autor snuje także  refleksje o własnej roli w procesach karnych. Nie wszyscy znają pewną prawdę. „Między obrońcą w procesie karnym a jego klientem panuje szczególna relacja. Adwokat nie zawsze chce wiedzieć, co się naprawdę  stało. (…) W innych przypadkach adwokat musi znać prawdę bezwarunkowo”. W  opowiadaniach z „Przestępstwa” autor lokuje się właśnie w tych dwóch  skrajnie różnych od siebie pozycjach. Mimo wszystko ocenę opisywanych  postaci pozostawia czytelnikowi. I pewnie dlatego można się podczas  lektury poczuć śledczym prowadzącym sprawę, w której jest wiele  niewiadomych. Trudno także nie zrozumieć, dlaczego książka ta szybko  stała się w Niemczech bestsellerem. Wydawnictwo W.A.B., 2011 