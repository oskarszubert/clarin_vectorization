U progu lata otrzymujemy książkę osadzoną w letnim klimacie francuskiego  zachodniego wybrzeża, ale jednocześnie książkę bardzo mroczną, smutną i  chłodną. Debiut Marty Magaczewskiej nie oddziałuje tak silnie, by – jak  to jest zapowiedziane we wstępie książki – zmienić czytelnika, ale  historia może zaintrygować z kilku powodów, o których zaraz napiszę. „Zaćmienie” to jednak opowieść nazbyt patetyczna, chwilami pretensjonalna i  - niestety – przewidywalna. To na pewno nie jest  debiut roku, ale zapowiedź talentu, który być może rozwinie się w  przyszłości. Magaczewska próbuje sugestywnie oddać nieuchwytną granicę,  gdzie relacje męsko-damskie nabierają metafizycznego znaczenia. I myślę,  że tej całej metafizyki obudowanej słownymi ornamentami i nazbyt dydaktycznie skoncentrowanej wokół współczesnego ujęcia danse macabre  jest w „Zaćmieniu” za dużo, a sama historia poruszyć ma przede wszystkim  problematyką egzystencjalną, ale wykład dany nam przez autorkę  niekoniecznie jest przekonujący. Marius Geert, urlopowany naukowiec, próbuje podczas wakacji w  Bretanii ukończyć artykuł o mrocznym wpływie na ludzkie życie Plutona i o istocie tego tak bardzo oddalonego od źródła słonecznego światła obiektu. Któregoś dnia na opuszczonej plaży spotyka tajemniczą dziewczynę. Jej iluzoryczność podkreślana jest już od samego początku,  bo bohaterka to symbol, to efemeryczna istota niosąca w sobie wolę  nieistnienia, to kobieta-fantazja i kobieta- urojenie, a przecież tak  wyraźnie osadzona w malowniczym bretońskim krajobrazie. Lydia Mortaire –  bo tak przedstawia się Mariusowi dziewczyna – to uosobienie  romantycznych bohaterek, które pojawiały się i znikały, by wywołać  niepokój i zmuszać do myślenia nad życiem, tak zmienionym pod ich  wpływem. Tożsamość Lydii to tajemnica. Jedna z wielu, przed jakimi  stanie Geert, który coraz bardziej będzie się przywiązywać do kogoś, kto traktuje go z dystansem i nieczule. Naukowiec tak silnie przywiązany do  życia i przekonany o tym, iż istota ludzka ponad wszystko stawia  instynkt przetrwania, wędrując wraz z Lydią i odwiedzając z nią kolejne  bretońskie miasteczka szybko przekona się, iż dziewczyna nie tylko jest  zafascynowana śmiercią, ale także stanowi jej specyficzne uosobienie.  Relacje między mężczyzną a kobietą u Magaczewskiej to relacje pełne  napięcia. Wynika ono z faktu, iż zderzają się ze sobą skrajnie różne osobowości. Jak tytułowe zaćmienie osłabia moc słońca, tak Lydia (Vivienne? Mara?) z czasem odbiera siły witalne, z których zapasem  Marius Geert kroczy przez życie. W fabułę „Zaćmienia”, która przypomina  chwilami wartką historię sensacyjną, wplatane są coraz to nowe  rozmyślania na temat tego, czym jest śmierć i dlaczego można jej  pragnąć. Bretoński klimat podkreślony jest przez postać Ankou,  uosobienie śmierci w kulturze, którą Magaczewska próbuje przybliżyć,  nauczona kilkoma życiowymi doświadczeniami z dwóch dłuższych pobytów na  zachodzie Francji. Podróże Mariusa i Lydii to próby podążania drogą  Ankou; próby wyjaśniania tego, w jaki sposób odbywa się mroczna podróż z krainy życia do krainy śmierci. Podróże te odbywamy wraz z bohaterami, a  narzędziem, jakim autorka posługuje się dla ukazania wspomnianych  napięć podczas nich, jest język. Język próbuje wyrazić to, co  niewyrażalne i nazwać to, czego nazwać nie można. W języku, komunikacji  między Lydią a Mariusem widzimy dramatyczne napięcie, które kumuluje się  praktycznie do ostatniej strony książki. Między słowami i między  żywiołowością Mariusa a pustką i chłodem Lydii ukryta jest zagadka  stawania się człowiekiem i doświadczania bólu własnej egzystencji.  Bólu tego jest bardzo dużo. Psują wrażenie fragmenty pamiętnika bohaterki, przesycone nieznośną egzaltacją - dopełnienie tego, czego  dowiadujemy się o dziewczynie wraz z poznającym ją Mariusem. O bólu  istnienia traktuje pełna niewiadomych biografia bohaterki i jej sposób  odbierania świata, ale najbardziej bolesne wydaje się to, iż przeżywając  swe udręki Lydia tak silnie skupia się na sobie, że nie potrafi już ogarnąć tego, co inne, nie jej. A przecież mogłaby to być książka o  autentycznym doświadczaniu inności i dramaturgia mogłaby być bardziej  wyrazista i przekonująca.  Magaczewska starała się napisać książkę niebanalną i taką też może  się wydawać „Zaćmienie”. W gruncie rzeczy, choć wyróżnia tę opowieść sposób budowania napięcia i naprawdę przekonujący obraz sennej i malowniczej Bretanii, historia o życiu i śmierci, o związkach między  nimi, o odkrywaniu egzystencjalnych tajemnic w pozornie zwyczajnych  relacjach chłodnej kobiety i zafascynowanego nią mężczyzny to opowieść,  która na polskim rynku wydawniczym raczej się nie wybije. Wydawnictwo JanKa, 2010KUP KSIĄŻKĘ 