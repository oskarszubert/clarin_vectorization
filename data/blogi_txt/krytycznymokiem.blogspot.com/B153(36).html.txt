Autor to dla mnie zagadka. Niepozorny chłopczyk czytający swe wierszyki  na slamach poetyckich. Gwiazda wieczorków, na których młodzi poeci  nawzajem ocierają sobie łzy, czytając dramatyczne monologi ukazujące  bezsens egzystencji i sprzeciw wobec takiego bezsensu. Właśnie o tym  poczuciu bezsensu jest druga prozatorska propozycja Jasia Kapeli  (pierwsza jakoś umknęła mej uwagi i mam wrażenie, że niewiele  straciłem). Młody bohater „Janusza Hrystusa” nie jest przekonujący w  swym afirmowaniu bezsensu istnienia nie tylko dlatego, że wyciska  pryszcze, a jego jedyne doświadczenia życiowe to rozmowy z  ekspedientkami w sklepie, kilkoma znajomymi i tak samo zaburzonymi  emocjonalnie jak on dziewczynami. Tak naprawdę ani autor, ani jego  cierpiący na współczesny „Weltschmerz” bohater nie mają niczego do powiedzenia i „Janusz Hrystus” to po prostu stek bzdur napisanych w  wolnych chwilach dla zabicia czasu. „Skoro świat istnieje, to być może ja też mogę”. To deklaratywne  „mogę” jest kluczowe dla tej książki, bo narrator tak naprawdę wiele by mógł, ale nie robi niczego. Co robi? Pisze bloga, sprawdza konto na  Facebooku, przygotowuje kanapki, zabija muchy… Snuje się całymi dniami  po domu, gardzi jakąkolwiek pracą zarobkową (puer aeternus na utrzymaniu  rodziców), śni o Julii Hartwig, Adolfie Hitlerze, Władimirze Putinie i  Januszu Korczaku, je, śpi, wydala, rozmawia z dziewczyną, rozstaje się z  nią, rozmyśla o wszechobecnej pustce i po prostu chrzani od rzeczy od pierwszego do ostatniego słowa. Bohater Kapeli to klasyczny przykład  osobowości wycofanej z życia społecznego, bo niemogącej uporządkować  swojego emocjonalnego życia osobistego. On dryfuje po oceanie zdarzeń na  kruchej tratwie swoich poglądów. Poglądów tych jest wiele i są po  prostu nudne. Konstrukcja chłopca zamkniętego w klatce własnych urojeń początkowo wskazuje na to, że będziemy mieć w jego osobie neurotycznego  Adasia Miauczyńskiego młodszego o kilkanaście lat, ale dość szybko można  się przekonać, że Janusz Hrystus jest jedynie autorską prowokacją,  tyleż ironiczną co całkowicie pozbawioną wyrazu. Bo to naprawdę sztuka  napisać o pustce i bezsensie, nawet przyjmując formę powieści, w której  założeniem autorskim jest „niedzianie się”. Ta książka drwi sobie z  samej siebie, kpi z bohatera i z czytelników, ale w gruncie rzeczy jest  jedynie nieudaną próbą autoironicznego podejścia do zagadki ludzkiego  bytu i czynników, które ów byt warunkują. Dramat książki Jasia Kapeli to nie tylko dramat pozornie pogodzonego  z ładem młodego człowieka, który w gruncie rzeczy pełen jest  wewnętrznej agresji i chciałby przez chwilę przelewać krew, swoją i  cudzą. To dramat przerabiania elips i metafor dobrych do wykorzystania  podczas poetyckich slamów na język prozy, którym to językiem młody poeta  nie potrafi się posługiwać. Trzeba przed tą pozycją ostrzec, bo jej  lektura to marnowanie czasu, czyli to, w czym mistrzem jest bohater książki. Czasami naprawdę lepiej wyjść na spacer, posiedzieć przy  komputerze, pojeździć na rowerze czy zwyczajnie pospać, bo czas zostanie  spędzony równie produktywnie jak na czytaniu „Janusza Hrystusa”.  Dwie książki tej wiosny – mam na myśli powieść Jasia Kapeli i debiut  prozatorski Dominiki Ożarowskiej – każą pomyśleć po raz kolejny o tym,  że marna rysuje się przyszłość polskiej literatury, skoro młodzi twórczy  unoszą nicość do rangi symbolu, pisząc jednocześnie książki przepełnione pustosłowiem, za którym kryje się prawdziwe „nic”. Dodatkowo smutne i wyjątkowo odpychające.  Wydawnictwo "Krytyki Politycznej", 2010 KUP KSIĄŻKĘ 