„Pogranicze” to przykład książki, która może skutecznie zniechęcić do  lektury już na samym wstępie, a potem zaskakuje, bo z ckliwych,  sztampowych i pozbawionych wyrazu scen stwarza historię naprawdę  intrygującą. Trudno powiedzieć, czy Thomas Kanger w swej kolejnej  powieści o perypetiach szwedzkiej policjantki Eliny Wiik, bardziej bawi  się konwencją powieści kryminalnej, czyniąc z niej punkt wyjścia do  rozważań zupełnie innej natury, czy też kroi nam wysokiej klasy powieść sensacyjno-obyczajową, w której obok morderstw i śledztwa znajdzie się  miejsce przede wszystkim na ciekawy, acz mało pogłębiony rys historyczny  konfliktu bałkańskiego wraz z nakreśleniem wizerunku kata i ofiary oraz  zgłębianiem istoty bestialstwa, z jakim Serbowie i Chorwaci wzajemnie  się zwalczali. Jedno jest pewne – Kanger świetnie portretuje zderzenie  dwóch kultur, dwóch różnych pojęć moralności. Dotyka jedynie  problematyki wyobcowania i wrogości oraz tego, w jaki sposób wojna  bałkańska wciąż żyje w ludzkiej świadomości, niemniej oferuje nam dużo  więcej niż kryminalną opowieść o szwedzko-włosko-chorwackim dochodzeniu,  które wiąże się z osobistym dramatem i próbą odpowiedzi na kilka pytań  natury egzystencjalnej. Pewna siebie, egocentryczna, bezkompromisowa i… papierowa postać  Eliny Wiik z „Mężczyzny, który przychodził w niedzielę” tym razem  wzbudzi w czytelniku nieco więcej emocji, bo i sprawa, jaką będzie się  zajmować ma charakter niezwykle osobisty. Wiik przeżywa kryzys, znużenie  dotychczasową pracą zawodową oraz pustką w życiu i postanawia wyjechać.  Bohaterka tak bardzo rozpędza się w swej ucieczce przed codziennością,  że dociera z chłodnej Szwecji aż na południowe wybrzeże Włoch. Tam wdaje  się w płomienny romans, błyskawicznie zakochuje, snuje szereg rozważań  egzaltowanej pensjonarki… po czym natrafia na trupa swego tajemniczego  ukochanego, Alexa Niro.  Pozwalam sobie na streszczenie banalnego początku, bo generalnie  można go sobie darować, gdyż powieść nabiera rumieńców dopiero wówczas,  gdy Elina zaczyna poznawać przeszłość mężczyzny i czyni to z wielką  żarliwością, bo owocem przypadkowego romansu jest Mina – dziewczynka,  której Elina poświęca się całkowicie, zapewne kierowana wyrzutami  sumienia po aborcji, o jakiej dowiadujemy się z pierwszej wydanej w  Polsce książki Kangera. Nie będę wyjaśniał dlaczego, ale Wiik dość szybko w swym prywatnym  śledztwie przenosi się na obszar dla niej zupełnie nieznany. Bohaterka  będzie poszukiwać śladów po Alexie Niro w Chorwacji, a dokładnie w  rejonie Kraijny, bałkańskiego Pogranicza; miejsca, w którym okrutne  zbrodnie wojenne uczyniły z sąsiadów wrogów, a z narodowości etykiety do  rozpoznawania przeciwnika. Elina Wiik bardzo szybko uświadamia sobie,  że powojenna Chorwacja to kraj, który na nowo odbudował politykę, sprawiedliwość i moralność, ale nadał im nowych znaczeń, którym towarzyszy wciąż żywa pamięć tego, w jaki sposób żyjący wspólnie Serbowie i Chorwaci stali się dość szybko śmiertelnymi wrogami. Doświadczenia Eliny na drodze policyjnego śledztwa to doświadczenia  związane przede wszystkim ze słuchaniem i próbami zrozumienia. Coraz to  nowe postacie odkrywają przed nią mroczne tajemnice z przeszłości i  wszyscy ci ludzie dają Elinie Wiik możliwość pełniejszego zrozumienia  takich przeżyć, z jakimi nigdy jako mieszkanka Szwecji się nie mierzyła.  Myślę, że znamienne będą tutaj słowa wypowiadane przez młodziutką chorwacką przewodniczkę i tłumaczkę Wiik. Te słowa wskazują na ambiwalencję ludzkiej natury i stanowią dowód na to, że pogranicze Kangera ma dużo szersze znaczenie niż to się może wydawać na początku  lektury. „Pewnie miną pokolenia, zanim zrozumiemy, że można być zarówno  ofiarą, jak i katem, zanim dotrze do nas, że człowiek ma jednocześnie  dwie strony, czarną i białą albo czerwoną i białą jak chorwacka flaga.  Krew i niewinność. Ale właśnie dlatego trzeba to pojąć już teraz”. W rozwikłaniu zagadki śmierci Alexa pojawi się przed Wiik bardzo wiele  znaków zapytania i ta wielowątkowa historia nieustannie będzie zadawać  pytania o to, czy można postawić wyraźną granicę między zbrodniarzem a  jego ofiarą, między krzywdzącym a krzywdzonym, między żywiołowością  nienawiści i miłości…  Kanger buduje historię, w której wszyscy wciąż znajdują się na pograniczu. Historię coraz bardziej zaskakującą, coraz bardziej nieprzewidywalną i mocno niejednoznaczną. To nie jest opowieść o osobistej krzywdzie i chęci jej naprawienia. To książka o tym, jak  zacierają się nie tylko geograficzne, ale przede wszystkim moralne  granice rozumienia dobra i zła.  Wydawnictwo Czarne, 2010 