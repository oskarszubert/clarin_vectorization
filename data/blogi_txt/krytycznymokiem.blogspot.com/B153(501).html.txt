Sporo już napisano w przestrzeni publicznej o „Oskarżonej”, bo to  faktycznie książka, która musi przykuć do fotela i należy do tych  niewygodnych lektur, po skończeniu których oddycha się z ulgą, odkłada  ją i z radością mówi w myślach „mnie to nie dotyczy”. Myślę, że to, co  zawarła w swojej opowieści Mariella Mehr (której biogram załączony do  książki stanowi lekturę chyba bardziej poruszającą niż fabularna fikcja  „Oskarżonej”), dotyczy nas wszystkich bez względu na płeć i wiek.  Autorka bowiem próbuje zaprezentować skomplikowaną architekturę zła, a jego moc ucieleśni przesłuchiwana podpalaczka i morderczyni, która w  realnym świecie ma swój odpowiednik, co czyni „Oskarżoną” książką  jeszcze bardziej wiarygodną. Mamy do czynienia z przejmującym monologiem, jaki tytułowa postać, kieruje do przesłuchującej ją urzędniczki. Początkowo zdystansowana,  Oskarżona szybko stara się zbudować pewną opozycję i wskazać, że oto  słaba wola konfrontuje się z wolą silną i że przesłuchująca tak naprawdę  niewiele jest w stanie zrozumieć z tego, co się do niej mówi. Potem coś  się zmienia, niema rozmówczyni jest już osobą, do której Oskarżona  zwraca się per „ty”, następuje coś w rodzaju szaleńczej bliskości… Szaleńczej dlatego, iż kobieta opowiadająca swe dzieje, historie podpaleń i zabójstw, wydaje się być jakąś ideą nadczłowieka, a nie  zwyczajną morderczynią. Kari Selb nie jest w stanie spojrzeć na siebie  oczyma przesłuchujących, bo dla nich jest ona jedną z wielu, a chce –  dla siebie i dla świata – pozostać tą wyjątkową.  Dobrze robi jej izolacja. Kari wyraźnie ją sobie ceni. „Nie tęsknię  za skrzeczącymi babami, wiecznie lejącymi łzy nad własnym życiem. Moja  ściana mi odpowiada”. Tylko w izolacji jest w stanie przeżywać swoje  życie naprawdę, nazywać to, co robiła i widzieć w tym sens. Logiczne dla  Kari jest uwięzienie, jednak nie mieści się jej w głowie, iż proces, któremu jest poddana, ma stanowić jakąś formę katharsis dla niej samej.  Oskarżona sama oskarża i czuje się daleko ponad światem, który nie może  jej wybaczyć okrucieństw.  Oskarżona we wspomnieniach wraca do traumatycznego dzieciństwa z  wiecznie pijaną matką i nieobecnym ojcem. Opisuje, jak wzrastał w niej gniew. Potem bunt. A może jedno i drugie jednocześnie. Tajemnicą jest, w  jaki sposób od tego momentu Kari dotarła aż do otchłani piekielnej.  Wspólnie zresztą ze znikającą Malik i Serafimem, których symboliczna  funkcja ujawniana w toku zwierzeń nie jest jasna. Ta istota troista, jak  siebie określa Kari, próbuje powiedzieć, jak rozumie zniszczenie.  „Zniszczenie rozumiałam zawsze jako samodzielną siłę. (…) Ale ani  nienawiść i zazdrość, ani inne uczucia nie skłaniały mnie do niszczenia  upatrzonych wcześniej celów”. Niszczenie dla samego niszczenia? Gdzieś między snem a jawą, między Malik i Serafimem a ofiarami zbrodni… Kari  zabłąkana, Kari odważna, Kari zagubiona, Kari niezwykle silna. Okrutna,  zła i nieszczęśliwa.  Mehr pisze o zranieniu, o patologii rodzącej się z okrucieństw  rzeczywistości na pozór niepatologicznej. Jednocześnie pisze o kimś,  kogo sama jest w stanie zrozumieć. Nam jest zdecydowanie łatwiej  zrozumieć „Oskarżoną”, kiedy pozna się dramatyczną biografię Marielli Mehr i zwróci uwagę na to, ile w tej prozie jest prawdy. Bolesnej,  przerażającej prawdy między innymi o tym, iż rany zadane przed laty mogą  zostać zadane ponownie.  Kari spala się w niszczycielskiej sile czerwieni. Oddaje się demonom przeszłości, które każą jej monologowi zmienić formę. Zakończenie  „Oskarżonej” stawia więcej pytań niż odpowiedzi, a autorka próbuje  nazwać istotę zła, które rodzi się w kobiecie stawiającej siebie ponad  innymi… Wydawnictwo Czarne, 2011 