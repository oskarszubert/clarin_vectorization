Dzisiejsza młodzież zaczytuje się „Zmierzchami” i innymi takimi, z  wypiekami na twarzy śledząc losy tych, którzy wiążą się z ludźmi po to,  by generalnie zrobić im krzywdę. Melissa de la Cruz płodzi w  zastraszająco szybkim tempie opowieści o wampirach – błękitnokrwistych,  którzy za nic mają ład świata, po którym się poruszają. Zresztą to nie  ich świat. A takim właśnie światem jest rzeczywistość prowincjonalnego  North Hampton, w którym od lat nie dzieje się nic wartego uwagi. A przecież mieszkają tam czarownice. I to w dodatku te wiedźmy, które już w  XVII wieku w  Salem zostały brutalnie ukarane za swe magiczne moce.  Żyjące w North Hampton czarownice swoich mocy używać nie mogą. Zakazuje  im tego jakaś rada wyroku, ale dzięki temu mogą być nieśmiertelne.  Miejsce akcji tej koszmarnej zarówno fabularnie jak i literacko  opowieści rozgrywa się właśnie w miejscu, w którym do niczego  niezwykłego dość nie może. A jednak dochodzi. Freya, jedna z sióstr, podczas własnego przyjęcia zaręczynowego z  Branem ukrywa się, by w toalecie oddać się miłosnym aktom w towarzystwie  jego przystojnego brata Killiana. Żar powoduje, że w salonie zapalają się kwiaty. Potem wszystko wraca do normalnego trybu życia – Freya  prowadzi swój bar, Ingrid własną bibliotekę, a ich matka zajmuje na  przemian się renowacją starego domu i niańczeniem niejakiego Tylera.  Freya nie odczuwa wyraźnych wyrzutów sumienia z powodu tego, co się  działo, a na co dzień milcząca Ingrid nie wtrąca się w sprawy swojej  siostry.  Do czasu jednak. Do tego czasu można bowiem z coraz większym  zachwytem czytać powieść Melissy de la Cruz. Wiedźmy potajemnie próbują łamać zakazany im proceder czarowania. Czasami niewinnie, pomagając  komuś. Niekiedy szalejąc na miotle nad niebem North Hampton. Niestety,  wskrzeszenie człowieka to już wielka przewina i wszystkie panny  Beauchamp będą musiały ponieść tego konsekwencje. Symptomów  zbliżającego nieszczęścia jest bardzo wiele – na początku to garstka  zdechłych ptaków na wybrzeżu, później skażenie wody, a w ostateczności  przerażające – i tak samo śmieszne – zdarzenia z Fair Haven, który – jak  się dowiemy- jest domem na granicy żywych i umarłych.  Spokojne dotychczas miasteczko nawiedza błękitnokrwista, która staje  się aniołem śmierci, bo po niej najpierw ginie niepozorna dziewczyna, a  następnie sam burmistrz popełnia samobójstwo. Wszystko dzieje się za  sprawą drzewa życia Yggdrasil, które naruszone – nie może już dłużej  utrzymywać spokojnego status quo w miasteczku. Wiedźmy zmuszone są do  stawienia czoła złu, a ich poczynania to lektura dobra już chyba tylko  dla wielbicieli powieści o demonach, mrocznych bogach i ich wyroczniach.  Jeśli doda się do tego, że ognistokrwista Freya źle lokuje swoje uczucia, a wyjazd ich matki powoduje uczestniczenie w nowojorskim party  dla błękitnokrwistych – nie pozostaje nic innego niż śmiech, głośny i  gromki nad całą fabularną konstrukcją, która sypie się gdzieś mniej  więcej w połowie.  To na pewno książka o miłości i o jej braku. O dobroci. O wszystkim czym, czego mieszkańcom, nawet najdalej na północ wysuniętego w Stanach  Zjednoczonych zakątku tak bardzo brakuje. Autorka tworzy powieść  gotyckiej grozy, ale tak mniej więcej do połowy swego tekstu. Potem mamy  już do czynienia z pełną do przewidzenia komedią i silącą się na bycie  inteligentną przestrogę o tym, by świata śródziemia nigdy nie mieszać z tajemnicami tego, co nieokreślone. A nieokreślone w „Zapachu spalonych  kwiatów” jest wszystko - główne i drugoplanowe postacie, relacje między  nimi, w końcu przeraźliwie przewidywalny koniec ratowany mocnym  epilogiem.  To nie jest powieść miłosna. Przy tej książce przytulone do poduszek samotniczki nie będą wdychać i wzbudzać w sobie emocji z fabuły. Dlaczego? Bo emocji w tej opowieści jest jak na lekarstwo. Ona została  skonstruowana po to, ją żeby szybciej się skończyć. Nie jest wiarygodna.  Nie jest ciekawa. Trudno mi także powiedzieć, jaki cel pisania miała w  tym wszystkim autorka. De la Cruz - ceniona za opowieści o  „błękitnokrwistych” - dociera do nas zza oceanu z książką miałką,  prawdopodobnie nieprzemyślaną, pełną luk czasowych i kompozycyjnych, a  przede wszystkim przeraźliwie nudną. Choć kilka pierwszych rozdziałów  zapowiada frapującą historię. Tu niestety nie ma historii. Są wirujące  postacie, śmiertelne i te wieczne, korowód wampirów i życiowych frustratów. Do tego wszystkiego metaforyka wykorzystywana chyba z  jakichś salonów ślubnych. Nie można polubić „Zapachu spalonych włosów”.  Można jedynie mieć nadzieję, że dla niektórych będzie źródłem rozrywki, o  czym świadczy zawalona pełnymi ekscytacji omówieniami blogosfera, która  chyba potwierdza moją tezę. Wydawnictwo Znak, 2011 