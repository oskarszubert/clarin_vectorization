Zadziwia mnie fenomen skandynawskiej literatury kryminalnej, z którą nie  mam częstego kontaktu, ale do której zwykle sięgam chętnie. Kraje o  niskim wskaźniku przestępczości to jednocześnie miejsca, gdzie kryminały  pisze i wydaje się wręcz masowo. Norwegowie mają Karin Fossum,  Islandczycy Yrsę Sigurðardóttir, Szwedzi Henninga Mankela, Stiega  Larssona czy promowanego przez Wydawnictwo Czarne Thomasa Kangera. Czy w świadomości polskiego czytelnika skandynawskich kryminałów zapisze się  jeszcze kolejne - tym razem fińskie - nazwisko, skoro i Finlandia tego  typu literaturą może się pochwalić (mam na myśli Leenę Lehtolainen)?  Myślę że tak. Matti Rönkä jest autorem trzech powieści kryminalnych, a  polski czytelnik ma okazję poznać przekład wydanej przed dziewięcioma  laty historii o intrygującym tytule „Mężczyzna o twarzy mordercy”. Rys fabularny jedynie szkicuję, albowiem Rönkä operuje kalkami zarówno w sferze fabularnej jak i kompozycyjnej, wykorzystanymi już  przed nim przez wielu twórców. On, zagadkowy i odstający od świata,  który go otacza. Męski, chwilami cyniczny, w gruncie rzeczy maskujący  swą wrażliwość. Ona tutaj w dwóch wersjach – jako pewien fantazmat w  postaci zaginionej Sirje, której odnalezienie zleca bohaterowi jej mąż, i  jako kobieta z krwi i kości, taka bliska i rozumiejąca, bezpieczna i  godna zaufania, naturalnie obiekt jego westchnień. Tym razem jest to  studentka Marja, ale to nie o kobietach ten tekst, a o nim, tytułowym mężczyźnie, nieustraszonym i inteligentnym detektywie, który poznaje  tajniki coraz bardziej niejasnej sprawy związanej z zaginięciem Sirje. Matti Rönkä tworzy bohatera bez korzeni, bez ojczyzny, rozdartego  wewnętrznie i zagubionego. Jednocześnie bacznego obserwatora tego, jak z  życiem radzą sobie rosyjscy emigranci w Finlandii i fińscy repatrianci w  Rosji. Główny bohater tej książki, Viktor, jest mężczyzną, który czuje z jednej strony silny związek z Finlandią; z drugiej jednak bliskość  rosyjskiej Karelii, gdzie żyje jego matka, z którą wiążą syna silne  więzi emocjonalne. Gornostajew czy Kärppä? Fin czy Rosjanin? Przecież  Viktor niesie w sobie traumatyczną przeszłość zza wschodniej granicy,  czując jednocześnie silną więź emocjonalną z Finlandią, a zwłaszcza z  jej stolicą, po której narracja tej książki prowadzi nas z topograficzną dokładnością. Problemy tożsamościowe głównego bohatera rzutują u Rönki  także na zdarzenia, w jakich uczestniczy Viktor, próbując zbadać, kto i  dlaczego mógł uprowadzić Sirje. Kryminalna przeszłość jej brata to  jedynie czubek góry lodowej, bo wokół Viktora, wciąż lawirującego na  granicy prawa, znajdą się różni ludzie wpływający nie tylko na jego  decyzje, ale przede wszystkim podkreślający trudność w określeniu  granicy rozdzielającej zdarzenia w tej historii. Granica przekraczana jest w sensie dosłownym wielokrotnie. Akcja  toczy się w Finlandii, w Rosji (z jakże żywym wspomnieniem Związku Radzieckiego), w Estonii. Symbolicznie granice własnego poznania przekracza nie tylko Viktor. Jego działania idą w parze z reporterskim  wręcz i myślę, że wiarygodnym ukazaniem stosunków panujących między  Finami a przybyszami z rosyjskiej Karelii. Co zatem zasługuje na uwagę w  przypadku „Mężczyzny o twarzy mordercy”? Nie sama kryminalna historia,  chwilami odrobinę bez iskry i oryginalnych rozwiązań fabularnych. Przede  wszystkim psychologiczny rys głównego bohatera, jego zmagań z samym  sobą i trudami, jakie niesie pogodzenie swej rosyjskiej przeszłości z fińską teraźniejszością, w której znajduje się przecież miejsce na  miłość, a więc i na pozytywne zmiany. Matti Rönkä to specyficzna jakość. Mam wrażenie, że forma powieści  kryminalnej jest dla autora tylko sposobem maskowania pewnych osobistych rozliczeń ze sobą, dramatyczną historią pogranicza fińsko- rosyjskiego i  jest także głosem wszystkich tych, którzy wiecznie na tym pograniczu  tkwią mimo jasno określonej przynależności narodowej w swych  paszportach. Do refleksji nie tylko zwolennikom kryminału, ale przede  wszystkim tym, dla których granica jest pojęciem bardzo wieloznacznym.Wydawnictwo Czarne, 2011 KUP KSIĄŻKĘ 