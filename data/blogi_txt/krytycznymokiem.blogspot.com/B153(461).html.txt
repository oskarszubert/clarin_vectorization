Wydaje mi się, iż Bartosz Żurawiecki uprawia coś na kształt pisarstwa  kompulsywnego. Ot, wpadnie mu do głowy pomysł, dość szybko wrzuci go w  jakąś pisarską formę, hermetycznie wręcz zamknie się w świecie  homoseksualnych doznań rzutujących na życie codzienne w nieprzyjaznym  heteroseksualnym społeczeństwie i będzie starał się nazwać to literaturą  zaangażowaną. Kiedy przed laty recenzowałem „Ja, czyli 66 moich  miłości”, byłem przekonany, iż mamy do czynienia z pisarzem nie tyle interesująco osadzającym swą twórczość w aspekcie seksualności własnej,  co seksualności w ogóle. Tymczasem „Nieobecni” pokazują kiepskie oblicze  autora, bo jest to książka nie tylko nieudana, ale też pozbawiona mocy  przekazu, a naprawdę miałaby co przekazać światu. Bohater główny nie ma imienia i ma to być oczywiście znaczące.  Znaczące jest także to, że – jak autor powieści – A. przekroczył granicę  czterdziestu lat. Poznajemy go sparaliżowanego egzystencjalnymi lękami i  nękanego bezsennością, starającego się za wszelką cenę utrzymać  porządek swego życia, wykonując wciąż te same, powtarzające się czynności. Zatem pobudka bladym świtem, poranny dyżur w radio, a potem  bezproduktywnie spędzana reszta dnia. Prawdopodobnie A. jest w depresji i  dość szybko dowiadujemy się, kto za tym stoi. Wieloletni partner A.,  Dominik, postanowił zerwać z przewidywalnym i nudnym życiem u jego boku i  rozpoczął nowy żywot jako polski emigrant w Londynie. Pozostaje po nim widoczny i trwały ślad, jakim jest matka Dominika, z którą A. ma częsty  kontakt.  Porzucony, starzejący się gej i jego eksteściowa – doprawdy  niezwykły tandem. Będzie jeszcze bardziej niezwykły, kiedy któregoś dnia  i jedno, i drugie zorientuje się, że… nikt ich nie widzi. A. ta  orientacja przychodzi dużo szybciej. Wraz z nią zaskakująca metamorfoza. Cierpiący po cichu, zamknięty w sobie i przed światem A. nagle chwyta  za broń, zaczyna strzelać, zabijać, pozwala sobie na kradzieże i łamanie  wszelkich możliwych zasad. Dołącza do swej gry panią Marię, która  początkowo niechętnie, potem z dużym zaangażowaniem zabiera się do misji  niszczenia świata, który jej i A. przez całe życie był nieprzychylny.  Pani Maria ukrywa w sobie chyba więcej goryczy niż A. Czuje  obrzydzenie do siebie i swojego życia. Przez cały czas czuje się karana  oraz upokarzana, chociaż stara się wzorowo wypełniać najpierw rolę córki, potem żony, matki i idealnie wpisywać się w społeczne schematy,  które nakazują jej wieść żywot stateczny, stabilny oraz przeraźliwie  nudny. „Powiedz mi więc, jaki to ma sens tak się męczyć i  niesprawiedliwie cierpieć, choć wypełnia się przecież wszystkie  obowiązki i to, co trzeba. Punkt po punkcie, jak przykazali. A jednak  nie ma nagrody, jest tylko kara”. Monologi pani Marii po pewnym czasie  męczą już samego A., w gruncie rzeczy natomiast i on, i druga  wykluczona, odizolowana od innych postać, są postaciami bardzo  papierowymi i pozbawionymi siły przekonywania.  „Nieobecni” to proza buntu, ale takiego polegającego na odmrażaniu  sobie uszu na złość mamie. Nie sposób traktować tej książki poważnie, bo  jest dalece niepoważna. Jej struktura wewnętrzna i przesłanie są nad wyraz nieprzekonujące. Odnoszę wrażenie, iż ta historia została napisana  na siłę i tworząc ją, autor męczył się tak, jak jego bohaterowie.  Właściwie to mamy tutaj do czynienia z tragedią końca w porównaniu z  dobrym początkiem. Bo – choć A. od początku wzbudzać może tylko  antypatię – „Nieobecni” to intrygujący zapis umysłu zainfekowanego  lękami, ale to tylko pierwszych kilkanaście stron. Potem robi się z tego  wszystkiego po prostu bałagan. Ma się ochotę odebrać broń A. i strzelić  w powietrze ostrzegawczo, by Żurawiecki ponownie podobnej rzeczy nie  popełnił. Wydawnictwo "Krytyki Politycznej", 2011 