Dużą popularnością cieszy się w tym roku wśród polskich prozaików  wierszyk Juliana Tuwima o Murzynku Bambo. Najpierw niesmacznie  sparafrazował go w swoim „Podręczniku do klasy pierwszej” Tomasz Piątek,  a teraz wykorzystał Artur Daniel Liskowacki w książce o tytule nie tyle  przewrotnym, co bardzo gorzkim. Bo „Murzynek B.” to proza przesycona  goryczą. Bardzo dynamiczna, falująca wręcz (rzecz bowiem dzieje się w  języku i nie wolno o tym zapominać ani na chwilę), rytmiczna i inspirująca. Tyle tylko, że do dość smutnych przemyśleń. Generalnie słowo „murzynek” jest dosyć wkurzające, a nasz bohater  wkurza wielu. Już od pierwszych stron widzimy przestraszonego młodzieńca  o hebanowym kolorze skóry, który zastanawia się, z której to strony  może dostać łomot. Nie, to nie jest książka o rasistowskich  prześladowaniach czarnoskórych w Polsce. Chociaż może trochę jest.  Liskowacki rozprawia się nie tyle z nietolerancyjnym państwem na P,  które ma tyle samo lat, co nasz Murzynek („B. urodził się rok po  wyborach z Garym Cooperem na plakacie”), co z istotą bycia w ogóle.  Bytu. Bytowania. Bycia potrzebnym albo zbędnym. Wszystko rozpięte między  napiętym B, na którą to literkę zaczyna się zaskakująco wiele słów, a  poprzedzającym je A. Taka to lingwistyczna gra, bo przecież autor słynie  z tego, iż od lat penetruje językowe głębiny, bawi się językiem i  obnaża jego słabości. „Murzynek B.” ma kompozycję nielinearną i w ogóle  to nie próbujmy ufać opisywanemu weń czasowi. Czas jest niepewny. Pewne  jest natomiast to, że książka Liskowackiego, to nie żaden „rzetelny bildungsroman” i nie będzie opowiadać historii życia czarnoskórego  bohatera od urodzin do dorosłości (czas powieści to bowiem 18 lat). To  charakterystyczna rozprawa ze stereotypami i z faktem, iż w polskiej  świadomości słowo „czarny” konotuje wiele mrocznych znaczeń.  Jak wspomniałem, książka ma swój rytm. Albo ktoś go załapie, albo  zginie, przygnieciony fantazyjnym szaleństwem słownym autora. Jakiego sobie narratora stworzył? To griot. „Griot jest pamięcią Afryki. Ustami  tej pamięci. (…) Griot jest bardem narodu. Rodu. Ludu. Słowem bez  księgi. Księgą bez stron. Bez końca. I bez początku”. Jeśli zauważymy,  iż jest to słowo odnoszące się do kultury afrykańskiej, ale się z niej  nie wywodzące, będziemy mogli rozpoznać pewien bolesny rozdźwięk między  tym, co sobie myśli o świecie B. a tym, co Bardzo Barbarzyński i  Brutalny świat myśli o nim.  Kiedy ukazał się „Stadion” Ify Nwamany, rozpoczął się pewien nowy  etap ukazywania polskiej rzeczywistości w literaturze. Nigeryjski  imigrant opowiada o doświadczeniach w kraju, w którym wciąż na ulicy czy  w autobusie ludzie oglądają się za czarnoskórymi. Tymczasem tytułowy B.  przygląda się sam sobie. Próbuje zrozumieć siebie, swoją historię,  matkę Barbę i przede wszystkim pochodzenie. A jak już zacznie grzebać w  historii, to wygrzebie z niej i Livingstona, i Stanleya, i Fredrę, i  Marksa piszącego do Engelsa. To znaczy griot to zrobi. Autor znaczy.  Najciekawsze jest, że czarno na białym u Liskowackiego nie znaczy to  samo, co białe na czarnym, a pisarz świadomie zdaje sobie sprawę z tego,  że musi się do tego dokleić czerwone, skoro Murzynek B. w Bolandii  mieszka i bolskich przyjaciół ma nasz koleżka. Koleżką B. jest chyba tylko dla Maju, który skopie dupę każdemu, kto  Murzynkowi uprzykrzy życie. A robi to sporo osób. Bo nie sposób być  czarnym w kraju, w którym czerń przeraża. Jaka tam czerń zresztą.  Przecież Liskowacki pisze u uprzedzeniach i upokorzeniach. O ironii  losu, który łączy przestraszonego sobą i przestraszonych tym, który się  boi siebie. To nie jest łatwa książka i nie jest łatwo ją przeczytać.  Tym bardziej zrozumieć. Bo chciałoby się napisać, iż jest to powieść o  poszukiwaniu miejsca dla siebie, ale w gruncie rzeczy jest to opowieść o szukaniu siebie samego. I o języku, który te poszukiwania stara się  opisać.  „Murzynek B.” to zbiór zapisków luźnych i skomplikowanych  jednocześnie. Złośliwy jest Liskowacki, ironizuje sobie, kpi. Ale to  przecież wina griota, czyż nie? Jak określić tę powieść? Spróbuję się  ograniczyć do literki z dwoma brzuszkami. Błyskotliwa. Barwna. Bystra. I  Bardzo, Bardzo niepokojąca. Wydawnictwo W.A.B., 2011 