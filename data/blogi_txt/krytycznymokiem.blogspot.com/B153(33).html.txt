Samotność jest pojęciem, wokół którego od jakiegoś czasu koncentrują się  teorie krytyczne, dotyczące życia społecznego i funkcjonowania w  społeczeństwie. Świat, w którym coraz więcej jest singli, gdzie coraz częściej  doświadczamy odizolowania i wyobcowania, staje się od pewnego czasu  areną zdarzeń dosyć przełomowych. Oto bowiem uświadamiamy sobie, że  życie społeczne jest coraz trudniejsze, że nawiązywanie trwałych relacji  z innymi staje się problemem, z którym próbują walczyć rozmaite szkoły  treningu umiejętności prospołecznych i kursy nauki wychodzenia ludziom  naprzeciw. Samotność w wielu kulturach jest stanem postrzeganym jako  zagrożenie dla rozwoju człowieka w społeczeństwie. To także pojęcie  często kojarzone z zagubieniem, uciekaniem, z postawą unikania i brakiem  pewności siebie. O ile przyczyn samotności jest tak samo wiele jak jej rodzajów, o tyle psychologowie jednym głosem wydają się mówić, że ze  stanem tym można coś zrobić, można dokonywać zmian, można samotności w  jakiś sposób zaradzić. Wydana po raz pierwszy przed ponad 20 laty  książka angielskiego psychiatry Anthony’ego Storra prezentuje inny punkt  widzenia na samotność. Założeniem autora jest teza, iż stan samotności  to stan daleki od jakichkolwiek patologii, a jeśli z patologiami ma coś wspólnego, nie jest ich koniecznym do likwidowania objawem. Storr w  swojej książce przedstawia takie ujęcie samotności, któremu rzadko  towarzyszy refleksja. Samotność Storra to przede wszystkim coś, co jest  najzupełniej normalne; stan połączony z realizacją własnej drogi  twórczej. Ten błyskotliwy i pasjonujący esej pokazuje, w jaki sposób  można postrzegać samotność i jak bardzo była ona potrzebna w różnych  okresach dziejów dla tych, którzy by tworzyć, musieli przebywać sami. Jedną z pierwszych, rozwijanych w książce myśli, jest konstatacja,  iż samotność jest twórcza.  „Zdolność do przebywania w samotności zostaje tym samym powiązana z odkrywaniem siebie i samorealizacją, ze stopniowym uświadamianiem sobie  własnych najgłębszych potrzeb, uczuć i impulsów”. Storr zakłada, iż  tylko w stanie izolacji od innych ludzi, wielu wybitnych twórców i  myślicieli mogło dać z siebie tak wiele i – paradoksalnie – w oddaleniu  od innych, dać innym tak dużo. Analizując biografie postaci, o jakich za  chwilę wspomnę, autor „Samotności” zwraca uwagę na to, iż przede wszystkim odosobnienie jest okazją do twórczej samorealizacji. Łączy  umiejętność przebywania poza wpływem i otoczeniem innych ludzi z  możliwościami, jakie daje ta umiejętność, sprzyjając rozwojowi  duchowemu.  „Zdolność do tworzenia to doskonała okazja do rozwoju  osobistego w samotności”. Samotność ukazywana jest w eseju Storra  jako stan, w którym dochodzi do swoistego zbliżenia z samym sobą i w tym  zbliżeniu do powstawania unikalnych dzieł sztuki - świadectw tego, że  do kultury można wnieść bardzo wiele także wtedy, kiedy jest się z dala  od ludzi na co dzień tę kulturę tworzących. Storr dostrzega bardzo ważną antynomię, o której nie można zapomnieć  podczas lektury. Czym innym jest bowiem potrzeba samotności, a czym  innym zdolność do niej. Autor ukazuje szereg traumatycznych sytuacji, w  jakich człowiek zmuszony jest do życia w samotności i prezentuje spustoszenia, jakie może ów stan uczynić w ludzkiej psychice. Jednostki  twórcze, wokół których koncentruje swoje rozważania Storr, czasami  wybierały samotność jako stan konieczny do tego, by kreatywnie  funkcjonować. Czy bowiem Goya miał jakiś wybór, gdy ogłuchł i siłą  rzeczy pozostał sam w świecie, do którego dźwięków przestał mieć już  dostęp? Czy schizoidalny rys charakteru Franza Kafki pozwoliłby mu na  funkcjonowanie i tworzenie w świecie, którego się bał i którego unikał?  Jak niewiele odkryłby i zrozumiał introwertyk Newton, dla którego życie w  odosobnieniu było szansą do tego, by właściwie rozwijać własny umysł?  Anthony Storr porusza w swojej książce zagadnienia związane z  motywacjami emocjonalnymi i czynnikami społecznymi, które w gruncie  rzeczy niekiedy wymuszają samotność. Analizuje sytuacje izolacji,  uwięzienia, niemożności nawiązania kontaktu z otoczeniem powodowane  koniecznością oddalenia od innych. W tym rozumieniu pojęcie samotności zaczyna funkcjonować nie jako immanentny stan, do życia w którym człowiek się rodzi. Tak jak umiejętności prospołecznych, tak i przebywania w samotności trzeba się nauczyć.  Storr odwołuje się do kilku teorii psychologicznych dotyczących  umiejętności i nieumiejętności życia w społeczeństwie, wskazując na  istotną rolę przeżyć z okresu dzieciństwa na dalsze funkcjonowanie jednostki. Osamotnienie Kanta, Sakiego, Kiplinga czy Wittgensteina  wynikało z doświadczenia opuszczenia przez bliskich im ludzi. Samotność  jest zatem patologią jeśli spojrzeć na czynniki, które ją kształtują i  wzmacniają. Czy jednak ten stan rzekomo patologiczny dla wielu nie był  jedynym, w którym mogli się w pełni zrealizować?  Myślę, że to pozycja wartościowa i cenna dla wszystkich, w których  doświadczenie samotności wywołuje lub wywoływało ambiwalentne odczucia.  To także książka, która mówi, że drogą do zadowolenia i spełnienia nie  musi być życie społeczne, rodzinne. Pozycja wieloaspektowo ujmująca  pojęcie samotności i zmuszająca do refleksji nie tylko nad zagadnieniem  nakreślanym w tytule.  Wydawnictwo W.A.B., 2010 