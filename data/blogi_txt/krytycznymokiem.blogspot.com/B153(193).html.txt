Pisarstwo Mai Wolny jest specyficzne z kilku powodów. Dla mnie osobiście  dlatego, że jej najnowsza powieść nie pozwala mężczyźnie na pełne  przeżycie tego, co jest w niej opisane, albowiem Wolny w dość zawikłany  sposób kwestionuje męskość. Mimo wszystko jednak kusi każdą kolejną  stroną.  „Dom tysiąca nocy” jest bowiem opowieścią o silnych kobietach i  o tym, w jaki sposób radzą sobie one przede wszystkim z balastem traumatycznych wspomnień. Mężczyzna, jedyny bohater tej książki, wydaje  się efemeryczny i słaby; swą siłę czerpie z bliskich mu kobiet i poprzez  ich kobiecość… staje się mężczyzną. Druga kwestia to sposób, w jaki  autorka opowiada pozornie sentymentalną i ckliwą historię mającą w  założeniu wzruszyć głównie czytelniczki, a mimo wszystko dotykającą  czytelnika i pozostającą z nim na dłużej. Maja Wolny to pisarka  specyficzna także dlatego, iż doskonale zdaje sobie sprawę, ile czasu i zdań poświęcić opisom sytuacji, przeżyciom, wspomnieniom i rozmowom  budującym jej fikcję literacką. Wszystko gra; idealna harmonia, żadnych  dłużyzn, żadnego niepotrzebnego słowa. W końcu argument ostatni – „Dom  tysiąca nocy” to proza w pewien sposób magiczna, chociaż osadzona w  realiach życia dwóch kobiet po przejściach, które najpierw łączy, a  potem dramatycznie dzieli postać młodego, wrażliwego chłopaka. Jeśli to  za mało, by głównie mężczyźni przekonali się do pisania Wolny (zakładam, że kobiet szczególnie zachęcać nie trzeba), warto zwrócić uwagę, iż  autorka ma zapewne docelową grupę odbiorczyń swego pisania, ale naprawdę  warto do tej grupy się włamać, by – co nie jest może męskie, lecz  ludzkie – przeżyć chwile autentycznych wzruszeń, a tego literatura nie  zapewnia już zbyt często bez stosowania banalnych i wielokrotnie  wykorzystanych schematów fabularnych. Do malowniczego Sorrento w pełni lata przyjeżdża Malwina, kobieta  dojrzała, a jednocześnie młoda zarówno duchem, jak i ciałem. Malwina ma  prowadzić dom Carli i opiekować się nią samą. Zarówno Polka, jak i  Włoszka kryją w sobie tajemnice przeszłości, do których niechętnie  wracają. Za Malwiną nieudane małżeństwo, utrata dziecka. Chociaż losy  Carli, zagorzałej komunistki w młodości, wydają się inne, kobieta mierzy  się dokładnie z tym samym co Malwina. Obie na różne sposoby, bo przecież inaczej ukształtowały je warunki życia w Polsce i we Włoszech.  Obie zaskakująco do siebie podobne i to podobieństwo, coraz bardziej  czytelne i wyraźne, stanowi oś konstrukcyjną „Domu tysiąca nocy”.  Pomiędzy dwiema dojrzałymi kobietami pojawia się on – pozornie  całkowicie od nich różny. Bruno, wnuk Carli, przez całe życie był dla  swej babki jak syn. Matka Brunona wybrała inne życie, w którym  odpowiedzialność za potomka zrzuca się na czyjeś barki. Swego czasu  podobnie postępowała Carla, natomiast Malwina, która szybko nawiązuje z młodym mężczyzną kontakt, projektuje nań swe wizje macierzyństwa niespełnionego. Jej bowiem, w przeciwieństwie do Carli i Alessii, nie  dane było długo być prawdziwą matką, chociaż tak bardzo chciała spełniać  się w tej roli. Zaczyna matkować Brunonowi, stając się jego  natchnieniem i wyrocznią, albowiem młodzieniec pisze powieść opartą na  losach Fryderyka Nietzschego oraz Malwidy von Meysenbug, którym los  pozwolił na spędzenie czasu w malowniczym Sorrento. Polska pomoc domowa staje się uosobieniem wrażliwości i piękna, które adoruje Bruno; Malwina  wprowadza go w świat kobiecych przeżyć, inicjując tym samym drogę  samopoznania chłopaka, który świat musi poznawać wszystkimi innymi  zmysłami, skoro zmysł wzroku mu szwankuje. Carla jest gwarantem  dopełniania się historii opowiadanej przez Wolny, ale stoi jednocześnie  gdzieś obok niej. Starzejąca się Włoszka nie może pogodzić się z faktem,  że jej ukochany Bruno przejawia zainteresowanie innymi kobietami. Że  zaczyna interesować się Malwiną i że jego życie wymyka się jej kontroli. Maja Wolny opowiada o sprawach trudnych, ale nie jest to w gruncie  rzeczy książka smutna, chociaż tak wiele smutku było w dotychczasowym  życiu Malwiny i Carli. Słoneczne i skaliste Sorrento wydaje się tłem  kontrastowym dla przeżyć bohaterek – piękne, ciepłe, idylliczne.  Miejsce, w którym rozegra się dramat trzech osób, rozpisany na trzy  różne role i trzykrotnie przykuwający uwagę.  „Dom tysiąca nocy” to proza finezyjna i proza skrojona z klasą.  Opowieść o wielkości kobiecego serca, w którym znajdzie się miejsce na  bardzo wiele i które potrafi kochać oraz wybaczać, a ckliwość takiego  przesłania bynajmniej nie powinna zniechęcać do sięgnięcia po tę  książkę. Wydawnictwo Prószyński i Spółka, 2010 