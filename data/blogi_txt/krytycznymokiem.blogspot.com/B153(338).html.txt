Zło. Temat posępny i wielokrotnie wykorzystany w sztuce współczesnej. Na  kartach porażającej książki Steinara Bragiego nabiera nowego znaczenia.  „Kobiety” to książka okrutna nie dlatego, że tak wiele w niej  okrucieństwa i o jego istocie próbuje ona opowiadać, ale przede  wszystkim przez to, iż nie daje żadnego wytchnienia. Od pierwszego do  ostatniego zdania wydaje się być stronnicza. Przerysowana. Karykaturalna chwilami. I okrutnie prawdziwa, choć w gruncie rzeczy trudno orzec, czy  jest jedynie grubymi nićmi szytą prowokacją, manifestem mizogina,  szowinisty czy po prostu życiowego frustrata, którego rozważania na  temat istoty Zła nieodłącznie związane są z wieloaspektowym spoglądaniem  na kobiecość i jej kwestionowaniem. A może zbiorem nad wyraz celnych  spostrzeżeń o istocie współczesnego społeczeństwa w ogóle? To doprawdy paradoks, że w kraju, w jakim Bragi deprecjonuje  kobietę, uznając za niezdolną do pełnienia cech przywódczych, w rok po wydaniu książki premierem zostaje właśnie kobieta i to ona próbuje  zaradzić islandzkiemu kryzysowi gospodarczemu. Podwójny dlatego, iż  autor stara się wskazać, że kobieta buduje swą tożsamość jedynie w  takich relacjach z partnerem-mężczyzną, w którym związek równa się  podległości. Tymczasem wspomniana pani premier jako chyba jedyna głowa  państwa publicznie przyznała, że żyje w szczęśliwym związku  homoseksualnym, z dala od męskich wpływów. Wspominam Johannę  Sigurdardottir, bo doprawdy dziwnie może czuć się autor, który próbuje  zaszczuć kobiecość i stara się to czynić na tle kraju, którym rządzi  lesbijka, ale to takie rozważania na marginesie, bo jakoś trudno mi  ugryźć materię i przesłanie tej książki, gdyż trzeba ją po prostu przeczytać, a każde omówienie może jedynie wyrządzić krzywdę i narzucić  interpretację. Ponieważ jednak jako mężczyzna jestem zły na Bragiego i  przypuszczam, że kobiety mogą po lekturze jego książki poczuć się o  wiele gorzej, muszę przynajmniej zaakcentować to, co wywołało moją  złość. Jednocześnie zachęcić do tej trudnej lektury, bo po prostu trzeba  ją znać.  Islandzka surowość i minimalizm widoczne są już w pierwszym  rozdziale tej historii. Eva, mająca za sobą burzliwą przeszłość w  Stanach Zjednoczonych, powraca do lodowej ojczyzny za swym ukochanym, który chce w Islandii rozpocząć nowe życie. Dziewczyna otrzymuje propozycję zamieszkania w ekskluzywnym apartamencie w centrum Rejkjaviku. Tam chce przeczekać złe dni Hrafna, ponownie zbliżyć się do  niego i odbudować to, co można odbudować jeszcze ze związku dwóch  skrajnie różnych osobowości podzielonych dodatkowo przypadkową śmiercią  ich małego dziecka. Mieszkanie wynajmowane przez Evę jest mroczne i bez  duszy. Na ścianie znajduje się maska, odlew ludzkiej twarzy. Maska  będzie początkiem i końcem tej przerażającej opowieści, a Eva poddana zostanie piekielnym próbom, które będą miały na celu zdegradowanie jej  kobiecości. Zdegradowanie kobiecości w ogóle. Do bohaterki książki stara zbliżyć się wiekowa sąsiadka, niejaka Bergthora. Kobieta głosi poglądy skrajne i wypowiada się niczym despotka. To ona uświadomi Evę, czym tak naprawdę jest ludzkość. W  rozumieniu Bergthory „Ludzkość jest zła z natury. Tysiące lat rozwoju  miały na celu udoskonalenie zła”. Szybko można się zorientować, że Zło  czai się głównie w kobiecie, że to kobieta jest sprawcą Zła, że to ona  prowokuje, uwodzi i… zmusza do tego, by ją krzywdzić.  Takie między  innymi poglądy głosi Joseph Novak, charyzmatyczny artysta, twórca  artystycznej grupy „Zniszczenie”, która w opozycji do szesnastowiecznego Odrodzenia ma wskazywać ludzkości, że jest nie tyle zła, co przede  wszystkim zmierzająca do samozagłady. I wszystko chyba przez kobiety, bo  świat widziany oczyma Novaka to bezustanna walka z kobiecością, która  rozgrywa się na wielu płaszczyznach. Od początku wiemy, że atmosfera grozy i tajemniczości nie wróży niczego dobrego dla głównej bohaterki. Eva to kobieta ułomna i świadoma  swoich ułomności. Nieszczęśliwa córka, matka, kochanka. Sama nie zdaje  sobie sprawy z tego, ile razy pokornie skłaniała głowę i prosiła o  przebaczenie. Zadana jej kara ma zmusić do tego, by coś w niej zmienić.  Ale czy przerażający proces, jakiemu zostanie poddana Eva i idące wraz z  nim rozważania Novaka na temat kobiecości oraz idei powszechnego niszczenia, nie są przypadkiem zaplanowanym z chirurgiczną precyzją  działaniem mającym swój ściśle określony początek oraz koniec? Czy to,  co napisał Bragi nie jest jednocześnie eksperymentem, testowaniem  czytelnika, specyficznym kodem nienawiści i okrucieństwa, w jakim  zapisana jest bezpardonowa krytyka współczesnej cywilizacji? Pewne jest  jedynie to, iż „Kobiety” to proza brawurowa nie tylko dlatego, że  złości. Bragi to pisarz, z którego poglądami nie można się zgadzać, ale których nie sposób nie poznać. Zło czai się wszędzie. Islandzki autor  próbuje ukryć zło w kobiecości. Zmusza do rozważań o tym, czy można od  zła uciec.  Nie sposób uciekać od tej książki. Niech was dopadnie. Niech  atakuje. Niech złości i obraża. Bez względu na płeć i poglądy na temat  współczesnego świata. I niech pozwoli zachować dystans wobec  wszystkiego, co opisuje. Bez niego przepadniemy jak Eva. A na pewno  okażemy się jeszcze słabsi niż ona… Wydawnictwo "Krytyki Politycznej", 2010KUP KSIĄŻKĘ 