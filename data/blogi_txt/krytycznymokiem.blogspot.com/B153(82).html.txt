Adibas to ogólnie coś fałszywego, podrobionego (skojarzenie z wiadomą  marką jeszcze bardziej wiadome). Książka gruzińskiego pisarza dość  wyraźnie akcentuje tę nieprawdziwość i będę się starał pokazać, w jaki  sposób po lekturze ją widzę. Zacznę od tego, że jest to książka  wulgarna, przesycona seksem i niesamowicie przygnębiająca, natomiast  przekonanie na okładce, iż mamy do czynienia z szokującą powieścią o  współczesnej Gruzji jest przesadzone. Myślę, że mamy tu do czynienia z powieścią po prostu prawdziwą. A przynajmniej z inteligentnie napisanym  (i przełożonym, gratulacje dla Magdaleny Nowakowskiej) Herbertowskim  „Raportem z oblężonego miasta”, w którym nie liczy się oblężenie, a  człowiek.  Parę słów o bohaterze. Naturalnie porte-parole pisarza, ale tak o  pewnych sprawach łatwiej pisać tym bardziej, że w moim odczuciu „Adibas” ma być subiektywną opowieścią, którą należy skonfrontować z faktami.  Nie tylko na temat Gruzji. W każdym razie prowadzący przez ulice i  zakątki Tbilisi mężczyzna to cynik, jakich mało. Baczny obserwator  rzeczywistości, bo bezpieczniej na wszystko patrzeć niż się do  czegokolwiek lub kogokolwiek przywiązywać. Przez jego życie przewija się  cała masa ludzi płci obojga i chwilami wydawać się może, że tworzy z  nimi jakieś trwałe relacje. Nie wiem, czy jest to możliwe, skoro jednym z  jego przemyśleń jest przemyślenie „Nie rozumiem, jak można komuś zaufać”…  Poznajemy ludzi różnych od siebie, ale skłonnych do wielu wyrzeczeń,  żeby coś zmienić. Mamy także zniewolonych sytuacją w ojczyźnie młodych  Gruzinów, którzy gdzieś tam na jakimś blokowisku czekają sobie na Godota  w postaci dilera. I chociaż narodowa potrawa chinkali potrafi połączyć  wszystkich i zbudować atmosferę radości oraz porozumienia, nie ma go w państwie, na ulicach stolicy którego wciąż słyszymy nieustanne komunikaty o atakach, ostrzelaniach etc. Bohaterom książki to wszystko  wydaje się obojętne. Żyją obok zagrożenia, a raczej w jego cieniu.  Interesuje ich nowoczesność i to, co świat Zachodu może już zaoferować  Gruzji. A może sporo. I Gruzini korzystają. Poza tym to też ciekawy  obrazek tego, jak do kraju takiego jak Gruzja wdziera się ten Zachód,  któremu może być wdzięczna za pomoc, ale i ten, co do którego można czuć  dystans i kompleks niższości. To tutaj jeszcze pytanie, kto kogo  podrabia i dlaczego?  „Adibas” to niesamowicie interesująca opowieść o gruzińskiej  stolicy. To najmocniejszy punkt tej książki. Autor potrafi pasjonująco  opowiadać o losach jednostki, ale i miejsca. A Tbilisi wydaje się być  miejscem szczególnym: „Jest na tyle małe, że swojego miejsca nie  znaleźli tutaj ani terroryści, ani dilerzy kokainy, ani paparazzi, ani  świadkowie Jehowy, ani nawet afrykańscy studenci w białych adidasach  (nie licząc tureckich gastarbeiterów), którzy ponoć wytrzymują w najtrudniejszych warunkach”. To stanowi o tym, że Burczuladze stara się  tak dokładnie mu przyjrzeć, chociaż – wspomniałem o tym wyraźnie – żywioł  subiektywności jest w tej książce ogromny. Co jeszcze warto wiedzieć o  Tbilisi? „To miasto jest hiperrealistyczne i jednocześnie daje się  urobić jak plastelina. Każdy może je wyrzeźbić na swoje podobieństwo, pokolorować, zgwałcić i co najważniejsze – sfałszować". I to zdanie dość  interesująco oddaje problem zafałszowania w tej opowieści. Różnego  rodzaju gwałtów i ogólnie seksu – także zapowiedziałem – będzie sporo, a  zainteresowanych zachęcam do zajrzenia do lektury. W Gruzji można  znaleźć takie napisy jak ten „Ministerstwo Zdrowia poucza: regularny  seks jest zdrowy dla Twojego organizmu”.  Po lekturze „Adibasa” napisać należy, iż to książka niezdrowa dla  duszy, ale potrzebna tym, którzy Gruzję znają tylko z przewodników i  telewizyjnych przekazów. Wydawnictwo Claroscuro, 2011 