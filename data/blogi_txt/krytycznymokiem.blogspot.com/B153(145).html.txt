Zastanawiam się nad tym, czy cała męska redakcja stacji TVN zamierza  wydawać książki. Jeżeli ktoś podpowiedział panom redaktorom, że to  skuteczny sposób promocji samych siebie, proponuję jednak promować się w  sferze, w której już się sprawdzili. Albo publikować wtedy, kiedy – jak  np. Tomasz Lis – naprawdę ma się coś do powiedzenia. Jak można traktować książkę Jakuba Porady, skądinąd świetnego  dziennikarza, promowaną na okładce tekstem swego kolegi po fachu,  Grzegorza Miecugowa, który jakiś czas temu także starał się błysnąć  własną powieścią, wydając „Przypadek”? Historyjka Porady to ani książka pouczająca, ani poruszająca - mało wiarygodną rekomendację dziennikarza  napisaną dla dziennikarza naprawdę można pominąć. „Chłopaki w sofixach”  są już przez chwilę w księgarniach i sprzedają się chyba lepiej niż  książka Miecugowa, co może świadczyć tylko o tym, iż żeby się wypromować  na rynku wydawniczym, lepiej pisać wprost o sobie niż zmyślać fabuły tudzież ukrywać samego siebie pod zmyślonymi biografiami. Chciałbym parę  słów poświęcić tej publikacji. Czemuś, co rozmywa się gdzieś między  historią wspomnieniową, pamiętnikiem okresu dojrzewania a reporterską  opowieścią o swojskich chłopakach z kieleckiego blokowiska. Chciałbym  przed nią przestrzec, bo lektura – niestety – jest czasem straconym,  choć dla autora to pisanie zapewne miało być czasu swego odnajdowaniem.  Porada (rocznik 1969) opisuje dzieciństwo i młodość spędzone z chłopakami na  osiedlu XXV - lecia w Kielcach. Technika obrazowania jest tu bardzo  prosta – to, kim staje się sam autor, jest swego rodzaju opozycją do  tego, kim są jego koledzy. Benek bowiem sentymentalnie opisuje swych osiedlowych kumpli, ale przede wszystkim stara się wskazać, jak bardzo  ich biografie ukształtowały jego samego. Narrator „Chłopaków w sofixach”  przygląda się twardym osiedlowym kolesiom z uwagą i zazdrością.  Imponuje mu Marynarz, który przyjmuje życie takie, jakim po prostu jest.  Fascynuje Mały, adorowany przez panny, silny, sprawny i przebojowy,  jego mocne ego. Stara się zrozumieć, co pcha ku alkoholowi Andrzeja,  czym szpanuje Kleks, jaki jest Bobson. Jednocześnie z opowieści o chłopakach, którzy byli obecni w jego życiu, buduje własną opowieść.  Gorzką, ironiczną, w gruncie rzeczy mało zabawną, chociaż chwilami  tryskającą mało wyszukanymi dowcipami. Opowieść o absurdach i  tajemnicach polskiego PRLu z punktu widzenia kieleckiego młodzieńca,  który z jednej strony robi wszystko, by od swego osiedla uciec (i mu się  to udaje), z drugiej jednak jest z nim nieodłącznie związany, a wciąż  żywe wspomnienia nadają tej książce specyficzny charakter.  Doprawdy trudno orzec, czy „Chłopaki w sofixach” to po prostu  szczera do bólu opowieść o dojrzewaniu, o męskich przyjaźniach i o ich zrywaniu oraz o tym, dlaczego Jakub Porada poszedł w życiu drogą zupełnie inną niż jego osiedlowi kumple, czy też może medialna próba  zaistnienia człowieka mediów w nieco innej sferze niż ta, w której na co  dzień się odnajduje. Na pewno rzecz ciekawa, ale głównie z tego  względu, iż można sobie ją porównać z innymi wspomnieniowymi i  rozliczeniowymi historiami z czasów Polski Ludowej. Jakby jeszcze miała  jakąś spójną koncepcję, była czymś więcej niż przypadkowo rozrzuconymi  opowieściami o chłopakach z KSM - u, byłaby książką, którą można polecić  po prostu dla rozrywki. A tak zapewne zainteresuje tych, których Porada opisał, znajomych ich znajomych, znajomych autora z telewizji i tych,  którzy myślą, iż znane nazwisko jest wystarczającym gwarantem, by wydać  dobrą książkę.  Wydawnictwo Prószyński i Spółka, 2011 