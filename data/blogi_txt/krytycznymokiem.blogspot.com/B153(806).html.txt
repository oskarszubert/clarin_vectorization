Zemsta. Odwet. Zwykle towarzyszą im nienawiść, krew, nierzadko zbrodnia.  Autorzy dość intrygującej antologii „Zemsta jest kobietą” starają się  ukazać tytułowy motyw wieloaspektowo. Zebrane w tomie opowiadania  (szkoda, że jest ich tylko 12, skoro w związku z ogłoszonym konkursem  napisano ich aż 150 i na pewno były tam jeszcze inne, które warto  zaprezentować) ułożone są w taki sposób, że otrzymujemy po sześć męskich  i kobiecych głosów w sprawie niezwykle ważnej. Sprawie od wieków fascynującej i już w Biblii będącej źródłem rozważań. Chodzi mianowicie o  fascynujący związek zemsty z kobiecą naturą. Czy – w przeciwieństwie do  męskich brutalnych zemst – będą to akty bardziej subtelne, wyważone,  powodowane przyczynami głębszymi, bardziej przekonującymi? Czy też może  tytuł antologii jest prowokacją, albowiem jej autorzy nie ukazują  działań mszczących się kobiet, a przede wszystkim ich skomplikowaną  naturę? Tę pozornie niezdolną do tego, by krzywdzić jak gruboskórny  męski zwierz, a tak naprawdę bardziej brutalną, bezkompromisową i agresywniejszą niż męska? Złożoność problematyki tej antologii dość dobrze obrazują słowa  jednej z autorek, Doroty Stachury, która w „Oczach wieprza” pisze  następująco: „Przecież zemsta jest jak kobieta. Czasem z klasą,  subtelna, a czasem prostacka, rodem z magla. Często rodzaj zależy od  tego, przeciwko komu jest skierowana”. Czy zatem czytać będziemy o  kobiecych zemstach, czy też autorzy – w większości nieznani, debiutanci, to bardzo ważne – starają się udowodnić tezę, że sam akt odwetu ma  bardzo wiele z kobiecej natury? Zemsta może być różnorodna, nieprzewidywalna, trudno określić jej zasięg i siłę. Trudno także  przewidzieć konsekwencje odwetu. A o nich głównie myśli się po dotarciu  do ostatniej kropki większości opowiadań. Przede wszystkim jednak te  dwanaście tekstów to obraz opresji zamienianej w kolejną opresję.  Zaciera się granica między winą a karą, a niekiedy nawet bywa tak, że  zostaje odwrócona kolejność. Ponieważ antologia wyraźnie dzieli się na  pół, biorąc pod uwagę płeć autorów, warto najpierw przyjrzeć się bohaterkom kreowanym w akcie odwetu za ból i krzywdę pod kątem tego, kto  o nich pisze.  Będzie szowinistycznie, ale mężczyźni przodem. Kirstin z tekstu  Szymona Bogacza uwodzi własnego ojca, a pod wyuzdanymi aktami  seksualnymi kryje się jedynie autodestrukcja, bo bohaterka mści się,  niszcząc przede wszystkim samą siebie. Celina z opowieści Grzegorza  Filipa dokonuje zemsty artystycznej. Niezrozumienie przez krytykę i otoczenie, ciasnota życia rodzinnego i pragnienie wolności powodują, że  Celina – jak Kirstin – uderza w samą siebie, sobie samej zadając  największy ból. W futurystycznej wizji Marcina Kowalczyka starzejąca się  Zelda przenosi się w czasie i niszczy szczęście rodzinne swego byłego  kochanka. Doprowadza do tragedii, sama stając się jej pośrednią ofiarą.  Poświęca zemście wszystko, a po jej dokonaniu pozostaje w niej pustka i świadomość, że starość zemści się na niej bardziej niż cokolwiek innego.  Mścicielka Daniela Koziarskiego także strzela sobie w kolano, dokonując  morderstw na dziesięciu literatach, manifestując tym samym swe  obrzydzenie do tego, w jaki sposób obecnie pisze się o świecie. Poza  makabrycznymi zbrodniami nie zyskuje niczego. Nie zmienia to faktu, iż  tkwi w niej pogarda, morderstw dokonuje bowiem – to znaczące! –  niedoceniana krytyczka literacka. W opowiadaniu Michała Pawła Urbaniaka kobieca zemsta dokonuje się męskimi rękoma. Ta opowieść ukazuje cienką  granicę między bliskością a obojętnością, zaś sama mścicielka w moim  odczuciu została przez autora wyrzucona na boczny tor jego fabuły.  Kobiece zemsty widziane męskim okiem to obrazy kruchości, szaleństwa i  autodestrukcji. Jak jest z pisarkami w tej antologii?  Joanna z opowiadania Anny Dominiczak marzy o tym, czego nie daje jej  związek z mężczyzną skrajnie od niej różnym. Przenosi swe emocje na  obiekt niedostępny, na artystę. W gruncie rzeczy samotna tylko w tej  samotności się pogrąża. I tkwi w takim Staffowskim „mądrym smutku”.  Młodziutka Primadonna powołana do życia piórem Marty Marchow wchodzi w skomplikowaną zależność ze śpiewaczką, której zazdrości talentu. To  opowieść o miłości, zachłanności, zdradzie i śmierci. Kobiecej zemście,  która jest bardzo bolesna. Równie wiele bólu nosi w sobie ta, która  miniaturze literackiej Matyldy Puchacz zabija, by… zabić w sobie ból,  jakiego pozbyć się nie sposób. Mamy też Tosię, bohaterkę tekstu Sylwii  Skorstad, która dokonuje zemsty… na upływie czasu. W końcu była żona  pisząca w złości i niechęci biografię zmarłego męża, który nią manipulował. Zemsta za życie, które było cierpieniem pióra Aleksandry  Żurek.  Panowie poszli chyba na łatwiznę w przedstawianiu problemów. Panie  pogłębiły psychologicznie swe teksty i celowo ja sam napisałem o nich  lakonicznie. Można sobie teraz przemyśleć, czy wskazany podział do  zasadnicza ścieżka interpretacyjna książki. Czy może też chodzić o coś zupełnie innego. „Zemsta jest kobietą” to przede wszystkim antologia  zagadek. Literacko momentami dość kaleka, ale tu przecież o przesłanie  chodzi. Bo zemsta ma liczne oblicza. I chyba to kobieta zna je lepiej. Wydawnictwo JanKa, 2011 