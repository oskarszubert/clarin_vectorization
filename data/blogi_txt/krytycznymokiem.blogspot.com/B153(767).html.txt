Jesteś pisarzem, który zaskakuje wciąż na nowo. Każda kolejna Twoja książka – a jest ich trochę – to zupełnie nowe oblicze; inny styl, inna historia. Prawie jak pięćdziesiąt twarzy Kornagi! Wiem, że ciężko pracujesz i szykujesz coś nowego. Zacznijmy od książki, której jeszcze nie ma, ale się tworzy. Co to będzie?      Aż takim stachanowcem nie jestem, przez dekadę wydałem dopiero sześć powieści, do tego trochę opowiadań w kilku antologiach. Nie mnie mierzyć się z mistrzami sado-maso, co wystukują kolejne produkcyjniaki. Dla mnie zmiana stylistyki, problematyki i innej „-yki” to, jak kiedyś u Davida Bowie, cały proces, który wchodzi również w mózg. I na mózg. Wpływa na wygląd. Na język, którym się posługuję też na co dzień. Nie uprawiam jednak kabaretu przebieranek literackich. Pozostając sobą, staram się szukać nowych melodii. Nowych akordów stylistycznych i fabularnych.       A co nowego na warsztacie? “Berlinawa”. Faktycznie dopiero się tworzy. Na jej pomysł wpadłem pod koniec 2011, kiedy byłem na stypendium Dagny w Willi Decjusza. Potem dzięki stypendium Instytutu Goethego mogłem zrobić pierwsze berlińskie przymiarki. W kwietniu zeszłego roku skrobnąłem fabularną drabinkę, potem zacząłem pisać. Tak na spokojnie. To powieść o dwóch kobietach, dwóch miastach i jednej pasji – nieujarzmionemu pragnieniu bycia sobą. Będzie niezwykle ostro i niezwykle namiętnie. Więcej nie zdradzę. Zainteresowanych odsyłam do najnowszego numeru magazynu literackiego “Radar”, w którym na tegorocznych Targach Książki w Lipsku miała miejsce premiera fragmentu “Berlinawy”. Także po niemiecku. Mam nadzieję, że do jesieni skończę ją pisać. Teraz czeka mnie jeszcze spory research w Berlinie. Nie wspominając o piciu piwa i jedzeniu currywurstów śmiech.           Masz duży dystans do siebie i tego, co piszesz. Wielu polskich pisarzy obraża się na recenzentów, którzy pozwalają sobie skrytykować ich dzieła. O „Gangrenie” Robert Ostaszewski napisał, że „to jest puste niczym pokolorowane wydmuszki”. Ja o „Singlach+”, że „słowa mają moc, ale nie w tej książce”. Przyjąłeś nasze opinie; nie obrażasz się na nas, nie wypinasz, nie manifestujesz niechęci. Dlaczego wielu polskich prozaików tego nie potrafi? Dlaczego nie rozumieją, że krytykujemy ich wytwory, a nie ich samych personalnie?        Wiesz, gdybym nie był pewny, co i jak chcę powiedzieć, gdybym drżał jak dziewica na mocno zakrapianej imprezie, kto też mnie zaczepi i co z tego wyniknie, mamusiu! - to pewnie bym się śmiertelnie obraził, focha strzelił jak z panzerfaua. Krytyka, szczególnie od osób, które się szanuje, czasem dobrze robi na higienę jamy...mózgowej. Zresztą i sami recenzenci przyznają, że ich oceny nie zawsze są stuprocentowe. Krytyka, autorzy, taki ping-pong.         Jasne, my przecież wyrażamy opinie i to są tylko opinie, a nie słowa wyroczni delfickiej! Cenisz krytyków?        Generalnie mam szacunek wobec tych, którzy przebijają się przez gęstwinę cudzych słów, szukając w niej sensów. Ale też wiedzą, że nie każda książka jest świętością. Że w oceanie grafomanii jest parę stałych lądów, których kierunku trzeba się trzymać. Mam nadzieję, krytyk, który poznaje moją prozę, po kilku powieściach przekona się, że Kornaga to nie koleś od jednej stylistyki, jednej powieści, jednego sezonu. Jeśli ktoś debiutuje i chce być zaraz drugim, słynnym, tu wpisz nazwisko, to sorry, daleko nie zajdzie. Pycha jest do zniesienia po pijaku. Na trzeźwo nie do wybaczenia.         Lecimy teraz z peanami! Skrytykowana przez Roberta Ostaszewskiego "Gangrena" to moim zdaniem świetne studium samotnika, który gubi siebie. Ale to książka trudna i można ją znienawidzić. Kogo i w jaki sposób dzisiaj toczy gangrena?          Przyznaję, “Gangrena” jest powieścią totalną, jednych potrafi odrzucić jak widok świeżej plwociny na ścianie. Drugich nie tyle pociąga, co fascynuje pięknem złowróżbnej czarodziejki. Szczęśliwie, choć nakład „Gangreny” dawno się wyczerpał, jest od niedawna dostępna jako e-book, więc każdy, kto się z nią nie skonfrontował, może teraz stoczyć czytelniczy pojedynek. Albo niezapomnianą randkę, sam poczuje podczas lektury.     Wydaje mi się, że nie ma osoby, która nie zostałaby ani razu nie zmaglowana przez depresję. Nie taką na hamaku w Bangkoku, lecz z krwi i kości, w  M2, z zapachem cudzych, smażonych kotletów w nosie. Depresja z autentycznego, choć nie do końca pojmowanego wkurwu –  takiego nie do opanowania. Przyczyny? Tysiące. Skutki? Policzalne. Jedni ulegają, odchodzą. Drudzy odradzają się na nowo, tryskają zaraźliwym optymizmem. Trzeci, owszem, powstają na nowo, lecz z negatywną energią, podobną jak u narratora “Gangreny”. I dokazują. Kroniki kryminalne nie tyle to potwierdzają, ile informują o tym każdego dnia, niestety.         Bohater „Gangreny” jest przerażający… i odrażający. A wymyślił go sympatyczny, ciepły człowiek, któremu dobrze z oczu patrzy. Jest w Tobie coś z Adama?        Chyba jak każdy, mam mnóstwo uprzedzeń małych i dużych. Kiedy jednak piszę, czuję, że nie jestem Dawidem - obywatelem, który płaci podatki, ulega pokusom, ma swoje nałogi. Odstawiam swoje „wrodzone” cechy charakteru, zamieniając się z automatu w Kornagę, prozaika, który jest przekaźnikiem. Im bardziej wiarygodnym i zaangażowanym, tym ciekawszym dla odbiorcy. Czy jestem ciepły? Może ciepłokrwisty, bo zazwyczaj jest mi zawsze gorąco; mam ciepłe dłonie, może i usta podczas pocałunku… Czy jestem sympatyczny? Lubię ludzi. Między ludźmi żyję. Ludzie są moją inspiracją. Nie można nienawidzić na co dzień i równocześnie być wyczulonym na bolączki tego świata. Takie teatrzyki mnie nie interesują. Wiem, że niestety bywam niekiedy bardzo konfliktowy, ogromnie nietolerancyjny, wręcz o autorytarnym podejściu do pewnych spraw. Nie wypieram się tych sprzeczności, wolę jednak na co dzień jasną stronę mocy, bo po ciemnej i tak się w końcu znajdę, wyciągając pewnego dnia kopytka.       Dotąd nie mogę pojąć, jak udało Ci się oddać świadomość skrzywdzonej przez los i rodzinę Oli, bohaterki wstrząsających "Rzęs na opak". Przyjmujesz narrację dziecka, któremu odebrane jest dzieciństwo. Można potem żyć normalnie, gdy los zafunduje nam taką traumę jak Oli?          Po wydaniu “Gangreny” - mojej drugiej książki - czułem, że jeśli poddam się tylko takiej stylistyce, to w końcu zwariuję. Odwali mi i będę tańczył krakowiaka wokół biurka. Odskocznia w zupełnie inną sensualnie opowieść była błogosławieństwem. Widziałem biedę, syf i poniżenie. Widziałem maluczkich, którzy cierpieli nie ze swojej winy. “Rzęsy na opak” nie są długą powieścią, napisałem ją w niecały miesiąc. Paweł Szwed, wtedy wydawca w Świecie Książki, docenił tę woltę “hardkorowego” Kornagi, więc tym bardziej wszystko nabrało dynamiki.         Nie wybieramy rodziców. Ani domów, w których albo się pije i rzyga do upadłego, albo pisze, czyta i konwersuje przy kieliszku wina. Ola jest emanacją losu; nie wiesz, gdzie się urodzisz, ale to nie znaczy, że do końca życia masz mieć rzęsy na opak. To, co na pewno zostaje w głowie, to pamięć o tych rzęsach. Jeśli potem, po przeżytym syfie w rodzinie, mimo wszystko poszczęści ci się w życiu, przynajmniej bardziej to docenisz niż te wymoczki, quasi- hipserki z zamożnych domów, dziedziców fortun gastronomicznych i aktorskich. Choć i oni dogorywają, wykańczają się - bynajmniej nie z biedy, że tata zęba po pijaku wybił, tylko z nadmiaru, przesytu atrakcji prowadzących do intelektualnego wyjałowienia i nieuleczalnej, mentalnej wtórności.        Ale wiesz, że to cholernie trudne wyjść poza traumę domu rodzinnego? Chciałbym się nie zgodzić, dojrzeć światełko w tunelu; niestety, masz tu rację. Zapewne sam coś przeżyłeś, co uprawnia cię do większej niż inni pewności o tym procesie niewidzialnych kajdan. Czwarte przykazanie wymaga remasteringu. Jesteśmy jakoś tak przedziwnie skonstruowani przez biologię, że choć zdajemy się władcami swojej woli, gdzieś w nas kryją się w kazamaty, a w nich nasze kompleksy, szaleństwa, pstryczki od losu. Chowamy je, kisimy, byle nie wypłynęły. Nic z tego, nie powstrzymamy ich. Być może jednym ze sposobów walki z własnym, skrzywdzonym dziedzictwem jest sublimacja? Poprzez literaturę, działalność kulturową, prospołeczną. Owszem, to efemerydy, lecz i dobre… lody są takie, jednak czy nie miło je kupić i zjeść z ogromnym smakiem, oblizując się jak jakiś łasuch z kreskówki?        Mija właśnie dziesięć lat od wydania Twojej debiutanckiej książki – „Poszukiwacze opowieści”. Ponieważ jej nie znam, opowiedz, co tracę.        Tracisz moją sympatię śmiech. Nic nie tracisz, bo zawsze możesz ją przeczytać.         Kiedyś tam, jak przestaną wychodzić nowości wydawnicze…        Nie? No daj się skusić. Daj, daj, będę powtarzał jak żebrząca Cyganka w tramwaju.         Postaram się!           W porządku, trzymam cię za słowo. Wiele słów, bo „Poszukiwacze opowieści” wręcz od nich kipią. Ludzie mówią, że mój debiut w ogóle się nie zestarzał, o piękna dziwo. Pełen wątków, które potem znalazły rozwinięcie w kolejnych książkach, podobny jest do drogowskazu. Różne kierunki, ale jeden cel: literacki fun. “Poszukiwacze opowieści” to, powiem nieskromnie, uczta dla ludzi, którzy piszą i dla ludzi, którzy kochają czytać. Znajdować odniesienia. Zabawy słowne. Ale i twisty fabularne plus porządną dawkę hardkoru – naturalnie, nie w konwencji kryminału, lecz literatury pięknej. Dodam, że mój debiut został wydany pod egidą legendarnego już redaktora, Jana Koźbiela, który opiekował się wówczas działem prozy polskiej w wydawnictwie Prószyński i S-ka. Dziś redaktor Koźbiel ma swoje. Pozwolę sobie na małą prywatę, życząc mu tu powodzenia na nowej drodze i dziękując za wiele porad. Redaktorze, dam z siebie jeszcze więcej, niż ode mnie wymagałeś!        JanKa to marka, chętnie patronuję wydawanym tam książkom. Myślisz, że Jan Koźbiel ma nosa do nowych talentów? Taki ostatnio Kotliński z Olsztyna… Okazuje się, że w literackim zagłębiu północy nadal można dokopać się diamentu. Nie ma redaktora nieomylnego. Jak i autorów-pewniaków. Ja nie do końca wierzę w regionalizację prozaików. W przeszłości, jak wiadomo, bywały kolektywy autorskie. Często zamieniało się to potem w nieformalny klub NAA, czyli nieanonimowych alkoholików śmiech. Jednak, śmiem twierdzić, malarzom, grafikom, muzykom jest tutaj łatwiej. Pisarze są skazani tak naprawdę na siebie samych. Na ten moment, kiedy trzeba usiąść i mierzyć się w samotności z podjętą fabułą. Nie znaczy to, że nie trzeba wzajemnych inspiracji. Wspólnych nasiadówek. Popijaw czy innych, wzbogacających biografię wyczynów. Niekoniecznie zaraz podpadających pod paragraf, dodam. Mało jest jednak takich, którzy mogliby mi towarzyszyć – albo jeszcze ich nie spotkałem. Na palcach jednej ręki mogę policzyć pisarzy, którzy są w stanie dokazywać jak ja… Bynajmniej żadna z tego chwała dla mnie, tylko smutek, że nie ma nic gorszego dla żywota poszukiwaczy opowieści, kiedy tylko siedzą i wymyślają, zamiast niekiedy zaaranżować parę fabuł na podwórku własnym. Przykładów z przeszłości mnóstwo, ale szczęśliwie, ten wywiad nie służy wypiskom z Wikipedii.       To jeszcze o jednej książce. "Cięcia" to opowieść o dramacie człowieka, który nie może wyjść poza pewną rolę narzuconą mu w życiu przez nieprzewidywalnego reżysera. Da się uciec od etykiet, szufladkowania? Można być sobą bez definicji dopinanej przez środowisko, otoczenie? Trudno. Można, lecz zawsze jakimś kosztem. Jakimś, no właśnie, cięciem, które choć nas wyzwoli od naleciałości, to pozostawi ranę. Tak jak nie ma nic za darmo, tak nie ma nic bez skutku. Nawet najmniejsza mróweczka, która opuści swój kopiec w geście buntu, będzie musiała zmierzyć się z przeciwnościami i w każdej chwili może zostać przydeptana. Nadbudowa towarzyska to czasem wszystko, co posiadamy. Może cię zgnoić, może cię wynieść. Jednak po to właśnie jest literatura, by zwracać na to uwagę. Wytykać swoim krytycznym paluchem: patrzcie, tacy jesteście! Nie musicie aż tak odgrywać swoich marionetkowych ról. Odreagujcie! Może nie zwyciężycie, może ta wojna jest przegrana, ale satysfakcja z paru wygranych bitew, no nie powiem, miła. Bohaterowie „Cięć” przegrywają?          Owszem. Zostają wyrugowani ze swoich przytulnych schronisk. Więc w tym sensie przegrywają. Nie znaczy to, że niektórzy z nich nie podejmą na nowo zmagań z trywialnością egzystencji. Tym codziennym spektaklem ról społecznych, w którym musimy grać, inaczej grozi nam życie na obrzeżach. Pluskanie się w brodziku. A nie ma to jak wykonać czasem porządnego nura. Owszem, można być hardym, pokazać światu fucka i puścić gazy niechęci. Ale nawet bezdomność, syndykalizm anarchistyczny czy squatterskie zbory to nowe kręgi swego rodzaju zniewolenia, zobowiązania i konieczności. Nikt nie będzie użalał się nad degeneratem, który zanegował wszystko, a potem ze sobą skończył. Z drugiej strony przegrywają również ci zaangażowani; radykalizują się lewicowo lub prawicowo, powielając mimowolnie schematy wpisane w antydemokratyczny dyskurs. „Cięcia” kończą się… no nie, nie powiem, bo zepsuję lekturę tym, którzy jej nie czytali. Wikipedia prawdę Ci powie. Znalazłem tam cytat Twojego autorstwa. „Mając do zagospodarowania jedno życie, trzeba być ostatnim idiotą, by stronić od codziennych radości”. Już zaznaczyłeś wcześniej, że żyjesz intensywnie. Opowiedz o swych codziennych radościach.        Staram się kierować czymś, co mógłbym nazwać epikurejskim ateizmem. Świadomość bezsensu, samotności we wszechświecie, dzięki której znajduję małe, efemeryczne sensy tu na ziemi. Każdy z nas dokonuje wyborów. Nawet umywając ręce. Nawet same opuszki. Nie znoszę definitywnych światopoglądów. Systemów totalnych. Amen w pacierzu. Poglądów jak pudełko Lego. Kupujesz, otwierasz, składasz sobie. Niby wszystko ładne, kolorowe. Jednak takie jakieś poukładane faszystowsko. Straszne!         Intensywność w moim przypadku nie jest wyborem. Jest koniecznością. Oszalałbym, nie rzucając się wojowniczo na życie. Inspiracje leżą, tylko trzeba je nie tyle podnieść, ile poczuć – sobą. Moja proza, stany, które badam i o których piszę, wymagają poświęceń. Ile mogę, tyle zdziałam. Ciało i tak gdzieś tam powoli będzie się wyłączało poza moją świadomością. Dziś szaleję przy ostrym techno czy black metalu, jutro będę usypiał przy smooth jazzie. Nie ma rady na przemijanie oprócz jednej rady: nie chwytaj chwil ulotnych, po prostu je przeżywaj, kiedy czujesz, że to to. Nie odkładaj na kiedyś. Niby proste, a spójrz, ilu nudziarzy dokoła. I potem kolesie się dziwią, że dziewczęta takie wybredne. A i mnóstwo kobiet jakichś takich „chcę, może, potem”. Tylko kondolencje składać.         Wiesz, ludzie się boją… życia! Zmiany – nawet te pozytywne – to spora trauma. To musi tkwić gdzieś głęboko w Tobie, może w Twojej przeszłości, że masz parcie na to, by wciąż było inaczej…             Pewnie to wrodzone, a nie żadna tam eskalacja, którą nakręciły określone książki, filozofie, muzyka. Kto boi się życia, powinien sobie ulżyć i z niego zrezygnować. Inaczej będzie krzywdził przede wszystkim innych. No chyba że jest wyjątkowym sadystą. Uśmiechniętym Fritzem, co rączki do Boga, a potem pod spódniczkę córeczki. Nie powiem, depresja czasem dobrze robi. Jeśli powtarza się regularnie, to zazwyczaj nic z tego dobrego nie będzie. Ludzie uwielbiają użalać się nad sobą. Ja sam, a jakże. Potem czuję się żałośnie. Czego właściwie się spodziewam? Niedawno koleżanka pokazała trochę zdjęć z Indii. Niby nic odkrywczego. Wklepujesz w wyszukiwarkę i też masz. Jednak kiedy słyszysz komentarz, wiesz, że tu, w tym naszym biało-czerwonym kraiku to jest naprawdę nieźle. Nie znaczy, by nie wymagać więcej od państwa, od współobywateli. Jednak nie na zasadzie, hej, niech inni to zrobią. Kiedy widzę, jak stary człowiek rzuca papierek na chodnik, mam ochotę uśpić go raz na zawsze – taki żałosny przykład daje młodszym.       Jesteś megapozytywnym świrem – gadżeciarzem. Idziemy się napić, a Ty wyjmujesz elektroniczne cacko cieńsze niż Tampax i wstukujesz na fejsie, gdzie jesteśmy. Nie możesz się odkleić od nowinek technologicznych. Książki w wersji papierowej to dla Ciebie archaizm. Nie ogarniam tego. Nie obawiasz się, że to wszystko za bardzo Cię wchłonęło?        Tutaj będę się bronił, bo jestem apostołem ebookowej religii śmiech.        Broń się, bo ja pod tym względem jestem dinozaurem i dobrze mi z tym!        Jeśli chodzi o zabawy z fejsem, trzeba rozdzielić to, co jest autoironicznym lansem od tego, co odpowiada za śmiertelną powagę tych wszystkich geniuszy social media, geolokalizacji i gadżetów. Nie należę do geeków. Nigdy nie byłem na tyle zamożny, żeby zostać trendsetterem. Co miałem i mam, na wojaże wydaję. Z czasem jednak, kiedy dorwałem się do czytnika książek, a później tabletu, zrozumiałem, że oto przeżywamy rewolucję postgutenbergowską w wersji digital. Pomyśl, odwieczny problem autora, zresztą nie tylko w Polsce. Wychodzi książka. Ło Jezu, jest w jednym empiku, w drugim nie ma; nie dowieźli, panie, wykupili, a kiedy będzie, a nie wiem! I nagle bach! Moje powieści, nakłady prawie wszystkich wyczerpane, na szczęście są już w formatach epub i mobi. Teraz każdy w każdej chwili może je nabyć - i to za niższą cenę. Więc się pytam: jak nie promować technologii, dzięki którym literatura dostaje drugiego oddechu? Taki mały, zdigitalizowany pozytywizm.         Tak, czasy pod tytułem „chcę i mam”. A gdzie radość czekania podsycana rosnącą ekscytacją? Kiedyś zamawiałem książkę w bibliotece i wcale się źle nie czułem, że na nią czekam. Wiedziałem, że do mnie dotrze. Tak samo było z łażeniem po księgarniach, poszukiwaniami opowieści (sic!). Kiedyś pisałem listy – takie normalne, wyobraź sobie – i wysyłając, wiedziałem, że wody w rzece nieco upłynie, gdy dostanę odpowiedź. To było ekscytujące. Teraz masz wszystko, co chcesz natychmiast. Naprawdę to takie „wow”?          Ale po co czekać? W nadmiarze produkcji i atrakcji można zapomnieć, czego się chce. A tak – chcesz, to masz. Nie lepiej tak? Dlaczego masz iść gdzieś na piechotę dziesięć dni, skoro możesz dostać się tam w przeciągu trzech godzin pociągiem? Sam przecież ślesz esemesy, maile. Czy ci się to podoba, czy nie, jesteś użytkownikiem nowych, pożytecznych technologii. Wzmianki o listach, księgarenkach to roztkliwiające śpiewki godne babci po uspokajającej herbatce śmiech. Dziwnie się czuję, mówiąc o tym, jakbym jakąś Amerykę technologii odkrywał. Po prostu trzeba korzystać; adaptować się do tego, co przydatne. Kto chce, może sobie czytać papierowe książki do końca życia. Szukać ich po księgarniach, antykwariatach. A proszę bardzo, nikomu nie zabraniam. Nie liczy się forma, tylko treść, to, żeby ludzie w ogóle czytali. Ja wchodzę na publio.pl (nie, to nie kryptoreklama, tak właśnie robię) i kupuję, co chcę. Wiesz, to jak kiedyś z miłością mieszczańską. Naturalnie w cudzysłowie. Ludzie spotykali się ze sobą latami, wreszcie, jak cholera czy gruźlica przed czasem nie wzięła, zaręczyny, ślub, rzekomo upragniona noc poślubna. Potem krążyły takie panie Bovary i cierpiały. Dzisiaj jest to wprost nie do pomyślenia w cywilizacjach rozwiniętych, społeczeństwach liberalnych. Religianci oraz opóźnieni przez prymitywne religie nadal ciągną te stare „tradycje”, uciskając zarówno kobiety, jak i mężczyzn. Ostatniemu zdaniu przyklaskuję, czym się da. Ale dobra, niech sobie będę babcią przy uspokajającej herbatce. Taką, która ma spory tyłek! Niektórzy ludzie mają dość pojemne zady, bo sporo w nich mieszczą. Co Ty masz w dupie? Co Cię irytuje? I co według Ciebie w XXI wieku zagraża nam, by być sobą?        Rzecz w tym, że niczego nie mam w dupie. Nic nigdy nie było mi obojętne. No może rojenia paru świadków Jehowy. Swego czasu częściej się irytowałem. Teraz, po pierwszych zmarszczkach coraz rzadziej. Nie, żebym wydoroślał czy co. Po prostu powtarzalność pewnych zjawisk w jednostkowym kontekście nauczyła mnie dystansu. Kto wie, może i cynizmu.         Bez odrobiny cynizmu żyć się nie da!        Najbardziej przeżywamy nasze małe światy. W nich się wszystko dokonuje. Piszemy codziennie dzieje własnej prywatności. Dlatego wyczulony jestem na relację ja-bliźni. Szukam empatii. Zrozumienia. Handlujmy uśmiechami, nie nakurwianiem. Indolencja, cała ta skłonność do obojętności, triumf hermetycznych społeczności, w jakiś sposób wydaje mi się to zagrożeniem dla rozwoju. Kiedy jednak patrzę na twarzyczki dziarskich dwudziestolatków, wsiadających gromadnie do metra, odzyskuję wiarę w trwanie zarówno biologiczne, jak i społeczne. Każda generacja w końcu się zużywa; jest wielka, kiedy wie, że powinna przysposobić do trudu żywota kolejną po niej. Jednym ze środków, testamentów każdego pokolenia jest właśnie literatura. To w takim razie o  czym trzeba dzisiaj pisać, by czytano książki? Tematy? Techniki pisania? Jaka jest przyszłość literatury?        Nie wierzę w patenty na tematy. Jeśli się mylę, trudno, moja strata. Fakt, są autorzy, którzy z braku laku, tylko dlatego, że potrafią jako tako pisać i mogą coś na tym zarobić, często hordami wżerają się w gatunki czy problematykę, która nagle jest w centrum zainteresowania. I nie powiem, niektórzy, choć epigoni, potrafią coś jeszcze z tego wycisnąć. Różnie bywa. Ja staram się kroczyć  - jak już powiedziałem wcześniej - własną ścieżką stylistyczno - fabularną. Nie jest mi ona jednak do końca znana, wbrew pozorom. Widzę tylko zarysy, dopiero, kiedy pokonuję dany odcinek, jestem w stanie stwierdzić, czy zmienić kierunek, czy iść dalej. Potrzeba historii z jednej strony i wrodzona ludzka ciekawość to plemnik i jajeczko nie tylko dla prozy. Nawet, zdawałoby się, tak potężny przemysł filmowy potrzebuje dobrych scenariuszy. Albo książek, które będzie mógł adaptować. Chodzi przede wszystkim o przekazywanie wartości, odczuć, smaków, na których nam zależy. Tak jak człowiek jest zwierzęciem politycznym, tak jest zwierzęciem głodnym fabuły pod różną postacią. To, że coraz mniej ludzi czyta, nie znaczy jeszcze, że literatura upada. Lepiej dwadzieścia procent prawdziwych fanów prozy niż osiemdziesięciu z doskoku. Zasada Pareto działa nawet tutaj. Oj, żeby to było chociaż te dwadzieścia procent… Wierzysz w to – bo ja nie – że elektroniczne formy książek przyciągną dodatkowych czytelników do świata literatury?           Mogę wymądrzać się jedynie poprzez pryzmat własnych obserwacji. Jeszcze się tak nie zdarzyło, że ktoś po zakupie czytnika do książek nie zaczął więcej czytać. Tak, chodzi też o ceny. Mimo narzekań e-booki w Polsce wcale nie są drogie, jest mnóstwo promocji. Czytniki są jak wędki na książki. Pewnie paru sztubaków rzuci je w kąt. Jednak tak jak posiadanie komórki pozwala ci być w zasięgu, a i korzystać z niej w sytuacjach zagrażających życiu, tak czytnik sprawia, że możliwość noszenia ze sobą swojej własnej biblioteki jest nowym doznaniem. Już wyobrażam sobie, jak ktoś kogoś zagaduje na randce: pokaż, co masz w czytniku. Jako krytyk literacki otrzymujesz książki za darmo. Jesteś vipem czytelniczym, można rzec. Jednak my, czytelnicy Krytycznym Okiem musimy wydać kasę na recenzowane przez ciebie pozycje. Argument niższej ceny jest zachęcający. A kto ma przepić niż przeczytać, i tak to zrobi. Niech spada i nie pieprzy o zapachu papieru…        Fakt, nie znam bólu wydatków na książki. Lecz wiesz… kiedyś odważyłem się spróbować robić coś, by je dostawać. To było ryzyko. Ale wyszło. I wierz mi, wcale nie mam ich tak naprawdę za darmo. Coś za coś. Wydawnictwa nie kochają bezinteresownie. Przyjemność lektury i wysiłek jej omówienia. W sumie też przyjemność, ale i praca.  Jednak… kurczę, ja tu mam Cię przepytywać, a nie Ty mnie! śmiech. Skoro o odwadze to… jeśli Ty miałbyś wskazać coś, na co jeszcze się nie odważyłeś, a bardzo chciałbyś tego doświadczyć, co by to było?        Jest mnóstwo takich rzeczy. Na wiele się odważyłem, wielu zaniechałem. Choćby dlatego, że po bliższym poznaniu okazały się zwyczajnie nudne lub puste. Uogólniając, urok niebywały mają w sobie wypady do kresu nocy, taniec z ćmami. Dręczenie ciała, choć w granicach, inaczej krypta, amen i po krzyku. Uwodzi mnie intensyfikacja przeróżnych bodźców. Pewnie jak każdego, kto poczuł, że włosków mniej na głowie, spać się wcześniej chce, wątroba zaś jakaś taka kapryśna nieoczekiwanie… Nie tyle ciężko o tym mówić, bawić się w pobieżne introspekcje. Jest smutek tropików. Jest smutek zadowolenia. Wierzę, że poczucie niedosytu będzie mnie motywowało, a nie pozbawiało energii. Niestety, do czasu. Mojego lub jego śmiech. Mam niedosyt, jak z Tobą rozmawiam, bo jest masa tematów, a przecież nie chcemy zanudzać czytelników. Weź się postaraj i zdefiniuj to „mnóstwo”, żeby ta rozmowa się skończyła z iskrą śmiech.        Nie lubię czuć, że się na coś nie odważyłem – że marzę jak ten ostatni maminsynek, wypatrując na imieninach u cioci jakichś zaawansowanych hardkorów przy stole. Moim problemem nie jest świat tęsknot i westchnień. Prędzej spełnień. Definitywnie, bezwzględnie, egoistycznie czasem. A czego dokładnie? No właśnie, tak, drogie dzieci, chodzi przede wszystkim o te sprawy dla dorosłych. Przekraczanie utartych układów scalonych. Rozszerzona geometria. Umiłowanie autodestrukcji. Deliberowanie do czwartej nad ranem, kiedy jedni strzelają samobója, jak pisała i dla ulgi własnej się zabiła Sarah Kane, drudzy – czym innym, kleistym. Wybieram życie o dobie znacznie przekraczającej ustaloną liczbę godzin. Starość jest straszna. Moje umierające w niewyobrażalnym cierpieniu babcie pozbawiły mnie złudzeń. A i ojciec, co na motorze z drzewem się skonfrontował, aż mu krwawy, śmiertelny tatuaż zafundowało na twarzy. Wybieram kult ciała, więc i kult ducha. Świeżość. Witalność, która afirmuje chwile ulotne, a nie banialuki o sile narodu. Czy współwyznawców. Nie mam jeszcze dzieci. Jeśli kiedykolwiek będę, na pewno postaram się pokazać gnojkowi, jej czy jemu, że są różne listy przebojów emocjonalnych. Że jak będziesz taki jeden do zera, to ci tyłek złoję, żebyś sobie nie myślał, potomku, ja i przegrani, ja lepszy, ty żałosna sucz. Oczywiście, dzieci i tak ostatecznie mają starych wiadomo gdzie, więc wzruszę w tej chwili ramionami i przyrządzę sobie redbulla z burbonem.          À propos twojego niedosytu. Niech ci będzie, bo jesteś uparty, nawet męczący, choć jak i mnie, podobno, dobrze ci z oczu patrzy. Czczę te wszystkie śródziemnomorskie przyjemności z „kissem” dla antyku i jego rozwiązłości, ale i szacunku dla słowa, które rządzi wokół krateru pełnego wina. Bachanalia w codzienności. Nie dla zatracenia. Dla tworzenia. Ulotnego dla tysiącleci, trwałego dla stuleci. Dla naszego pokolenia. I paru wnucząt, jeśli zechcą ruszyć swoje gnuśne tyłki w dwa tysiące osiemdziesiątym dziewiątym. Więcej nie trzeba. Więcej znaczy próżność. Fanatyzm. Głupota. Ja proszę, zaznaczmy to, co nudne wbrew naszym „jaraniom”, zdilejtujmy chwasty, umówmy się na wódkę. Kolejny wywiad proponuję na krakowskim Kazimierzu. Gdzie dokładnie, noc nam wskaże. Co ty na to? Przy okazji, wszystkiego najlepszego, krytycznego z okazji urodzin.       Dzięki. Wycisnąłem z Ciebie co się da. Przynajmniej publicznie. Reszta jest już między nami. Dziękuję za rozmowę! 