Pisałem o tym już kilkakrotnie, że japońska beletrystyka to z jednej  strony materia słowna bardzo zamknięta, oszczędna, lakoniczna i sucha, z  drugiej jednak przesycona tak wielką ilością ukrytych znaczeń, że  czasami po prostu trudna w odbiorze. Jeśli idzie w stronę oniryzmu – jak  w przypadku Hiromi Kawakami czy Yoko Tawady – staje się jeszcze  bardziej nieprzystępna… i piękna. Tymczasem wydana niedawno powieść „Muzeum Ciszy” to z jednej strony bardzo realistyczna historia o dość  specyficznym oswajaniu śmierci i zachowywaniu pamięci po zmarłych, z  drugiej jednak opowieść metaforyczna i pozbawiona jakiegoś punktu  odniesienia w świecie rzeczywistym. Wszystko bowiem w prozie Yoko Ogawy  wydaje się być umowne. Jej „Muzeum Ciszy” należy rozpatrywać w szerokim  kontekście kultury japońskiej i tamtejszych odniesień do kwestii życia i umierania, oddawania siebie zaświatom i pożegnania z tym, co tworzyło  na co dzień istnienie. Bohaterowie Ogawy nie mają imion. Są jednak bardzo wyraziści w tym,  co robią. Do pewnego miasteczka przybywa kustosz, który pracując na  zlecenie, ma skatalogować pewne pamiątki i otworzyć specyficzne muzeum, w którym znajdą one swe miejsce. Mężczyzna zostaje przyjęty przez oschłą i  obcesową starszą kobietę (konsekwentnie nazywaną w narracji staruchą),  która wyjaśnia mu, dlaczego pragnie stworzyć muzeum pamiątek po  zmarłych. To miejsce ma być czymś w rodzaju wytchnienia dla umierającego  świata. Czas ma się tam zatrzymać tak, jak zatrzyma się pamięć o tych,  którzy nie żyją. Muzeum fetyszy ma być zatem świadectwem życia tych,  którzy już z życiem się rozstali. Przedmioty zebrane przez muzealnika  mają swoje historie i to one winny opowiadać o tym, o czym zmarli nie są  już w stanie opowiedzieć.  Główny bohater to człowiek z pasją. „Moja praca polega na tym, aby  jak najwięcej przedmiotów, które ześlizgnęły się ze stołu świata,  pochwycić w locie i ocalić przed rozbiciem, przywracając im ich  najgłębszą wartość”. Szanuje wszystko, co w jakiś sposób mówi o minionym czasie, jest profesjonalistą i w życiu pomagał przy stworzeniu niejednego muzeum. Tymczasem projekt jego nowej pracodawczyni wzbudza w  nim mieszane uczucia. Tak na początku, jak i później, kiedy dowiaduje  się, iż nowe pamiątki po niedawno zmarłych ludziach sam będzie musiał  dostarczyć do muzeum. Jego misja ma zatem kilka znaczeń. Z jednej strony  porządkuje pamiątki po nieżyjących, które stara kobieta gromadziła  przez kilkadziesiąt lat, z drugiej natomiast dokłada własne cegiełki do  budowanego muzeum, przynosząc co chwila coś nowego i ważnego. Skalpel chciwego chirurga, futro nauczyciela ciszy zmarłego podczas wybuchu  bomby. Sztuczne oko starca, którego pokonał rak skóry. Kartka z maszyny  pewnej owdowiałej wróżki. Trawa, na której zamordowano młodą  urzędniczkę. Także szmatka do polerowania ze sklepu nieżyjącej  sprzedawczyni porcelany czy woreczek po zmarłym hodowcy pstrągów. Te  dziwne nowe nabytki dołączą do kolekcji takich przedmiotów jak sekator  dawnego ogrodnika czy farby, którymi prawdopodobnie żywiła się skazana  na niepamięć i biedę malarka. Zbieranie tych rzeczy jest skomplikowane i  nie daje kustoszowi takiej satysfakcji jak katalogowanie tych zebranych. Stanie się wręcz udręką, kiedy okaże się, iż musi zbierać  pamiątki po kolejno mordowanych kobietach, którym ktoś ucinał sutki…  Od samego początku nurtuje nas pytanie, dlaczego stara kobieta z  takim pietyzmem chroni i kolekcjonuje rzeczy po tych, którzy rozstali  się ze światem. Rola gromadzonych pamiątek z początku jest dość jasna,  ale potem nie mamy już pewności co do tego, dlaczego są kolekcjonowane.  „Mimo że powinny świadczyć o życiu osób, do których należały, bardziej opowiadają o świecie, do którego ci ludzie udali się po śmierci”. Są  zatem świadectwem życia i jakiejś formy bytu, która przytrafia się po  śmierci? Mają opowiadać historię nieżyjących czy snuć przypuszczenia o  tym, gdzie teraz przebywają? Pracodawczyni kustosza wydaje się  nienawidzić życia. Niczego nie pamięta ze swojego, a może po prostu nie chce pamiętać. Jest pełna goryczy i złości, nie potrafi nawiązać ciepłej  relacji z nikim, traktuje przedmiotowo nawet swoją adoptowaną córkę,  którą z kolei muzealnik jest zafascynowany od samego początku.  Zdarzenia „Muzeum Ciszy” rozgrywają się w miejscu, które Ogawa  opisuje bardzo szczegółowo. Mimo topograficznej dokładności odnosi się  wrażenie, iż wraz z bohaterami znajdujemy się wszędzie, czyli nigdzie. Z  tego miejsca nie ma ucieczki. Ani wtedy, gdy kustosz chce wziąć urlop i  odwiedzić brata, ani wówczas, gdy próbuje po prostu stamtąd uciec  pociągiem, który nigdy nie nadjedzie. Pozostaje mu jedynie skupienie się  na pracy i… próba zrozumienia motywów postępowania wszystkich, którzy  znajdują się w jego otoczeniu. Ogawa portretuje bohaterów tak samo dokładnie jak miejsca, w jakich  przebywają. Ale – co zostało już wspomniane – ludzie ci nie mają imion.  Tak żywi jak i umarli. Okazuje się, że nie ma między nimi aż takiej  wielkiej różnicy. Łączyć ich może cisza, bo to o niej w gruncie rzeczy  jest ta opowieść. Stonowana i chłodna, a jednocześnie pasjonująca i  głęboka. Do zapamiętania i refleksji. tłum. Anna HorikoshiWydawnictwo W.A.B., 2012 