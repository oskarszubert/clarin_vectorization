Mroczna seria „noir” zainicjowana przez Wydawnictwo Claroscuro nosi  znamiona ambitnego projektu literackiego i świadczy o tym pierwsza  wydana w tym cyklu książka poświęcona Moskwie. Zanim poznamy ciemne  strony Barcelony czy Meksyku, przychodzi nam się mierzyć z kilkunastoma  literackimi miniaturami, jakie ukazują rosyjską stolicę w mrocznych  barwach, nie odbierając jej jednocześnie kolorytu.  Warto zacząć od przedmowy redaktorek projektu „Moskwa Noir”. Natalia  Smirnowa i Julia Goumen piszą w niej między innymi:  „Im dłużej myśli  się o Moskwie, tym bardziej jawi się ona jako ogromny transformer, gdzie  wszystko w magiczny sposób zmienia swoje oblicze, jak za sprawą czarodziejskiej różdżki”. Ukazana w opowiadaniach tej antologii Moskwa  jest miastem ciągłej przemiany, na drodze której stają ludzkie dramaty, o  jakich nie sposób zapomnieć. Czytamy dalej w przedmowie: „Moskwa  zmienia się jak w kalejdoskopie, usiłując przezwyciężyć brud, nędzę,  rozpacz, beznadzieję i zło, bez końca wracając do punktu wyjścia”.  Myślę, że wszyscy rosyjscy autorzy tego zbiorku bezlitośnie i ironicznie  wytknęli wielkiemu miastu jego grzechy, ukazując jednocześnie, iż z mrocznych zaułków opanowanych przez przemoc i zło, nie sposób się  uwolnić. Ba! Autorzy wręcz za rękę prowadzą nas tam, gdzie z własnej  woli chyba nie chcielibyśmy się znaleźć. „Moskwa Noir” zatem straszy i  fascynuje jednocześnie. Zmusza do zadawania sobie pytania o to, w jaki  sposób jesteśmy odpowiedzialni za zło, które czynimy i jak realia  wielkiej metropolii wpływają na to, iż tego zła jest tak wiele.  Teksty podzielone są na cztery grupy. Tytuł każdej to jednocześnie tytuł pomnikowego dzieła Fiodora Dostojewskiego, Nikołaja Gogola, Iwana  Turgieniewa i Lwa Tołstoja. Rozpatrywanie ukrytych związków tytułów z  zawartością opowiadań z każdego zbioru będzie dodatkową atrakcją podczas  lektury. W moim odczuciu najlepiej prezentują się teksty pod patronatem Dostojewskiego. Wszędzie bowiem wyraziste zbrodnie i kary za nie stanowią świetne punkty wyjścia do rozważań wychodzących daleko poza  tekst. Zbrodni bowiem jest w „Moskwie Noir” bardzo wiele. Mamy  wyobcowanego inżyniera, który morduje swoją żonę, a potem nie jest w  stanie udowodnić, że to zrobił, co stanowi dla niego źródło większej  opresji niż wyrzuty sumienia. Obserwujemy poczynania zgorzkniałej i  przesiąkniętej nienawiścią do otoczenia nauczycielki Danai, która nie  mogąc otruć swego umierającego na raka ojca, stara się w inny sposób  przyspieszyć jego śmierć. Czytamy o perypetiach zawodowego mordercy,  który próbuje zaszyć się gdzieś w nocnym mroku po zabójstwie żony i swego pracodawcy (jej kochanka), co wywoła jedynie dodatkową falę  niepotrzebnych morderstw i cierpienia. Nie mniej makabryczne jest także  zabójstwo domowego kota, którego zakochana w malarzu Julia podaje potem  na stół, byle tylko wybranek nie zauważył, że dziewczyna jest bez  pieniędzy. Tak to możemy kroczyć od zbrodni do zbrodni, ale „Moskwa  Noir” to przede wszystkim wielogłosowa opowieść o ludzkich namiętnościach i bólu, który im towarzyszy.  Wiaczesław Kuricyn pisze o handlarzu złotem, który chce odmienić swe  grzeszne życie u boku pragnącej zerwać ze swym nałogiem narkomanki. Tekst nie znalazłby się w antologii, gdyby mu się to udało. Podobnie nie  udaje się zwalczyć zawiści młodego literata Biessonowa, który w  opowiadaniu Siergieja Samsonowa zazdrości swemu przebojowemu koledze  sukcesów, doprowadzając pośrednio do nieoczekiwanej zmiany ról w ich  relacjach. Starzejący się kucharz Riabiec z tekstu Igora Zotowa  konfrontuje się ze wspomnieniami z okresu młodości, kiedy przypadkowo w odpychającej bezdomnej dostrzega Buratinę, miłość swego życia sprzed  wielu lat. Okazuje się, że los obszedł się z nią o wiele gorzej niż z  Riabcem, co nie umniejsza faktu, iż mężczyzna cierpi nie z powodu tego,  kim jest teraz, a z powodu zdarzeń sprzed wielu lat, które wciąż są żywe  w jego pamięci. Takich historii jest dużo więcej, a nad wieloaspektowym  cierpieniem swych bohaterów autorzy pochylają się z empatią i  szacunkiem. „Moskwa Noir” zawiera także opowiadania-bomby, eksplodujące podczas  czytania i pozostawiające czytelnika w zawieszeniu i grozie. Tak jest w  przypadku Władimira Tuczkowa, autora chyba najlepszego w tej antologii  tekstu. Jego bohater Maksym, były żołnierz, bierze udział w makabrycznej  grze o zabijanie na ulicach Moskwy. Zdeterminowany i czujny nie  spodziewa się, iż przypadkowe spotkanie z transwestytą zmusi go do  zaplanowania innego niż zamierzał osiągnąć finału sponsorowanej przez oligarchów gry. Zdumienie budzi także zamykający zbiór tekst Siegieja  Kuzniecowa, w którym poznajemy duchy zamieszkujących kiedyś okolice  Łubianki ludzi – cierpiącej na kompleks prowincjuszki Niny czy Kolę,  którego kochanek Jan nadzoruje bezlitosne egzekucje po to, by sam  skończyć, jak jego więźniowie.  Antologia opiera się na tym, co było, na tym co dzieje się obecnie w  Moskwie i na tym, w co może się to miasto zamienić. Poznając losy  bohaterów opowiadań przemierzamy także portretowane z fotograficzną  dokładnością dzielnice Moskwy. Czujemy lodowaty oddech miasta, które  kusi mrokiem. „Moskwa Noir” to projekt odważny, ciekawy i wart poznania.  W końcu ciemne strony – także miast – kuszą dużo bardziej niż blaski. Wydawnictwo Claroscuro, 2011 