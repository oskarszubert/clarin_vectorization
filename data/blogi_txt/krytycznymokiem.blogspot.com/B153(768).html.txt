Windą do...?   Poezja czy proza? Co jest Ci bliższe? Zaczynałem od poezji i przez lata liczyła się tylko ona. Ważne było też dziennikarstwo, dzięki któremu miałem pieniądze na utrzymanie. Poezja i dziennikarstwo szły więc w parze przez kilkanaście lat, dopiero później pojawiła się proza. Teraz myślę przede wszystkim o prozie, ale w głębi duszy pozostałem poetą. Czytanie dobrych wierszy sprawia mi nie mniejszą przyjemność niż obcowanie ze znakomitą literaturą.        Bycie poetą wpływa zapewne na to, jak piszesz powieści…    Bycie poetą i dziennikarzem, czyli zupełnie przeciwstawne rzeczy. Poezja nauczyła mnie, by patrzeć na świat nieprozaicznie i opowiadać go językiem niecodziennym. Z kolei dziennikarstwo to troska o jasność myśli i precyzję wypowiedzi. I gdzieś pośrodku, między językiem poetyckim a dziennikarskim, sytuuje się moja proza. Gdybyś miał takiego modelowego czytelnika, któremu dedykowałbyś wszystkie swoje książki, kim miałby być? Jaką powinien mieć wrażliwość?    Modelowy czytelnik… A najlepiej modelowi czytelnicy, mnóstwo modelowych czytelników śmiech Chyba każdy autor o nich marzy, a niektórym te marzenia się spełniają. „Swojego” czytelnika wyobrażam sobie jako osobę otwartą, tolerancyjną, oczytaną, z poczuciem humoru, ale zarazem romantyczną, a nawet odrobinę sentymentalną. Mogę to ująć też inaczej: Czytelnik, który lubi klimat utworów Woody’ego Allena, Bukowskiego, Mendozy i Remarque’a, powinien zaakceptować moje książki, taką przynajmniej mam nadzieję.     W 2004 roku wydano „Białego Kafkę”, Twój debiut prozatorski. O czym jest ta książka?     O facecie, który ugrzązł w alkoholizmie, stoczył się i stracił niemal wszystko, a potem próbuje się odbić od dna, szukając ratunku w miłości. To nie jest poradnik antyalkoholowy, chociaż wykorzystywałem własne doświadczenia, tylko poszatkowana powieść, która najlepiej rozchodziła się wśród niepijących alkoholików. Osoby, u których w rodzinie problem uzależnienia się pojawia, także się nią interesowały.      Sami alkoholicy nie? Moim zdaniem wielu dramatów alkoholowych udałoby się uniknąć, gdyby człek w nałogu stanął przed lustrem… i się do tego przyznał. Bohater „Białego Kafki” naprawdę się ratuje przed piciem?    Z tego, co wiem, czynni alkoholicy też po nią sięgali, tyle że się z tym nie afiszowali. Być może niektórzy po lekturze tej książki przestali pić gorzałę. Lubię w każdym razie tak myśleć. Przyznanie się do własnej bezsilności wobec alkoholu to pierwszy krok do wyzwolenia z nałogu.    Kafka jest Ci bliski i wciąż w Twym pisaniu obecny. Remek Grzela, z którym rozmawiałem w lutym, powiedział, że dla niego to pisarz totalny i że jest czymś na kształt wirusa, z którego nie można się wyleczyć. Kafka dla Ciebie to…   Praha:)     ...tajemnica, geniusz i prorok, który w „Procesie” przewidział niedaleką przeszłość. I który bał się myszy. Intrygują mnie także relacje Kafki z jego kobietami. Ta jego nieporadność, a może udawanie nieporadności, jest fascynująca.        Nowa książka, "Berlin, późne lato", świetnie się sprzedaje. Jak myślisz, co „kupiło” czytelników? Motyw wojny, wewnętrzne rozterki bohatera, miłość na przekór i pomimo, a może fatalizm i romantyzm, którego już nie ma?      Wszystko to, co wymieniłeś, plus tytuł i okładka. A także może jeszcze to, że rozgrywająca się w wojennym Berlinie historia opowiedziana jest z perspektywy Niemca, co w literaturze polskiej jest raczej rzadkością. Tak jak rzadkością jest, by Niemiec był postacią pozytywną. W końcu Hans Kloss tylko udawał Niemca. A książka sprzedaje się nie tyle świetnie, ile dobrze. Nie przesadzajmy.     Zapytam o miłość, bo odgrywa znaczącą rolę dla każdego Twojego bohatera. Każdy cierpi, gdy kocha i idealizuje kochanki. Wydaje się, że miłość w Twoich książkach ma nie tyle gorzki smak, co nabiera dość opresyjnego charakteru; pozornie wyzwala mężczyzn, ale i mocniej ich gubi… w samych sobie.    Gdyby to było możliwe do zrobienia, powinienem powiedzieć Ci, żebyś o miłość zapytał moich bohaterów. Tak ich sobie wymyśliłem i tak to wyszło. Może są psychicznymi masochistami? Nie wiem, czy zauważyłeś, ale postaci, które wykreowałem w swoich książkach, zwłaszcza w „Białym Kafce” i „Drodze do Tarvisio”, przypominają trochę samego Franza Kafkę, którego pociągały kobiety, ale który jednocześnie się ich bał i nie chciał się z nimi trwale wiązać.        Ale ci mężczyźni – w moim odczuciu – nie są mizoginami…    A Kafka niby był? Ja go nie postrzegam jako mizogina, i tak samo moi bohaterowie nimi nie są. Nawet jeśli ich kobiety niekiedy denerwują, to w równym stopniu, co mężczyźni.     Bohater "Drogi do Tarvisio" nienawidzi Niemców. W nowej powieści ukazujesz ich w 1943 roku. Nie są głośni, nie bekają przy stole, nie zachowują się głośno w miejscach publicznych. Są zagubieni, żyją w niepewności, mają bardzo ludzkie oblicze. Czy Niemcy mocno się zmienili od czasu przegranej wojny? To jakaś ewolucja narodowa czy chcesz pokazać ten naród z różnych stron?      Oczywiście, że Niemcy przeszli ewolucję po drugiej wojnie, choć na ile się zmienili faktycznie, nie umiem odpowiedzieć. Myślę, że tę ich przemianę zweryfikowałby, czego im absolutnie nie życzę, jakiś potężny kryzys gospodarczy. Gdyby nagle kilka milionów Niemców straciło pracę, zobaczylibyśmy, co jest warta ich demokracja i czy demony przeszłości naprawdę minęły, czy pozostawały tylko w uśpieniu. W „Drodze” bohater rzeczywiście nie zostawia na Niemcach suchej nitki, zwłaszcza za wojenną przeszłość. Ale chyba dlatego napisałem „Berlin”, żeby samemu sobie udowodnić, iż potrafię spojrzeć na Niemców z innej strony. Zdecydowana większość tego społeczeństwa uległa przed i w czasie wojny nazistowskiemu zaczadzeniu, lecz były też wyjątki, które uosabia bohater „Berlina” Otto Peters.           Uwiera Cię antysemityzm, Grzegorz K. z „Drogi” nie może go znieść. Myślisz, że we współczesnym społeczeństwie polskim tkwi gdzieś niebezpieczeństwo powtórki choćby marca 68 roku w białych rękawiczkach, w formie stonowanej? Bo ja wciąż widzę koszmarne „jude raus” na murach albo słyszę podśmiechujki młodych ludzi, którzy w tramwaju komentują żydowskie pejsy widziane, gdy mijamy jakiegoś przechodnia na Kazimierzu.    Owszem, antysemityzm mnie uwiera, to zmora wielu społeczeństw od setek lat, choć ostatnie stulecie było najgorsze. Tylko że czasami nie mam już o tym siły mówić. Zawsze bowiem, gdy jest mowa o antysemityzmie w Polsce, znajdzie się ktoś, jakiś obrońca prawdziwej polskości, który do ostatniej kropli krwi będzie udowadniał, że w Polsce nie ma antysemityzmu i nigdy nie było. Zwykle taki ktoś dodaje przy tym, że on nie ma nic przeciwko Żydom, ale... I po tym „ale” można go poznać. Wkurzają mnie też głosy, że co nas obchodzi Holocaust, to sprawa między Niemcami i Żydami, Polacy przecież też cierpieli, może nawet najbardziej z wszystkich narodów. Zapominamy, że mieszkający przed wojną Żydzi byli obywatelami naszego kraju, czyli – czy się to komuś podoba, czy nie – byli istotną częścią polskiego społeczeństwa.  I choćby tylko z tej racji należy o nich pamiętać. A powtórka z niechlubnej przeszłości, o której wspominasz, jest możliwa. Historia ma bowiem to do siebie, że jej mechanizmy się powtarzają. Niektórym ludziom wystarczyłoby dać szansę i na pewno by się „wykazali”. Nawiążę do jeszcze jednej, marcowej rozmowy z Piotrkiem Czerwińskim. Zapytany o to, co najbardziej wkurza go w Polakach i polskości, odpowiedział: plebejska służalczość. Polacy się nie szanują, sami siebie i siebie nawzajem. A przed innymi się płaszczą, kładą uszy po sobie. Znalazłbyś inną przywarę? Nawet niejedną: cierpiętnictwo, ponuractwo i chamstwo. Gdyby nie to, bylibyśmy fajnym narodem, który jednakże odznacza się szczególną dwoistością. Trafnie scharakteryzował nas pewien, niestety, esesman w rozmowie ze szmalcownikiem: „Wy, Polacy, jesteście dziwnymi ludźmi. W żadnym innym narodzie na świecie nie ma tak wielu bohaterów i tak wielu donosicieli”.    Dobry papieros nie jest zły!     Mimo tego dualizmu da się kochać polskość?    Pewnie, że się da, lecz często jest to miłość nieodwzajemniona.     Od trzech lat prowadzisz bloga. Czym jest „Notes Poetycki”?    Kiedy go zakładałem, byłem jeszcze przed „Drogą do Tarvisio” i „Berlinem”, myślałem natomiast o wydaniu, po trzynastu latach przerwy, nowego zbioru wierszy. Wrzucałem więc na początku swoje wiersze i jakieś refleksje o poezji. Tomik „Data” się ukazał, a Notes z czasem stał się nie tylko Poetycki: oprócz wierszy publikuję na nim recenzje książkowe i teatralne, fragmenty prozy. Nazwy jednak nie zmieniłem ani nie utworzyłem innego bloga, żeby nie mnożyć swych internetowych bytów.          Czytujesz młodą gniewną polską prozę współczesną? Interesuje Cię, co mają do powiedzenia młodzi debiutanci?    Niegdyś byłem z nią na bieżąco, teraz z doskoku. Śledzę raczej wypowiedzi i dyskusje o niej. Tylko że ja nie dzielę literatury na „młodą” czy „starą”, ale na „dobrą” i „złą”. Choć oczywiście jestem pełen uznania, gdy młody człowiek napisze interesującą powieść. Do prozy trzeba dojrzeć. Jednym się to udaje w wieku dwudziestu lat, innym znacznie później. Ja pierwszą powieść napisałem jako czterdziestoletni facet, czyli w porównaniu np. z Dorotą Masłowską byłem starcem.            To jaka jest ta dobra? Kilka tytułów? Książki, z którymi zawarłeś przyjaźń na całe życie?    Coelho… śmiech Żartowałem oczywiście, żaden Coelho! To, co najważniejsze powiedział w literaturze Szekspir, po nim niemal wszystko było już powtórzeniem lub rozwinięciem, zmieniała się tylko forma. Mówią, że czym skorupka za młodu i w moim przypadku to się sprawdza. Cenię i lubię utwory pisarzy, których czytałem w młodości: Marqueza, Thomasa Manna, Hemingwaya, Borowskiego, Remarque’a. I masę innych. I rzecz jasna poetów: Herberta, Różewicza, e.e. cummingsa.        Gdybyś mógł w czarodziejski sposób przenieść się w czasie i przestrzeni… z Kielc początku lata 2013 przeniósłbyś się do…?    Ale przecież mam taką magiczną umiejętność i jest to zaleta bycia pisarzem. Teraz, nie ruszając się z Kielc, jestem w Wiedniu jesienią 2012 roku, bo tam głównie rozgrywa się akcja powieści, nad którą właśnie pracuję. Chciałbym jeszcze przenieść się do Pragi z początku lat dwudziestych ubiegłego wieku. Niech to nie zabrzmi megalomańsko, ale niedawno sobie uświadomiłem, że Pragę i Wiedeń znam tak samo albo lepiej, jak Warszawę i Kraków, mimo że znacznie częściej przebywałem w tych dwóch ostatnich miastach. Rzecz chyba w intensywności poznawania.        Zdradzisz, o czym będzie nowa książka?    Wiesz, jak to jest, lepiej nie zapeszać i za dużo nie mówić... Przesądny jestem. Dlatego tylko tyle: będzie o miłości – z obrazami austriackich ekspresjonistów i branżą erotyczną w tle.     Rozmówcy razem, wrzesień 2012, fot. Mariola Sznapka     Chuck Palahniuk napisał książkę o pornobiznesie. Rozumiem, że będzie łagodniej?    Wpuszczasz mnie… Dostałem niedawno „Snuffa” Palahniuka, na razie czytałem fragmenty, ale na ich podstawie mogę zapewnić, że tak ostro jak u niego nie będzie. Zresztą pornobiznes nie jest głównym tematem nowej książki. Teraz zrobiła się moda na pisanie i czytanie powieści erotycznych, tylko że ja świadomie zawsze staram się być na bakier z tym, co jest aktualnie modne i nie zamierzam tego zmieniać.              Często bywasz na targach książki. O czym rozmawiają z Tobą czytelnicy? O co pytają?    Targi nie są najlepszym miejscem do rozmów z czytelnikami, za duży szum i rejwach, można najwyżej podpisać książkę i się uśmiechnąć, co innego spotkania autorskie. Tam, poza standardowymi pytaniami, nad czym obecnie pracuję, jestem często pytany, ile prawdy jest w tym, co piszę, a przecież wiadomo, że literatura to jedno wielkie zmyślenie chwilami oparte na prawdzie. Niektórzy mówią mi też, że piszę za krótkie powieści, ale co ja poradzę, że z natury jestem leniwy. Piszę w dość szybkim tempie, jednak się nie rozpisuję, żeby mieć jak najszybciej książkę z głowy. Pisanie to męczący psychicznie i fizycznie proces, ale je nawet lubię i jest to trochę masochistyczna przyjemność. Czyli moi bohaterowie pod tym względem są trochę do mnie podobni. Najbardziej jednak nie znoszę poprawiania tego, co już skleciłem. Po trzech miesiącach pisania, kolejne trzy zajmuje mi nanoszenie poprawek. Lecz wiem, że dla swojego dobra i szacunku dla czytelników, muszę to zrobić, bo jak mawiał jeden z moich redakcyjnych szefów, nie ma takiego dzieła, którego nie można by skrócić o połowę.     Dzięki za rozmowę i życzę weny, by nowy tytuł też zachwycił! 