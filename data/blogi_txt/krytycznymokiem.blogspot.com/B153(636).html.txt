Najnowsza książka Wojciecha Albińskiego – nie tego od „Przekąsek –  Zakąsek” - głęboko osadzona jest w problematyce społecznej RPA i wraca  do zdarzeń, które w czasach apartheidu miały znaczenie kluczowe tak dla  białych, jak i czarnych. Piętnaście miniatur literackich zebranych w tej  publikacji to wyraźny głos przeciw klasyfikacji społeczności południa  kontynentu w zależności od koloru skóry. To zatem literatura, która ma wyraźny rys dokumentalny. Chociaż dotknięte przez Albińskiego problemy  wciąż rozbijają się między bielą i czernią skóry, nie jest to książka  czarno – biała w swej wymowie. Tytułowe opowiadanie odnosi się do  białego mężczyzny, który pragnie w Soweto – mieście czarnych – odwiedzić  swą zuluską ukochaną. Dla Martina nie ma granic, chociaż musi je  przecież przekraczać. Jak ma zbliżyć się do kobiety, o której marzy,  skoro obowiązuje zakaz mieszania ras i o żadnych zbliżeniach – tych  seksualnych i nie tylko – wolno jedynie marzyć? Martin gardzi swym  rodowym bogactwem białego, które zbudowane zostało na wyłudzeniach i fałszerstwie. Czarna strona Johannesburga jednak nie chce przyjąć  białego buntownika, o czym świadczy atak Tsotsie na Martina. Tak oto w jednym z ważniejszych opowiadań Wojciech Albiński  pokazuje, jak trudno opowiedzieć się po jednej ze stron, jak niezwykle  nikła jest granica porozumienia między białymi i czarnymi oraz wskazuje,  iż nawet wielka miłość nie jest w stanie tych granic zniszczyć. Biali w  RPA uważają się za właściwe osoby na właściwym miejscu, ponieważ  podejmują się jakichś czytelnych ról. Zakonnica, bohaterka opowiadania „Siostry Świętej Doktoryny”, uzasadnia racje białego człowieka do praw i  poszanowania, włączając w nie pogląd utylitarystyczny. „Tu każdy  wykonuje jakiś zawód. Takie wrażenie można odnieść, jeśli widzi się  tylko białych… Jeden jest urzędnikiem w banku, bywają księgowi, zdarzają  się lekarze i hodowcy… Co innego czarni, oni tu po prostu mieszkają!  Są. Bez zawodu, zadania, usprawiedliwienia”. Czarnym nie wolno po prostu  być w ich naturalnym świecie, który biali kiedyś podbijali? To jeden z  wielu absurdów, jakie wyzierają z opowiadań Albińskiego. W nich toczy  się wciąż wojna między rasami; sięga daleko głębiej, porusza kwestie nie  tylko etniczne, ale i egzystencjalne. Albiński używa symboliki oszczędnie, jego teksty bliższe są realistycznym obrazkom rodzajowym z  ulic Johannesburga rodem, ale tak naprawdę doskonale wiemy o tym, że  każdy z tych krótkich tekstów mówi jeszcze coś więcej niż to, co można  zeń wyczytać.  Autor sięga do przeszłości, chociaż bodaj tylko w jednym opowiadaniu pojawia się widoczna data – 1963. Wówczas w Pretorii odbywa się proces  trzech czarnoskórych komunistów. Do jego rozstrzygnięcia konieczne jest  zdanie kogoś z zewnątrz. Tym kimś jest Polak, ojciec Izydor, profesor  teologii we Fryburgu. To on ma rozstrzygnąć o ich winie i wydać wyrok w  sprawie precedensowej. Co zrobi? Postąpi zgodnie z własnym sumieniem.  Tak jak postępują w większości wszyscy bohaterowie Albińskiego – ci biali, którzy uważają, że mają wszystko oraz czarni, którzy tłumią w  sobie gniew o to, że tak wiele im zabrano.  Konflikty i spięcia międzyrasowe świetnie oddaje miniatura pod  tytułem „Doktor w Zululandzie”. Dochodzi w niej do konfrontacji białego lekarza z czarnym medykiem, w której nie ma miejsca na porozumienie.  Umierają ci, którym życie wieści biały lekarz; żyją ci, którym czarny  medyk nie dał szans na życie. Ludzie przestają ufać lekarzom, medycynie,  samym sobie. I oddzielają się od siebie jak tylko mogą. Opowiadanie  „Klub” ukazuje galerię postaci majętnych i mających się za bogów  białych. Tymczasem „Johannesburg tej nocy” mówi głównie o frustracjach czarnoskórych, którzy wchodzą w konflikt z prawem i podczas kościelnej  mszy terroryzują wiernych, by odebrać datki „dla potrzebujących”.  Są teksty, w których bohaterowie próbują przełamać dzielące ich  granice. W tym kontekście najciekawszym chyba opowiadaniem będzie  „Kłamstwo za kłamstwem”, w którym owoc zakazanej miłości jest  jednocześnie dzieckiem, jakie nieświadome swej misji, może prowadzić do  pojednania, choć trudno o nie akurat w RPA i czasem trzeba wyjechać, przekroczyć granice realne, by pękły te, z powodu których tak ciężko żyć  na południu Afryki.  Czy „Soweto – my love” wraca do problematyki czasów minionych, czy  też natrętnie daje znać, iż opisywane problemy są nimi nadal? O czym  pisze Albiński? O różnym rozumieniu tego, czym jest człowieczeństwo? A  może o problemie niemożności jakiegokolwiek porozumienia, skoro tylko w tyglu walki można coś osiągnąć? Na pewno zbiór tekstów Albińskiego  opowiada o tragedii istnienia zarówno w wymiarze jednostkowym  (dramatyczne opowiadania „Komisja” czy „Koniec Wielkiego Treku”), jak i  społecznościowym  (wspomniany już „Doktor w Zululandzie” czy otwierająca  zbiór „Msza za niepamięć”). Autor podkreśla, że nic nie jest tylko  czarne lub białe w świecie, który te dwa kolory upatrzył sobie do wytyczania granic rodzących cierpienie i ból…  Najciekawsze jest jednak to, że Albiński pisze o czasach zakazu  mieszania ras, a jednocześnie pokazuje, jak dwie rasy – ścierając się –  tworzą mimo wszystko wspólną płaszczyznę życia z problemami podobnymi jednemu i drugiemu kolorowi skóry. Czytając „Soweto – my love”, można  jednocześnie słuchać energetyzującej muzyki Kwaito, dzięki której gniew  czarnych mieszkańców południowej Afryki wyraża się mocno i dobitnie. Tak  jak stara się to pokazać Wojciech Albiński. Wydawnictwo W.A.B., 2012 