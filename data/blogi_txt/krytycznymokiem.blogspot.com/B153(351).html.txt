Wydawać by się mogło, że literackie dokonanie znanego już na polskim  rynku wydawniczym Dany’ego Laferriére’a jest swoistym antidotum na  mroczny obraz Haiti, o jakim można było przeczytać w wydanej przed dwoma  laty książce „Dzieci bohaterów” Lyonela Trouillot. Tam doświadczaliśmy  bólu przemocy; byliśmy świadkami, jak przemoc rodzi przemoc, a wszystko w  porażającej krainie biedy i moralnego ubóstwa, jakim było Haiti.  Laferriére o swej ojczyźnie pisze nieco inaczej, albowiem „Kraj bez kapelusza” to powieść wieloznacznie dowcipna i satyryczna, niemniej  odnieść można wrażenie, iż nad literaturą haitańską wisi jakieś fatum,  które nie pozwala na bycie radosną, prostą i dającą przyjemność.  Wszystko można powiedzieć o „Kraju bez kapelusza”, ale nie to, że jest książką prostą.   Czyta się ją błyskawicznie, bo sprawia wrażenie poszatkowanej,  przedstawia krótkie scenki, rozbija się na atomy; niby funkcjonuje jako całość, ale na pewno całością nie jest. Założeniem twórcy mogło być ukazanie niejednoznaczności społeczeństwa haitańskiego widzianego  oczyma syna marnotrawnego, który po dwudziestu latach emigracji w  Montrealu powraca tam, gdzie namacalnie czuje, czym jest życie. Dodatkowo przekroczy jego granice i znajdzie się po drugiej stronie, czyli tam, gdzie umarli wędrują bez kapeluszy na głowie.  Narrator już na wstępie określa siebie mianem pisarza prymitywisty. On  jest tutaj od detali, generalizować i podsumowywać może sobie czytelnik.  Od samego początku jego Haiti ma dwa oblicza:  „Kraj na jawie: walka o przetrwanie. Kraj we śnie: wszystkie fantazmaty najbardziej megalomańskiego ludu na Ziemi”.  Dlaczego megalomańskiego? Dowiemy się, że to Haitańczyk jako pierwszy  stanął na księżycu. Że bycie prezydentem tego kraju jest o wiele  bardziej absorbujące od bycia prezydentem Stanów Zjednoczonych. Poza tym marzeniem każdego obywatela jest zostanie właśnie prezydentem Haiti. Po  co? By rządzić. By na przykład walczyć z bliżej niesprecyzowaną armią  zombie, która grasuje w Bombardopolis, małym miasteczku na północnym  wschodzie kraju.  Zanim o przestrzeniach, jakie przemierza Stary Gnat – bo tak mówi na niego matka – słów kilka o tym, w jaki sposób je portretuje. „Nie piszę, mówię. Pisze się duchem. Mówi ciałem. Odczuwam ten kraj fizycznie. Aż idzie w pięty”.  Odczuwanie Haiti wiąże się z faktem, iż przez ostatnie dwadzieścia lat  nasz opowiadacz odcięty był od korzeni. Jednocześnie stwierdza po  powrocie, że niewiele się zmieniło w kraju-matce. Tak, własną  rodzicielkę utożsamia z Haiti, a skoro bardzo ją kocha, wiemy od razu  jaki ma stosunek do swej ojczyzny.  Tylko co tam kochać?  Haiti to przedziwny kraj. To dżungla, gdzie słońce wciąż uderza do głowy i kraina zmarłych, wielkie cmentarzysko.  Przerażająco brzmi to w zestawieniu z narodową tragedią, jaką było  trzęsienie ziemi i kiedy takim mianem Haiti określali dziennikarze z  całego świata. W książce Laferriére’a chodzi jednak o inne cmentarzysko,  bardziej metafizyczne, bardziej zawoalowane i przez to bardziej  niebezpieczne. Niebezpieczne jest bowiem to, co spotyka Starego Gnata,  ponieważ otrzymuje propozycję przejścia granicy świata żywych i  umarłych. I tu już zaczyna być i symbolicznie, i mitologicznie, i  jeszcze dodatkowo sensacyjnie. Co wiedzie bohatera ku nieznanemu?  Dlaczego żywi wokół niego wciąż nawiązują do śmierci i na swój sposób ją celebrują?  „Kraj bez kapelusza” to także kawał dobrego reportażu.   Smród na ulicach Haiti czujemy we własnych nozdrzach, niesprawiedliwość  społeczna zaciska nasze pięści, a fakt, iż rzekomo – tak mówi napotkana  przez Gnata kobieta – każdy w tym kraju nosi maski, dodatkowo niepokoi  nas i bohatera książki. Tym bardziej, że powrót jest dla niego okazją do spotkania z dawnymi bliskimi przyjaciółmi i miłością swego życia.  Podsumowując, można by stwierdzić, że to książka o tym, jak umiera się  na Haiti i o tym, że żywych i umarłych tak wiele nie dzieli.  Laferriére to pisarz groteskowy i śmiertelnie (sic!) poważny zarazem.  Zdecydowanie polecam tę lekturę, ale myślę, że warto względem niej  zachować dystans, bo potem możemy kurczowo ścisnąć rękę i sprawdzać, czy  nadal czujemy w niej puls.  Mocne, egzotyczne i z dużym pazurem autoironii, satyry i groteski.  Myślę, że to kolejny strzał w dziesiątkę Wydawnictwa Karakter. Wydają  to, co im się podoba. A mnie podoba się to bardzo.          Wydawnictwo Karakter, 2011 