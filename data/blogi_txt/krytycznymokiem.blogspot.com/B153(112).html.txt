Witajcie w Milestone! Tutaj czas się zatrzymuje, powietrze gęstnieje, a  wokół roznosi się jedynie zapach strachu i śmierci. Witajcie w piekle na  ziemi; w miejscu zapomnianym przez Boga, gdzie demoniczny wielebny  nakazuje swym owieczkom mordować dla pokuty, a ludzie nie czekają już na  żadną odmianę, bo dawno przestali w nią wierzyć. „To miasto jest  zarezerwowane dla ludzi wyzutych z marzeń, dla zagubionych i tych,  którzy nie mają już nadziei”. Miejsce, gdzie pojawiają się widma, ludzie umierają, a potem zmartwychwstają, gdzie płonie bar i gdzie popiół i  ogień gaszą łzy oraz skowyt żywych i zmarłych. Trochę strasznie, trochę  śmiesznie, ale ogólnie czyta się „Bar dla potępionych” dość dobrze i  jeśli przymknąć oko na nieścisłości fabularne, przerysowane (nie  groteskowe, a pewnie taka była intencja autora) postacie i za dużo  absurdu, można rzecz, iż Kealan Patrick Burke to pisarz mroczny i  frapujący, który nie kończy swojej opowieści wraz z ostatnią kropką. Akcja rozgrywa się początkowo w tytułowym barze, gdzie poznajemy co  najmniej ekscentryczne persony. Jest wśród nich Gracie, skazana na stagnację przez przekleństwo ojca, a raczej demonicznej, azjatyckiej  macochy. Jest czarnoskóry olbrzym Wintry, dla którego słowa są zbędne, a  który walczy z widmem znienawidzonego, krzywdzącego go przed laty ojca.  Mamy także Cobba, nudystę-ekscentryka, silącego się na cztery te same dowcipy, którymi zamęcza innych. Jest jeszcze brzemienna Florence, która  rzekomo zabiła kiedyś swego męża i Kyle – młody chłopak z pistoletem,  którego chce użyć przeciwko swemu ojcu, Tomowi. Tom zaś to zgorzkniały  szeryf, który od dawna nie ma już sił, aby dbać o porządek w Milestone.  Tak jak inni poddaje się terrorowi wielebnego Hilla, który zastąpił  księdza- samobójcę, a teraz sieje postrach w miasteczku, rzekomo ocalając przed piekłem  tych, którzy i tak się w nim znajdują. Czytelniejszym i  wyraźniejszym pośrednikiem piekielnych zaświatów jest jednak Kadawer –  starzec wydzielający specyficzny, dość przyjemny zapach. Czy tak pachnie  Zło? Trudno powiedzieć, skoro wszyscy bohaterowie Burke’a są nim przesiąknięci. Wszyscy także spotykają się w upiornym barze, z którego  trudno im się wydostać. Jak portretowana jest ta spelunka? „To jest  wieczne potępienie, a przynajmniej coś w rodzaju poczekalni, gdzie  możemy tylko siedzieć, kisić się i czekać, aż ktoś wywoła nasz numerek”.  Bohaterowie siedzą, kiszą się i czekają, dopóki w drzwiach nie pojawi  się złodziejaszek Brody i jego umierająca dziewczyna Carla…  Zdarzenia toczą się w zawrotnym tempie i trudno chwilami się nawet  zorientować, czy dany bohater jeszcze żyje, czy obserwujemy poczynania  jego ducha. Jeżeli do opisanego powyżej towarzystwa dodamy prostytutkę  Eris kuszącą wśród świec i manekinów oraz miejskiego doktora Hendriksa,  który zabija rzekomo śmiertelnie chorą żonę i popada w obłęd, otrzymamy  narrację wyjątkowo przygnębiającą. W „Barze dla potępionych” szerokim  echem odbija się hasło pokuty i pragnienia uwolnienia się z cielesnej powłoki, dającej jedynie ból i przynoszącej frustrację. U Burke’a nie ma  niczego, co kazałoby spojrzeć na jego postacie inaczej niż na  naznaczonych piętnem cierpienia. Nic nie przynosi ukojenia tego  cierpienia, a sama książka staje się momentami nieznośnie duszna i  nadmiernie przerażająca. Nie przeraża w niej krew, zbrodnia, liczne  wulgaryzmy czy wisielcza atmosfera. Chodzi bardziej o to, iż już od  samego początku wiemy, że ta powieść musi skończyć się źle, nie ma w  niej jakiejś wyraźnej gradacji napięcia, wszystko podane jest na literackiej tacy już od pierwszych słów. Potem pojawiają się mniej lub  bardziej prawdopodobne zdarzenia i postaci, ale opinii o powieści  wyrobionej już na początku zasadniczo to nie zmienia.  „Bar dla potępionych” to przykład specyficznej literackiej formy  rozrywki. Można doszukiwać się w niej poważniejszych pytań o istotę  ludzkiego bytu, definicję zła i wzajemnych zależności między niegodnym  życiem a potępieniem po śmierci. Można spojrzeć na prozę Burke’a jako na  swego rodzaju moralitet. Można równie dobrze przymknąć na wszystko oko i  dać się uwieść narracji wiodącej nas do piekła. Tylko czy ta droga przyniesie nam prawdziwą satysfakcję czytelniczą? Wydawnictwo Prószyński i S-ka, 2011 