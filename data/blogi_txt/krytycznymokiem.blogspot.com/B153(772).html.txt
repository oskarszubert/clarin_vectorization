fot. Robert Wiącek   Co Ci się ostatnio śniło niezwykłego? Byłam w nieistniejącym już barze mlecznym Gościnny na Żoliborzu – teraz jest tam apteka – i stałam ze swoją kaszą gryczaną w kolejce do kasy, zastanawiając się, czy wziąć wino z lodówki najwyraźniej przywiezionej tu prosto z restauracji w Ikei, a mogłam wziąć wino, bo kasza gryczana zawiera mnóstwo witamin z grupy B, które z kolei wino wypłukuje z organizmu, gdy starsza pani za mną, tak elegancka, że aż błękitnawa, powiedziała do mnie:  - Pani to na pewno zna Churchilla?  A że akurat znałam, to miałyśmy o czym porozmawiać do obiadu. Z winem.    Gdybyś miała zdefiniować kobiecość jak ze snu, jak by wyglądał ten sen? Jak w odpowiedzi na pytanie pierwsze.      Ty, znajoma Churchilla czy błękitnawa elegantka? Czy kobiecość to wy obie, jednocześnie?    Nie jest nigdzie w tym śnie powiedziane, że znajomym Churchilla zbywa na elegancji; logicznie biorąc prawdopodobnie dysponują nawet jej nadwyżką, natomiast, owszem, ja jestem dla siebie zawsze lepiej wcieloną – wcieloną w sensie psychicznym też – kobietą niż jakakolwiek inna kobieta, nie będąca mną. Ale moja większa kobiecość tamtej kobiecości tej kobiecości nie ujmuje. Czy jakoś tak.     Zaczęliśmy od snów, bo ludzie często przywiązują do nich wagę, ale mają problem z interpretacją. Co Ci się wydało ważniejsze – kasza z winem czy pytanie nieznajomej?    Kasza z winem. W pierwszym rzędzie staram się odpowiedzieć na potrzeby ciała, które komunikują mi sny. Jak mi się śni, że jadę na wielbłądzie, to wstaję, żeby napić się wody. Jak mi się śni batonik, to wstaję, żeby zjeść batonik. Albo współżyć seksualnie, no, bo wiadomo, batonik. A gdy się zaspokoi ciało, można pomyśleć o duszy: Churchill? czy to znaczy, że powinnam dodać byłego burmistrza Białołęki do znajomych na Facebooku?    Kto wie! W wywiadzie z Agnieszką Wolny-Hamkało mówiłaś o podróży w kokonie strachu. Pobawmy się w gabinet psychoterapeutyczny, choć pytam jak najbardziej serio. Może najpierw o tym, jak definiujesz strach, a później – jeśli się da – o tym, czego się boisz, hm?      Pewnie gdybym porządnie zdefiniowała strach, przestałabym się bać tylu rzeczy! No, to wolę nie. Strach umożliwia przetrwanie gatunków, prawda? A ja się boję: ludzi z rana, nagłej śmierci, przed którą nie zdążę się wyspowiadać i przyjąć komunii, przypadkowej resekcji łechtaczki w trakcie jakiegoś zabiegu operacyjnego w dolnych partiach ciała, że moje dzieci będą nieszczęśliwe albo niezdrowe, Alzheimera, idiotów przekonanych o własnych racjach. Długo by wymieniać.    A starość?    Starość niepatologiczna, bez jakiejś przesadnej demencji, bez poczucia, że się na skutek niewłaściwych posunięć zostało kompletnie samemu, a wcale się nie chce być samemu – nie, taka normalna starość mnie nie przeraża. I ostatecznie nie jest to coś – starość – co przychodzi z dnia na dzień, można się jakoś tam do niej przygotować. A widzisz, że wśród tych rzeczy, których się boję, wymieniam raczej katastrofy nagłe i niespodziewane.     Co jest nagłego i niespodziewanego w ludziach z rana? Ja z dużym dyskomfortem przyglądam się, jak w porannym autobusie walczą o resztki snu. To takie voyeurystyczne; moje patrzenie na to, jak nie godzą się, by ponownie stać się świadomymi. Skąd ci ludzie z rana w Twym zestawie?    To przez ciśnienie. Mam rano bardzo niskie ciśnienie, którego nie podnosi mi kawa, w każdym razie nie tyle, ile trzeba. W związku z tym wychodząc z domu, jestem raczej dysponowana do rozległych, wymarłych przestrzeni, coś jak po ataku atomowym i widok ludzi jest dla mnie zawsze zaskoczeniem, a już najbardziej na stacjach metra, gdzie ci ludzie nie tylko są widoczni, ale też strasznie dążą do kontaktu fizycznego. Ja jestem gotowa do kontaktu fizycznego dopiero, kiedy rozumiem, co się wokół mnie dzieje. A oni – hop do metra i dawaj się do ciebie przytulać. To sprawia, że czuję się wyobcowana. Wyobcowania też się boję.     W "Małych lisach" zarysowałaś kilka historii i czepiają się o ten zarys, że niepogłębiony. Można jakąś historię opisać kompletnie w detalach czy może ważne są te zarysy, obręby, te kontury i być może granice?      Można opisać. Różni opisują, prawda? Ich się czepiają o inne sprawy. Na przykład, że to takie dopracowane, a jednak o dupie jest. Granice? Jeśli opisujesz kompletnie, w detalach, istotnie, ciebie właśnie i twojej metody pojęcie granic boleśnie dotyczy. Jeśli posługujesz się akwarelą, skrótem i symbolem, sky is the limit.      To teraz pytanie o nienapisane, bez zarysu i granic. „Małe lisy” są dla dziewczynek. Napiszesz kiedyś coś dla chłopców albo o chłopcach? Napiszę. Teraz piszę.    Świetnie! Bo na razie mamy czasami jakichś groźnych facetów, niedostępnych lub… martwych, sprawców ciąż niechcianych albo poronionych. Kobiecość dominuje w Twojej prozie nad męskością w wielu wymiarach. Mężczyźni to temat trudny, niepewny, czy może po prostu nie Twoja bajka?    To się okaże, jak napiszę to, co piszę.     „Obsoletki” już obgadano i zinterpretowano na milion sposobów. A mnie interesuje, z czym wtedy się mierzyłaś, z czym mierzysz się nadal i w jaki sposób opisujesz świat, by czynić go wciąż zagadką?    Zaskakuje mnie to, co mówisz: nie czynię świata zagadką, na pewno nie przez mój opis. Miałam raczej poczucie, że go – sobie i podobnym sobie – wyjaśniam.       Trzy lata temu nazwałem "Obsoletki" szatańską biblią macierzyństwa. Prowokowałaś wtedy. Dzisiaj spora grupa kobiet nie chce być matkami. Albo się nimi stają i sieją zniszczenie; niszczą siebie, swoje dzieci. Matka, która nie jest dobra dla dziecka, narażona jest w tym kraju na ostracyzm. Mama Madzi mogłaby powiedzieć, że o macierzyństwie przeczytała w jakiejś szatańskiej biblii. To nie jest przecież słodko być matką, czyż nie?    Zależy dla kogo. Myślę, że dla Ciebie bycie matką byłoby traumą, z której nie podniósłbyś się do końca życia. A ja to lubię.   Matka, która nie jest dobra dla dziecka, nie powinna być narażona na ostracyzm, bo czym jest ostracyzm, jeśli nie rodzajem niekonstruktywnego focha, tylko zwyczajnie powinna wziąć dupę w troki i albo zacząć być dla tego dziecka dobrą, albo oddać je komuś, kto je będzie kochał w taki sposób, że po latach to dziecko nie powie „wiem, że mnie kochałaś, ale okazywałaś to dziwnie”. A jeśli sobie z tym uparcie nie radzi, powinno wkroczyć państwo.     To co facet powinien zrozumieć z macierzyństwa, żeby nie było dla niego traumą?    Że macierzyństwo nie jest dla faceta. Po prostu.     Czujesz się w jakiejś sferze swego życia kobietą spełnioną, kobietą sukcesu? Tak do końca i niezaprzeczalnie?    W każdej, wymień dowolną. A to dzięki sporej zdolności do redefiniowania pojęć „spełnienie” i „sukces” na bieżąco. Wiesz, jestem dorosła.       Kiedy przyszedł moment, gdy postanowiłaś zmierzyć się z prozą? Przecież Twój język macierzysty (sic!) to język poetycki, język niedopowiedzenia i dwuznaczności.  A proza o niedopowiedzeniach i dwuznacznościach z różnym przyjęciem się spotyka. Poza tym – jak sama zauważyłaś w rozmowie z Agatą Kulą – pisanie prozą piętrzy trudności i wymaga większej samodyscypliny.    Mój język macierzysty to polski. Po „Małych lisach” postanowiłam, że nie będę już dłużej zwracać uwagi na fakt, że krytykom sprawia problem powkładanie mnie w szufladki. Zasadniczo zamierzam doprowadzić do tego, że zamiast mówić „Bargielska, poetka i pisarka”, będzie się mówić „Bargielska, pisze po polsku”.   A dyscyplina? Jak się bierzesz za filmiki Chodakowskiej na youtubie, też musisz mieć gotowość do utrzymania jakiejś tam dyscypliny. Są ludzie, dla których wstanie rano jest wyzwaniem z zakresu samodyscypliny. Trzeba tylko doprowadzić do momentu, w którym wyzwanie staje się rutyną i potem to już jakoś hula. Kto według Ciebie pisze dziś tak, że bez wahania wskazałabyś, iż polski jest jej/jego ojczystym językiem?    Tamara Bołdak- Janowska.     I jeszcze pytanie o festiwale literackie, bo bywasz i się udzielasz. To nowy sposób poznania recepcji własnych publikacji czy po prostu właściwa Tobie metoda autopromocji?    Nie „udzielam się”, tylko pracuję. Płacą mi za to, wiesz, ale nie tak, jak młodej Kwaśniewskiej, która za uświetnienie imprezy bierze według swojego kwaśniewskiego taryfikatora, bo ja tam jednak muszę się czymś wykazać. O moim poważnym podejściu niech świadczy fakt, iż masz stuprocentową gwarancję, że w czasie dowolnego festiwalu możesz mnie spotkać tylko i wyłącznie w czasie tego czasu, za który mi płacą. Cenisz się i tak trzeba. Co jednak w momencie, kiedy przedłuża się panel dyskusyjny, na jakimś warsztacie pojawia się problem do dłuższego omawiania. Patrzysz na zegarek i wychodzisz? Nie, przecież płacą mi za całość panelu. Nie płacą mi natomiast, żebym z nimi chodziła na piwo, a zgodzisz się ze mną, że duża część promocji odbywa się w tym świecie w trybie grupowego chodzenia na piwo. Kiedyś jeden facet chciał być koniecznie moim agentem. Coś go tam potem dopadło i z jego posługi niewiele wyszło, ale teraz myślę, że chciałabym mieć takiego agenta, który by za mnie chodził na promocyjne piwa.       Nie lubisz piwa czy bicia piany przy nim? Gadania dla samego gadania, poklepywania, cmokania, pokrzykiwania?    Kocham piwo! Ale jako cel sam w sobie, nie jako pretekst. Ludzie, którzy się znają i lubią, nie potrzebują pretekstu. A ludzie, których znam i lubię, jakoś chwała Bogu nie zaczęli jeszcze masowo wymierać, więc wydaje mi się, że mam zapas na jakiś czas i nie potrzebuję zapoznawać nowych.     Wierzysz w siłę promocji literatury przez media elektroniczne? Krytyka literacka rzekomo przechodzi do blogosfery, Internet jest medium używanym i nadużywanym przez pisarzy. Jak Ty na to wszystko spoglądasz?    Tak szczerze to nie mam zdania. Kiedyś myślałam, że Internet jest dobrym miejscem, żeby zacząć. Gdybym natomiast dzisiaj zaczynała, ze wszystkich sił starałabym się o obecność na jakimś papierze. Internet, z jego możliwością błyskawicznej reakcji, jest niebezpieczny przez nadreprezentację osób, które nie mają wypracowanego nawyku pomyślenia, zanim się coś napisze. Biuro Literackie wydało niedawno drugie, zmienione i rozszerzone wydanie zbioru poezji „Bach for my baby”. Jest jakiś wspólny mianownik dla tych 36 poezji, które zawiera książka?    Są to wiersze o miłości, napisane prostą, komunikatywną polszczyzną, jedne długie, drugie krótkie. Są też wiersze średnie. Aczkolwiek niektórzy dopatrują się w tej książce teologicznego mikrotraktatu. Bardzo bym chciała z tego miejsca podziękować tym, którzy się dopatrują i pozdrowić: Olek, dziękuję i pozdrawiam!    Do kogo kierujesz słowa „kolego, kolego, zostaw marginesik”?    Tak jak mąż kazał, do Boga. Bo w wierszu, który cytujesz, jest tak: „,mąż mi mówi, żebym napisała wiersz o Bogu pod tym tytułem”. I to właśnie o tym jest: nie chcę, żeby rewidowano dla mnie kamienne tablice, chociaż ogromnie trudno jest mi kierować się w praktyce ich zaleceniami. Ale domagam się marginesiku.       W październiku nowa publikacja, co na nas czeka?    Właśnie wcale nie nowa! Tylko trzy stare, za to w jednej okładce: to będzie zbiór wierszy z trzech pierwszych książek. Artur sobie zażyczył. Teraz tak myślę, że zgodziłam się na tę publikację głównie ze względu na tytuł. Na okrągło spotykam się z utyskiwaniami krytyków, że moje angielskie tytuły to przejaw minoderii, w najlepszym razie zakompleksienia. A miałam na serwetce fajny tytuł, właśnie „Szybko przez wszystko” i propozycja Artura przyszła właśnie wtedy, gdy bardzo chciałam czemuś, poza serwetką, ten tytuł nadać. Oczywiście niektórych obrońców polszczyzny zadowoliłabym prawdopodobnie dopiero wtedy, gdybym moją kolejną książkę zatytułowała „Mężny bądź, chroń pułk twój i sześć flag” czy którymś drugim z tych słynnych pangramów. Może od razu „Daj, ać ja pobruszę, a ty poczywaj”, wielu by westchnęło z zachwytu!    I tak będą wzdychać. Ci, co mają wzdychać. Bo ci, którzy nie mają wzdychać, nie będą. Na tym polega krytyka literacka w Polsce.  Z drugiej strony fajnie będzie patrzeć, jak plują, wymawiając ten tytuł. Bo to się trudno wymawia.    Lubisz piętrzyć przed innymi trudności? Nie, po prostu jestem złośliwa. A teraz dziękuję Ci już za tę rozmowę, ok?    Dzięki! 