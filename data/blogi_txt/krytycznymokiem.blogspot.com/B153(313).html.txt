Czy Wielka Emigracja była prawdziwym ruchem o podłożu patriotyczno-politycznym, czy ledwie zbieraniną wystraszonych sytuacją w  ojczyźnie Polaków, którzy znaleźli we Francji bezpieczny azyl i swój  własny strach, wygodnictwo oraz prywatną potrzebę bezpieczeństwa  przekuwali na wzniosłe idee, włączając w nie Boga? Czy Juliusz Słowacki  mógł normalnie pisać i funkcjonować z kompleksami, w jakie wpędzał go  Mickiewicz? Czy polscy emigranci romantyczni byli ludźmi naprawdę  wierzącymi w swoją dziejową misję? I czy prorok Towiański nie był przypadkiem sprytnym hochsztaplerem, który mamił wizjami, a wierzono mu  tylko dlatego, że odwoływał się do jakże polskiego poczucia wyobcowania,  oszukania przez innych? Czy ostatecznie polski mesjanizm XIX wieku był  jedynie ckliwym hasłem, za którym kryli się mali duchem Polacy, by nie  rzec polaczkowie? Romantyczny kryminał Pawła Goźlińskiego zmusza do  zadawania sobie tych i wielu innych pytań. Bo „Jul” to książka  wychodząca naprzeciw polskiej mentalności kształtowanej w romantyzmie,  to opowieść podejmująca inteligentny dialog z mitami romantycznymi i  książka prowokacyjna. Goźliński nie buduje li tylko mrocznej opowieści o  morderstwach w ciemnych zaułkach dziewiętnastowiecznego Paryża, ale  próbuje zmusić do rozmyślań o specyfice narodowego mitotwórstwa i o  przesłankach każących spoglądać na polski romantyzm jak na epokę  wzniosłych haseł, którym autor kruszy nieco fundament. Tytuł sugeruje już wstępną interpretację powieści, ale z czasem  można się zorientować, iż niemym bohaterem będzie lipiec 1845 roku,  kiedy to rozegrają się zdarzenia, o jakich nie napisali badacze  literatury i historii tego okresu. Zmyślenie Goźlińskiego ma jednak  wielką siłę, bo w opowiadanej przez niego historii mamy do czynienia z prawdą, o której przez lata się nie mówiło. I dodatkowo pasjonującą  intrygę sensacyjną osadzoną w niesamowicie sugestywnie przedstawionych  realiach Paryża – miasta szulerni, ciemnych zaułków, domów uciechy,  biedy i upokorzenia.  Głównym bohaterem, wokół którego koncentrować się będą zdarzenia „Jula”, jest Adam Podhorecki. To człowiek, który ma za sobą niejedną  życiową klęskę: zesłanie, poniżanie, śmierć najbliższych, w końcu  zdarzenie, o którym nigdy nie zapomni choćby z powodu blizn, czyli próba  ukrzyżowania. Podhorecki jest ogarnięty obsesją śmierci i to naprawdę  specyficzna obsesja; jej dowodem jest trumna, w której mężczyzna spędza wiele godzin. Podhorecki to taka polska biografia przegranego i cynika  jednocześnie. Nie sposób nie zauważyć, jak bardzo poczucie zagubienia i  jednocześnie wyniosłości z czasem niszczy jego psychikę. Kiedy wydaje mu  się, że we Francji nareszcie zazna spokojnego żywota u boku Marie,  uratowanej od zguby francuskiej prostytutki, na jego drodze stanie żywa  pochodnia, której męki Podhorecki skróci strzałem z pistoletu. Szybko okazuje się, że brutalnie okaleczony i podpalony mężczyzna to bliski  przyjaciel Podhoreckiego, a morderca rozpoczyna tym makabrycznym wstępem  ciąg dalszych zabójstw.  Ginący zakochani w Notre-Damme, symboliczna śmierć konwulsjonistki,  uratowany przez tragicznym końcem Adam Mickiewicz i ideowe spory, jakie toczą się w tle śledztwa… Tak wygląda „Jul”, dość szybko z mrocznego  kryminału przeradzający się w powieść o tematyce społecznej i  filozoficznej. Okazuje się bowiem, że mordercy będzie bardzo zależało na  tym, by związać ze swoimi poczynaniami życie Podhoreckiego, a w efekcie  doprowadzić do jedności, o jakiej polski emigrant nigdy nawet by nie  pomyślał. Podhorecki tropi zatem zabójcę na własną rękę, a oficjalną drogę śledztwa wytycza komisarz Lang, zgorzkniały i cyniczny Francuz,  który stara się za wszelką cenę tuszować własną bezradność wobec  wydarzeń mających miejsce w Paryżu od 1 do 31 jula 1845 roku. A do  zdarzeń tych misternie zostanie wpleciona jeszcze rosyjska ambasada we  francuskiej stolicy…  Goźliński rozprawia się na kartach swej powieści z polskością w  sposób bezceremonialny. Lang szyderczo pyta: „Wy naprawdę myślicie, że Bóg nie ma nic do roboty, tylko strugać dla Was krzyże, żebyście mogli  na nich zdychać dla tej waszej Polski? Bo wy się kochacie w męczeństwie!  I siebie wzajem byście ze łzami braterskiej miłości w oczach  powywieszali”. Ile romantycznego męczeństwa niesie w sobie prawda o  kolejnych paryskich morderstwach i jak silnie działania zabójcy  zakorzenione są w pismach romantycznych myślicieli? Z drugiej strony,  czym jest Francja, eldorado emigrantów, które tak bardzo sobie cenią? Co  Francuzom połowy XIX wieku zajmuje umysły tak bardzo, jak Polakom profetyzm i mesjanizm? Podhorecki nie szczędzi cynizmu również wobec  Langa, mówiąc: „Wy stworzyliście nowego bożka. On się nazywa postęp i  panować ma nieprzerwanie przez tysiąc lat. Wierzycie, że da wam  nieśmiertelność. A przynajmniej waszym kapitałom, które wiecznie będą  rosnąć”. A obok tych sporów wciąż bardziej wikła się zagadka, kto i z  jakich przyczyn zabija.  „Jul” to świadectwo erudycji autora, albowiem osadzenie powieści w  XIX wieku i liczne mniej lub bardziej czytelne aluzje do romantycznych  myśli ideowych są dowodem tego, że Paweł Goźliński wdaje się tu w spór z  epoką, którą doskonale zna i rozumie. Czy współczesny czytelnik będzie w  stanie do końca zrozumieć przesłanie „Jula”? Książka w tak brawurowy sposób rozprawiająca się z narodowymi mitami, nie kwestionuje przy tym  ich wielkości. I dzięki temu „Jul” to świetna powieść kryminalna, ale i  mądra oraz odważna diagnoza stawiana współcześnie temu, jak duże  znaczenie dla Polski miał romantyzm.  Wydawnictwo Czarne, 2010KUP KSIĄŻKĘ 