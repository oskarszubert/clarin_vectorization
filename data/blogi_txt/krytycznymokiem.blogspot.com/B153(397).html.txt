Przed laty czytaliśmy przejmujące poetyckie wyznania profana autorstwa  Marcina Świetlickiego. Czas na coś nowego, czas na prozę z profanem,  który urasta do rangi świętego i który przeżyje naprawdę niezłą masakrę,  by od stwierdzenia „Jestem bezbożnikiem i hedonistą. Piję alkohol, palę  papierosy i zażywam narkotyki. Nadużywam brzydkich wyrazów, uprawiam  seks przedmałżeński, masturbuję się oraz czytam „Gazetę Wyborczą” dojść  między innymi do takich konstatacji: „Zrozumiałem, że jestem pozbawionym  znaczenia paprochem dryfującym bezwolnie w odwiecznej ciemności,  przypadkową igraszką ślepych i pozbawionych celu sił”.  Kto przeżywa tak głęboką metamorfozę wewnętrzną? Bohater książki  Jarosława Stawireja, którą czyta się błyskawicznie, ale która zapada w  pamięć na długo. Dlaczego? Nie chodzi tylko o to, że „Masakra profana”  to jedna z niewielu naprawdę pozytywnych i dodających otuchy książek w pełnej mroku, depresji i nihilizmu polskiej literaturze współczesnej,  gdzie w różny sposób zdeformowani bohaterowie opowiadają o udrękach  życia. To książka o niezwykłej metamorfozie, a jednocześnie o bardzo  czytelnym przesłaniu; książka pokazująca, w jaki sposób można w prosty  sposób zmienić siebie, chociaż przecież nie jest to proste, a już na  pewno nie dla bohatera tej niezwykłej historii. Książka o sile, jaką ma w sobie dobro i o tym, że często po prostu wolimy wybrać zło. Historia  opowiadająca o dramacie egoisty, który pomógł milionom i któremu  najpierw objawia się wyjątkowo upierdliwa Matka Boska, a potem sam Jezus  Chrystus.  Całkiem niedawno Zbigniew Masternak wykorzystał motyw zstąpienia  Jezusa na polską ziemię XXI wieku (a raczej jej scenę polityczną), ale w  swej powiastce „Jezus na prezydenta!” do powiedzenia nie miał zbyt  wiele. Stawirej wykorzystuje motyw Zbawiciela wieloaspektowo. Jezus wybiera spośród milionów jednego, niewartego przecież uwagi wielkomiejskiego yuppie, który przedstawił się nam już na samym początku  tego tekstu. A jednak wybór ten może być trafiony pod warunkiem, że  profan Stawireja odpowie sobie na kilka pytań, niekoniecznie dotyczących  wiary czy jej braku. Ten, którego wybiera Jezus, zdecydowanie nie chce  być dowodem na to, że Bóg istnieje. Nie chce być niczyim łącznikiem, nie  chce przyjąć niczego z nacierającej na niego sfery sacrum, nie chce  przede wszystkim zmieniać siebie. A jednak się zmieni. Bardzo. Zmieniać się będzie także charakter narracji tej książki i ona sama. W założeniu  autora ma chyba także pomóc w tym, by zmienił się czytelnik. I nie jest  istotne, ile gierek toczy na kartach swej powieści z czytającym  Stawirej. Ważne że „Masakra profana” to książka wyrazista i zmuszająca  do myślenia.  To może kilka zachęt, tropów, haseł i motywów, aby nie czynić z  niniejszego omówienia streszczenia, a skusić do lektury naprawdę  ciekawej. Przede wszystkim wspomniana Matka Boska, której pojawienie się w życiu bohatera spowoduje na początku same straty – odchodzi od niego  dziewczyna, traci szansę na awans w pracy, staje się bezdomny. Potem  jest coraz gorzej. Obcowanie z samobójcami, rozmowy z satanistą,  uczestnictwo w czarnej mszy i ratowanie Maryi Dziewicy przed spaleniem  przez krwawą masakrę piłą mechaniczną bynajmniej nie teksańskiej  produkcji. Dziwne układy z Jezusem, sto dni w leśnej głuszy w domu  porywczego chłopa i jego zdeformowanej córki (Dzidzia Sylwii Chutnik to  przy niej modelka). Dodatkowo sporo metafizycznych mielizn, filozoficznych dysput, mnóstwo znaków zapytania i on, wybrany przez  Niebiosa, oszołomiony i przerażony tym wszystkim, co się wokół niego  dzieje.  To za mało? Warto zwrócić uwagę, że książka Jarosława Stawireja  charakteryzuje się naprawdę wyjątkowym we współczesnej literaturze  polskiej poczuciem humoru i że jest to opowieść po prostu nieźle  skrojona. Interesująca forma tryptyku, inteligentne rozwiązania, fabularne zasadzki na czytelnika i nade wszystko niepowtarzalna mieszanka purnonsensu ze śmiertelną powagą oraz egzystencjalnymi dylematami głównego bohatera. „Masakra profana” to książka dla tych,  którzy nie boją się tego, że Bóg się na nich pogniewa, kiedy się od  niego odwrócą. Także dla tych, którzy są przy nim blisko, ale tak daleko  im do zrozumienia samych siebie. Rzecz naprawdę warta uwagi! Wydawnictwo "Krytyki Politycznej", 2011KUP KSIĄŻKĘ 