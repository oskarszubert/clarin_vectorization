Chylę czoła przed Przemysławem Kanieckim, albowiem jego działania są  niebagatelne. Kiedy przed trzema laty we współpracy z Tadeuszem  Lubelskim zebrał i ogarnął nieznaną, ale i znaną doskonale, lecz na nowo  interpretowaną twórczość Tadeusza Konwickiego, wydawało się, iż „Wiatr i  pył” to naprawdę już ostatnia książka tego autora. Konwicki milczy od wielu lat i trudno to milczenie przerwać. Kaniecki po raz drugi udowadnia, iż jest to możliwe. Zapis rozmów z Tadeuszem Konwickim „W  pośpiechu” to lektura sentymentalna, chwilami rubaszna i dowcipna, mocno  jednak osadzona zwłaszcza w egzystencjalnym nurcie twórczości  Konwickiego, bo i rozmowy dotyczą egzystencji, przemijania i ulotności  pamięci. Rzecz frapująca także z tego powodu, iż Kaniecki przede  wszystkim wie, jak rozmawiać. Dzięki temu możemy dowiedzieć się wciąż czegoś nowego o twórcy, który już dawno postanowił usunąć się ze świata  literatury.  Rozmowy z Konwickim w założeniu mają ukazać go w jakimś nowym  świetle. Już na wstępie widzimy, że zadanie to jest co najmniej  karkołomne. Pisarz z rozbrajającą szczerością deklaruje: „Tak strasznie  bym chciał panu powiedzieć, że badam całe życie siebie i nie mogę do  końca poznać. Ja siebie znam od pięćdziesięciu lat jak łysą kobyłę”. Tymczasem w toku rozmów na różne tematy sam Konwicki ze zdziwieniem  odkrywa, iż czegoś tam jednak o sobie nie wie, coś mu teraz się kreuje i  zmusza do zastanowienia, o czymś jeszcze nie pomyślał i czegoś nie  zrobił. Dodatkowo rozmowy z Kanieckim wzmagają tytułowy pośpiech  duchowy. „Mam ten taki niepokój, który odbija się na całokształcie mego  życia”. Będzie to bardzo widoczne, kiedy Konwicki zaskakiwany pytaniami i  sugestiami kolejnych rozmów, sam sobie będzie zadawał pytanie o to, czy jest w stanie mówić, opowiadać o wszystkim szczerze. Kaniecki zmusza  bowiem do wydobywania skrytych już głęboko w pamięci faktów, zaś proces  ten jest żmudny i chwilami męczący dla Konwickiego. Dyskusje toczą się  wokół jego książek, a przecież sam przyznaje, iż swych książek nie  pamięta, że napisał je i do nich nie wracał, że nie ma go już w tych  wszystkich fikcjach literackich, jakie stworzył. Tymczasem okazuje się,  iż nawet najwięksi znawcy jego twórczości prozatorskiej i filmowej mogą zostać zaskoczeni. „W pośpiechu” to książka, której czas rozmów toczy  się niespiesznie i prowadzi interlokutorów ku wnioskom, które ich samych  zadziwiają.  O czym panowie ze sobą rozmawiają? W kontekście twórczości  Konwickiego o okresie wojennym i socrealizmu oraz o związkach jego  pisania z innymi znanymi personami. Dowiemy się, kiedy i jak wpłynął na  jego twórczość konflikt z Jackiem Kuroniem oraz przyjaźń ze Stanisławem  Dygatem. Konwicki opowiada o wszystkim szczerze, a wyznania cechuje  prostota. Nie ma bowiem żadnych zawoalowanych słów, słów na wyrost, słów  przejaskrawionych i kłamliwych. Jest prawda – o samej istocie pisania, o  wierności własnym zasadom, o ogromnej roli terapeutycznej pisania dla  Konwickiego i o tym, co tak naprawdę ukrywa się w szczegółach „Małej  Apokalipsy”, „Wniebowstąpienia” czy „Nic albo nic”. Niezbyt chętnie odpowiadając na kolejne pytania związane z jego twórczością, Konwicki  przeżywa coś na kształt zdumienia… samym sobą, swoją biografią.  Niekoniecznie biografią pisarza.  Przeczytamy bowiem o jego niewykorzystanych zdolnościach  plastycznych, o niechęci do literatury iberoamerykańskiej, o ruchu  partyzanckim i o tym, jak bardzo wciąż wpływa on na to, kim jest  Konwicki teraz. Dowiemy się kilku ciekawostek o jego paleniu papierosów,  o ograniczeniach świadomości, o starości i ogólnym wstydzie, który towarzyszy mu w życiu oraz o samolotach nad wileńskim niebem, a także o  tych latających nad Warszawą, które złoszczą Konwickiego, bo latać już  nigdzie nie będzie. To także wzruszające wspomnienia żony Danuty i  piękne słowa o rodzinie tak ogólnie. Także o czytaniu – o odrzuceniu  beletrystyki na rzecz literatury naukowej i o tym, że obecne życie  Konwickiego toczy się w rytmie tak zorganizowanym, że aż zaskakującym. Mocną stroną „W pośpiechu” jest sposób prowadzenia rozmów przez Przemysława Kanieckiego. To nie są zwykłe wywiady. To obraz intymnego  wręcz, bardzo emocjonalnego obcowania ze sobą dwóch mężczyzn, którzy z  uwagą się słuchają i bacznie patrzą sobie w oczy. Ta książka to naprawdę  wielkie zaskoczenie i olbrzymia radość dla tych, którzy uznali „Wiatr i  pył” za naprawdę ostatnią książkę Konwickiego. Nie ma co wierzyć w to,  że autor chwyci jeszcze za pióro, ale „W pośpiechu” to świadectwo tego, iż chyba nie powiedział jeszcze ostatniego zdania. W moim odczuciu  bowiem zbiór rozmów z nim zapowiada jednak kontynuację.Wydawnictwo Czarne, 2011 