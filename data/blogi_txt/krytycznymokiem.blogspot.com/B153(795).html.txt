Literatura południowoafrykańska przeżyła chwilę zainteresowania, kiedy  J. M. Coetzee otrzymał  Literacką Nagrodę Nobla w 2003 roku. André Brink  na kartach „Zanim zapomnę” podobnie jak Coetzee ukazuje dramat historii  i kulejącej młodej demokracji Republiki Południowej Afryki, ale  jednocześnie – też jak noblista – penetruje zakamarki duszy człowieka u  schyłku swego życia. Nowa powieść Brinka jest podobnym rozliczeniem,  jakiego dokonywał bohater „Hańby” czy „Zapisków ze złego roku”. I chociaż trudno nie porównywać twórczości obu pisarzy z RPA, mających  przecież tak wiele punktów wspólnych, warto na „Zanim zapomnę” spojrzeć z  nieco innej strony, bo to książka o znaczeniu uniwersalnym, choć  osadzona w konkretnych realiach społecznych, politycznych i  historycznych. Chris Minnaar kończy 78 lat i musi się pogodzić ze śmiercią pewnej  bliskiej mu kobiety. Rachel wydaje się być jedną z wielu, które  przemknęły przez jego długie życie, ale jest tak naprawdę wyjątkowa. Minnaar wspomina początki znajomości z awangardową rzeźbiarką i jej  mężem, dokładnie opisuje skomplikowane relacje między nimi – najpierw  budujące, potem rujnujące ten specyficzny związek trojga ludzi. Dla  Minnaara opowieść o Rachel staje się punktem wyjścia do snucia opowiadań  o wszystkich kobietach jego życia, gdyż to właśnie kobiety go  konstytuowały, one formowały jego świadomość, pod ich wpływem stale się  znajdował, nie mogąc uciec od schematów powtarzających się przy  kolejnych mniej lub bardziej intensywnych znajomościach z płcią piękną.  „(…) Każdy moment zwrotny trzech ostatnich ćwierćwieczy mego kraju miał związek  z którąś z ważnych w moim życiu kobiet.  A pomiędzy tymi  interwałami były inne kobiety, zbliżające się lub oddalające, odkrywane,  afirmowane lub obdarzające rozrywką”. Historie miłosne, podboje  Minnaara i jego nieustające udręki egzystencjalne idą w parze z barwnym  przedstawieniem dziejów RPA, w jakich naczelny problem, czyli rasizm,  mocno odciska się na znajomościach Chrisa z czarnoskórymi dziewczętami.  Czego pisarz i myśliciel u kresu swego życia poszukuje we wspomnieniach?  Dlaczego coraz to nowe, pojawiające się w pamięci, romanse nabierają  nagle tak dużego znaczenia? Kluczowe dla zrozumienia problematyki „Zanim  zapomnę” będzie pytanie, które Rachel zada Minnaarowi. To pytanie o  coś, co jemu jako mężczyźnie miało dać spełnienie i poczucie  zadowolenia: „Próbowałeś rozpaczliwie, na siłę, znaleźć to gdzie  indziej, zawsze gdzie indziej, w innych ludziach, w innych kobietach, zamiast uznać, że możesz to znaleźć wyłącznie w sobie”. Toksyczne  relacje z kobietami są egzemplifikacją tezy o zagubieniu i braku  poczucia własnej wartości, które musi być budowane na nowo w coraz  mocniej spalających Minnaara związkach. Niewątpliwy wpływ na jego zachowanie przez całe życie miała matka –  tak naprawdę najważniejsza kobieta jego życia. Zdziecinniała,  karykaturalna, smutna – tak portretowana jest w powieści w ostatnich  miesiącach swego długiego życia. Matka, której wpływu na życie Chrisa  nie można nie dostrzec; spokojna przystań, do której przybija zawsze po  konfliktach z kostycznym ojcem. Wszystkie znajomości Chrisa z kobietami  to projekcje lęków i fantazji związanych z osobą jego matki. Wszystkie  poza znajomością z Rachel, która przyczyni się do tego, iż Minnaar spojrzy na swoje życie z zupełnie innej perspektywy. To powieść o roli winy i kary w życiu człowieka, o odpowiedzialności  za siebie i innych oraz konsekwencjach jego braku. To książka, w której  tle rozgrywa się dramat Don Giovanniego (komentowany wielokrotnie przez  głównego bohatera oraz jego przyjaciół) i książka, w której ukarany  rozpustnik Mozarta, w jakim Minnaar dostrzega cząstkę siebie, na nowo  przeżywa swe porażki, zmagając się przede wszystkim z wyobcowaniem i  niemożnością realizacji własnych zamierzeń.  Czy Chris jest postacią tragiczną? Jego biografia naznaczona jest fatalizmem, jego pisanie to  nieskuteczne próby zaprzeczenia samemu sobie, jego próby zrozumienia  problemów własnej ojczyzny są jednocześnie próbami nazwania samego  siebie. „Zanim zapomnę” to literatura konfesyjna, bardzo intymna i  subtelna, a jednocześnie pasjonujący zapis rozważań na temat kondycji  współczesnego Afrykanera. Bo może fatalizm, od jakiego próbuje uciekać Minnaar zakorzeniony jest gdzieś głębiej, nie tylko w nim samym? „Czy  my, Afrykanerzy, nosimy w sobie jakieś zasadnicze, fundamentalne zło?  Czy w naszym charakterze tkwi jakaś ułomność? Jak daleko wstecz to sięga  – ten brak poczucia bezpieczeństwa, nieutulony gniew, ta nieszczęsna  potrzeba udowodnienia własnej wartości?”. I na tych słowach można zakończyć rozważania o książce, ponieważ to one stanowią jednocześnie  punkt wyjścia i zakończenie rozważań Brinka. „Zanim zapomnę” to próba zatrzymania wspomnień i dramatyczne rozliczenie z życiem, któremu towarzyszą uczucia tak żarliwe, że nie  sposób ująć ich w pełni na żadnej ze stron tej powieści. Oficyna Literacka Noir Sur Blanc, 2010 