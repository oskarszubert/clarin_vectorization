Po świetnym debiucie „Reisefieber” długo, długo nic. Już się obawiałem,  że Mikołaj Łoziński to autor jednej książki, choć na moment uspokoiły  mnie jego bajeczki, których wydanie świadczyło o tym, że jest, nadal  istnieje jako pisarz. W prowokacyjnej i przewrotnej „Książce” ujawnia  oblicze pisarza dojrzałego. Podejmuje niewątpliwie wielką sztukę  zmierzenia się ze swoimi wyobrażeniami o własnej rodzinie. Do owych  wyobrażeń Łoziński dokłada anegdoty, usłyszane lub podejrzane sytuacje,  jest wiernym kopistą tego, co zobaczy i co zrozumie. A nie wszystko można zrozumieć. Zwłaszcza że tak wiele w rodzinie Łozińskich chciałoby  się ukryć, bo zbyt mocno boli mimo upływu czasu. Niezwykła jest konstrukcja „Książki”. Łoziński opowiada tu o ludziach poprzez przedmioty albo wskazuje wyraźne związki przedmiotów z  ludźmi. Przedmioty hierarchizują w pewnym stopniu to, jak autor  przedstawia rodzinne dzieje. Bo na przykład prologiem jest dotarcie do  kobiety, dla której dziadek porzucił żonę, ale której szuflada pamięci  nie jest w stanie się już otworzyć. Przedmioty Łozińskiego to oczywiste  klucze do zrozumienia fabuł zamkniętych w formie historii, pomiędzy którymi udzielany jest na chwilę głos ich bohaterom. Mamy zatem telefon i  dystanse przemierzane przez Łozińskich za pomocą linii telefonicznych.  Mamy zeszyt. Pomarańczowy zeszyt zawierający zapiski o prywatnych  rozpaczach oraz tragediach. Mamy też obrączkę babci ze strony mamy.  Symbol wierności małżeńskiej. Symbol małżeńskiego piękna. Tymczasem  zdecydowanie czym innym było życie u boku mężczyzny lodowatego, wiecznie  w mundurze, wiecznie oddalonego od żony.  Bardziej ciekawie od dziadków zarówno ze strony ojca, jak i matki,  portretowani są sami rodzice bohatera. Bezsenna noc mamy z powodu awarii ekspresu do kawy. Ojciec, przedstawiony następująco: „Jest inżynierem  technologiem na wydziale dźwięku Wytwórni Filmów Dokumentalnych. Bada  detekcję fonograficzną dźwięku”. Niezwykle ciepły i bliski swemu  dziecku.  I jeszcze starszy brat. Upomina się w „Książce” o swoje, a jakże.  Upomina się o swój rozdział, swój przedmiot i … w gruncie rzeczy tego  nie dostaje. To nie jest tak, że Mikołaj ulega prośbom, by pisać o tym, a  nie pisać o tamtym. Pisze przede wszystkim w sposób niesamowicie ekscytujący. Zwraca uwagę na szczegóły. Buduje napięcie dzięki niedopowiedzeniom i jest to w takim znaczeniu książka nie o własnej rodzinie, a  taka, dzięki której młody jeszcze przecież autor dociera do samego  siebie w wieku chłopięcym i daje dowód na to, jak piekielnie ważne przez  całe dorosłe życie jest to, w jaki sposób je poznajemy w dzieciństwie.  „Książka” robi wrażenie i napawa optymizmem, że Mikołaj Łoziński  idzie dobrą drogą, że piękna polszczyzna jest mu bliska, że potrafi  pisać książki naprawdę dotykające. A to, iż można mieć jeszcze dodatkową  frajdę przy lekturze, bo Łozińscy to osoby znane, to już zupełnie inna  sprawa.Wydawnictwo Literackie, 2011 