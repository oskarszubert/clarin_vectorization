Tematyka ludobójstwa w Rwandzie z roku 1994 roku staje się bardzo  popularna na polskim rynku wydawniczym. Jakkolwiek upiornie by to  brzmiało, faktem jest jednak, że kolejne publikacje dotyczące krwawych  wydarzeń w sercu Afryki sprzed 16 lat są bardzo potrzebne, uzupełniają  się wzajemnie, budują bardziej czytelny obraz tego, co wydarzyło się  naprawdę, a co tak zwane cywilizowane społeczeństwa przeżywały tylko  przez chwilę, wpatrzone w kilka medialnych migawek z ogarniętej rzezią Rwandy.  Wojciech Tochman, którego nazwisko śmiało można uznać za etykietę  doskonałego reportażu, z jakim po Ryszardzie Kapuścińskim mamy do  czynienia rzadko, nie czyni właściwie niczego innego niż Jean Hatzfeld.  Wydana przed rokiem „Strategia antylop” jest zapisem rozmów z  Rwandyjczykami, którzy wiele lat po tragedii 1994 roku muszą żyć dalej i  żyją, chociaż demony przeszłości stale nad nimi krążą. Tochman opowie trochę o tych demonach, o przemilczeniach, o ucieczkach - w sensie  dosłownym przez maczetami zabijającymi szesnaście lat temu i w sensie  metaforycznym przez wspomnieniami, jakie mogą zabijać teraz. „Dzisiaj  narysujemy śmierć” to bardzo mocna, świetnie skrojona i przerażająca  rzecz. Jeden z tych reportaży, które pozostają z nami na zawsze, bo nie  można się już nigdy od nich uwolnić.  Jaki cel stawia sobie Tochman, przybywając do Rwandy, obserwując,  notując i zapisując? „Dlaczego chcę o tym opowiadać? Komu i po co? Tym,  którzy powiedzą, że nie wiedzieli? Że nie znali prawdy? Ale gdzie jest  granica między mówieniem prawdy a epatowaniem?”. Czytelnik tego  reportażu nie tylko zada sobie pytanie to, dlaczego czyta, ale przede wszystkim o to, czy nieopisane cierpienie, jakiego doświadczyli Rwandyjczycy i które nadal jest z nimi obecne, można w jakikolwiek  sposób wyrazić. Tochman nie epatuje, Tochman opisuje. W swoim tekście  przedstawia rzeczy niewyobrażalnie okrutne. Celem opisu jest wzbudzenie  lęku, wątpliwości, pytań i rozmyślań. Można bowiem opisywać ścinanie  maczetą, porównywać odgłos rozbijanej tym narzędziem czaszki z odgłosem towarzyszącym rozłupywaniu kapusty. Można opisywać okrucieństwa mordów,  trupy, lejącą się krew, wydzieliny i wydaliny. Można w naturalistyczny  sposób oddać to, czego oddać nie sposób inaczej. Można po prostu na tym  poprzestać i wydać książkę przerażającą. Tochman nie chce przerażać,  raczej wzbudzić zainteresowanie i niepewność. Wielogłosowość jego  reportażu i fakt, iż składa się głównie z pytań, a nie odpowiedzi  świadczy o tym, że po raz kolejny autor „Jakbyś kamień jadła” pokazuje, iż umie słuchać, właściwie zadawać pytania i pozostawiać swoich czytelników z enigmatycznymi odpowiedziami na nie.  Wraz z autorem wysłuchamy różnych ludzi. Ludzi doświadczonych przez traumę zdarzeń 1994 roku i traumę teraźniejszości, w której wciąż żyją  echa tego, co było. Matkę, która po latach nie potrafi nazwać swego  potomka synem. Sędziego opowiadającego o konieczności ogromnej  cierpliwości przy sądzeniu po latach odpowiedzialnych za zbrodnie.  Mężczyznę, który żyje tylko dzięki temu, że uciekł i dodatkowo miał przy  tej ucieczce szczęście. Więźnia skazanego przez gacaca, sąd  specjalizujący się w rozliczeniach katów i ofiar sprzed szesnastu lat.  Tochman opowie o tym, że po ludobójstwie trzeba żyć dalej. W  Rwandzie tłumów. W kraju, gdzie ludzie są wszędzie, ocierają się o siebie, wciąż są w bliskości. W kraju, gdzie ci sami Tutsi oraz Hutu,  którzy przed laty się zabijali, dziś tworzą coś wspólnie, wspólnie żyją i  współpracują. Autor podejmuje także wątki odważne i śmiałe. Porusza  kwestię gwałtów na kobietach podczas zdarzeń z 1994 roku i opowiada o  przedmiotowej roli kobiety w dzisiejszym społeczeństwie rwandyjskim.  Próbuje odpowiedzieć na pytanie o to, co kierowało europejskimi  misjonarzami, którzy uciekali przed pogromem, a niejednokrotnie poprzez  swoją obojętność byli takimi samymi katami dla wiernych jak dzikie oddziały Interhamwe tnące maczetami nawet w kościołach. Dotyka kwestii  samobójstw tych, którzy przeżyli 1994 rok, ale którym brakuje już sił i  odwagi, by żyć nadal mimo pozornego pokoju. Tochman zwraca uwagę na to, o czym mówi m.in. beletrystyczne „Sto dni" Lukasa Bärfussa, wydane niedawno. O odpowiedzialności świata  Zachodu za to, co zdarzyło się w Rwandzie. O braku zainteresowania tym,  co toczyło się gdzieś w oddaleniu. Świst maczety opadającej na ludzki  kark brzmi wszędzie tak samo. Europa być może nigdy nie chciała tego  świstu usłyszeć. A dzisiaj nie pozostaje nic innego jak pisać o nim i  wielu innych problemach, wciąż obecnych w podzielonym społeczeństwie  Rwandy. Wydawnictwo Czarne, 2010KUP KSIĄŻKĘ 