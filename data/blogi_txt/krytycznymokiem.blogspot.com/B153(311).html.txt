Doprawdy szkoda słów, by pisać o tej publikacji. Najpierw podejrzałem,  jak wiele już o niej napisano, następnie chwilę przyglądałem się okładce  i rozważałem, czy dowiem się czegokolwiek więcej niż to, co  przeczuwałem bez lektury. Potem przyszło mi na myśl, że jednak  przeczytam z przekory i sprawdzę, czy promowany przez Ha!art gatunek  political fiction zainicjowany przed trzema laty niesmacznym agresywnym tryptykiem „New Romantic” Michała Zygmunta (rzecz była o atakach na  polskich kandydatów na prezydenta, o polskiej polityce, mentalności i  obłudzie) to jednak tylko chwytliwe hasło marketingowe, które nie  zawiera w sobie żadnej treści. O ile Zbigniew Masternak, autor skądinąd  ciekawych publikacji odradzających w polskiej literaturze tak zwany nurt  chłopski, stworzył opowieść nie tak krzykliwą i buntowniczą jak Michał Zygmunt, „Jezus na prezydenta” to także książka śmieszna, prosta i  szydząca z czytelnika brakiem jakiegokolwiek pomysłu. Bo co to za pomysł? Pewnego dnia na dworcu Warszawa Centralna dwaj policjanci zatrzymują żebrającego oszołoma, który nazywa się Jezusem  Chrystusem. Okazuje się, że nie taki z niego oszołom, a prawdziwy  Mesjasz. Jest dobry, cierpliwy, potrafi wybaczyć, przepowiada przyszłość  i dekonspiruje przeszłość innych, a przede wszystkim odwołuje się do  archaicznych argumentów, jakich używał biblijny Chrystus, by pokazać  kondycję człowieka oraz mówić o czekającym go zbawieniu. Jezus  Masternaka także dąży do tego, by zbawić nadwiślański naród. Okazuje się  jednak, iż motywy jego postępowania są dość prozaiczne. Wygrana wyborów prezydenckich w Polsce ma być odpowiedzią na diabelskie podszepty i  jest wynikiem zakładu z Szatanem, a Chrystus chce udowodnić, że Polacy  naprawdę go kochają i dadzą temu dowód. Oryginalne? Nie bardzo. Intrygujące? Bynajmniej? Śmieszne? Mało. Ironiczne? Za tępe ostrze tej ironii. Zbigniew Masternak buduje swą  opowiastkę z krótkich scen, w których najważniejsza jest akcja i to  chyba dzięki jej szybkim zwrotom czyta się tę bzdurę tak szybko. Jezus  Chrystus w swej kolejnej po dwóch tysiącleciach misji musi się zmierzyć z  tym samym, co w Ewangelii i pozostaje naturalnie tak samo czysty i  nieskalany. Odrzuca zaloty kobiet, nie kuszą go jędrne piersi, na  agresję odpowiada spokojem, jest jednocześnie postacią bardzo ponurą i naiwną, albowiem pozwala na to, by za jego kampanię prezydencką odpowiadał pewien warszawski gangster. Co z tego wszystkiego wyniknie,  dość łatwo przewidzieć. U Masternaka odpowiedniki ważnych w  ewangelicznym żywocie Chrystusa osób oraz istotnych zdarzeń, jakich  doświadczał są bardzo czytelne i nakreślone zbyt grubą kreską. Będzie  oczywiście dużo dynamiki i brutalnych zdarzeń. Nie tylko Jezus na  kartach tej książki może zostać ukrzyżowany… A Polska nie okaże się  jednak narodem wybranym, bo dobro zniszczy małość i złośliwość.  Zlepek absurdalnych sytuacji i dialogów ma stanowić swego rodzaju  scenariusz filmowy. Poza podciągnięciem tej fabułki pod pojęcie  political fiction, otrzymujemy jednocześnie czytelne podkreślenie, że to nowela filmowa i że naturalnie nie ma niczego wspólnego z aktualną  sytuacją na polskiej scenie politycznej. Po co tępić umysły czytelników i  kpić z ich inteligencji, sprzedając konkursowy utworek napisany przed  laty w chwili zamroczenia pod etykietą jakiegokolwiek gatunku? Dlaczego  tekst o wątpliwych walorach literackich publikowany jest akurat przed  wyborami prezydenckimi? Czyżby rzekomo chwytliwe hasło z tytułu to za mało i wydawca ma świadomość, że rzecz wypuszczona na rynek w innym  czasie, zwyczajnie zaczęłaby wracać z księgarń jako zwrot?  Nie będę jak Chrystus. Nie nadstawię drugiego policzka, kiedy ktoś  uderzy mnie w twarz. Nie będę milczał, gdy szydzą ze mnie, podsyłając mi  taki tekst do zrecenzowania. „Jezus na prezydenta” to nic innego jak  chwyt marketingowy, a w dobie wszechobecnej manipulacji wszyscy mamy  czegoś takiego serdecznie dosyć.  Korporacja Ha!art, 2010KUP KSIĄŻKĘ 