Kossi Efoui to intrygujący pisarz pochodzący z małego afrykańskiego  państewka Togo. Jego proza jest wielowymiarowa i to, co w niej  najbardziej kusi, to przede wszystkim niezwykła poetyckość (sprawiająca  chwilami wrażenie, iż jego tekst nie jest spójny) oraz specyficzna  teatralizacja. Bohater główny wypowiada między innymi takie słowa o  świecie, w jakim musi się odnaleźć: „Zagubiłem się na jakiejś scenie –  dekoracje wydają się znajome, nie rozpoznaję dialogów”. „Witajcie,  powracające widma” to melancholijna, ale i chwilami pełna buntu opowieść  o powrocie do świata, który udekorowany tak jak wcześniej, obecnie wydaje się miejscem, w którym nie da się zrozumieć tego, co mówią inni. Nie sposób bowiem powrócić do miejsc, w których teraz panuje  wymuszany niejako pokój, a przez wiele lat przelewała się krew, umierali  ludzie, brutalna rzeczywistość zamieniała te miejsca w piekło. Jesteśmy  bowiem w jakimś afrykańskim kraju, przez który przetoczyły się okrutne zamieszki. Wydawcy na okładce sugerują, iż może być to Rwanda lub Sudan.  Narracja kieruje się bardziej ku temu drugiemu krajowi, a przedstawione  opisy pokaleczonych przez historię ludzi wskazują na Rwandę. Czy aby na  pewno to któryś z tych krajów? Afryka w każdym niemal miejscu  naznaczona jest wojnami domowymi, bratobójczymi walkami, morderstwami i  gwałtem w imię przyziemnych idei. Gdziekolwiek zatem znajduje się  bohater książki Kossiego Efoui, jest to miejsce-metafora. Zderzenia tego, co minęło i tego, co jest teraz. W tym świecie nie ma ludzi, lecz  są widma. „Tak miejscowi nazywają tych, którzy po raz pierwszy od dawna –  minęło dziesięć lat, jedno życie albo i dwa, może tysiąc, może dwa  tysiące – przekraczają linię”. To linia mająca oddzielić bolesną  przeszłość od teraźniejszości, w której liczy się pokój i pojednanie.  Kogo z kim? Czy jest to możliwe? Czy można tak po prostu zamknąć okrutną  przeszłość i nadać upodlonej ziemi miano ziemi żyznej?  Rzecz toczy się w mieście o wymownej nazwie Gloria Grande. Wątków  jest kilka, ale – jak wspomniałem na wstępie – powieść ta wyłuskuje je, a  potem zaciera. Znaczące są poszukiwania przez głównego bohatera swoich przyjaciół z młodości. On, Mozaya i Asafo byli wrażliwymi ludźmi o  artystycznych duszach, którzy zainicjowali specyficzny Teatr Dowodów  Winy i spotykali się w charyzmatycznym Klubie Szalonych Dziewic. Co  pozostało z tej przyjaźni? W świecie okaleczonym przez bestialskie  mordy, w świecie podważonych wartości, w świecie cierpiącym teraz może  bardziej niż kiedyś, pozostają jedynie próby ocalenia tego, co było  dawniej. Wspomnienia łączą się z drogą, jaką przebywa autor, by odnaleźć  swych przyjaciół. Na niej pojawiają się specyficzne postacie kobiece.  To Xhosa Anna zwana Perłą, wróżbitka w sukni panny młodej oraz Marléne, która pracowała w organizacji pomagającej skrzywdzonym przez wojnę  kobietom, a obecnie rozmawia z ptakiem i skrywa w sobie tajemnice  swojego życia.  Efoui opisuje społeczeństwo, które nie może się uwolnić ze zbiorowej  psychozy wojny. Pokój narzucany jest niejako odgórnie. Na zawołanie ma  panować szczęście, równość i radość. Oskarżeni z czasów wojny nie staną przed sądem, bo szerzy się korupcja i dowody winy można usunąć, gdy ma  się pieniądze. Widzimy zaskakujące przemiany, które odbywają się w  krótkim czasie. Oto bowiem byli okrutnicy i mordercy są teraz  „żołnierzami dobrej woli”. Obserwujemy ogólne bratanie się w świecie, w  którym do niedawna brat dla brata był wrogiem. Coś jest tu bardzo nie na  miejscu, coś tutaj nie gra, wszystkie próby zachowania porządku to  nieudolne sposoby zatuszowania przeszłości. Tej przeszłości, w której  kobiety rodziły dzieci z gwałtów i gdzie dzieci nie potrafiły rysować, tylko łamały ołówki. Za ludźmi, którzy otaczają bohatera, są już trudy  wojny. Przed nimi – jeszcze cięższe do zniesienia – trudy czasów pokoju.  Nie chodzi tylko o to, czy można wybaczyć tak niepojętą i trudną do  opisania krzywdę, jakiej doznali. Liczy się to, czy jest możliwy świat  porządku wstawiany w miejsce świata rozbitych rodzin, mordowanych ludzi,  świata lęku, paniki i bratobójczych walk. Wydaje się to niemożliwe w  takim samym stopniu, jak niemożliwe jest, by autor po raz kolejny  przeżył szczere chwile wzruszeń ze swoimi zaginionymi przyjaciółmi. Kossi Efoui pisze prozę, w której synestezja odgrywa znaczącą rolę.  Możemy w niej wyobrazić sobie świat ułudy i fałszu, ale także go  posmakować i posłuchać. Mnogość wrażeń zmysłowych nie idzie w parze z  tym, co wokół ma miejsce. To przecież taka umowna przemiana. Praktycznie  nic się nie dzieje. Była wojna, ma być pokój. Kto za bardzo rozmyśla o  przeszłości, niech znika w jej otchłani. Niech stanie się widmem,  fikcją. Bo przecież tylko to jest możliwe. Niemożliwe u Kossiego Efoui  jest natomiast spójne pisanie o tym, co spójne nie jest i nie było. W tym zatem kryje się największa wartość tej opowieści – próbuje odkryć  to, co zakryte i nie wyjaśnia, co odkrywa. tłum. Wawrzyniec BrzozowskiWydawnictwo Karakter, 2012 