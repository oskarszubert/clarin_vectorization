Duchy, sny i anioły. Przede wszystkim te trzecie. Specyficzna forma  zbeletryzowanej angelologii holenderskiego prozaika połączona z  zapierającymi dech w piersi poetyckimi opisami australijskich bezdroży.  Oto otrzymujemy książkę dla ambitnego czytelnika. Styl specyficzny,  przesycony metaforyką, doprowadzający wyobraźnię do granicy, poza którą  nie ma już nic. Fabuła skromna, szczątkowa nawet, lecz u Nootebooma „dzianie się” następuje wewnątrz. Poznajemy duszę egzaltowanej, ale  jednocześnie wrażliwej i uciekającej od świata Almy. Przyglądamy się  temu, jak Erik, krytyk literacki, usiłuje na nowo stać się sobą, być  sobą w innym wymiarze i uciec od miałkości oraz truizmów, na jakie  napotyka w recenzowanej prozie. Nooteboom zderza dwie pozornie różne od  siebie jednostki. Alma wydaje się być aniołem, Eric zaś człowiekiem z krwi i kości. Opowieść z duchem Johna Miltona w tle przenosi nas w  bliżej nieokreślony wymiar, w którym anielskość zderzy się z człowieczeństwem,  wywołując nieporozumienia i powodując, iż poszukiwany  gdzieś w nieokreślonej przestrzeni raj zostanie na zawsze utracony… To nie jest prosta powieść i choć niewielkich rozmiarów, kryje w  sobie tak wiele niedopowiedzianych treści, że starczyłoby ich na opasły  wolumin. Cees Nooteboom to jednak minimalista i tym samym pisarz, który  na kartach „Utraconego raju” ujawnia treści trudne i często nie do  pojęcia. Zdarzenia rozgrywają się w konkretnych miejscach, tak naprawdę  jednak wszędzie i nigdzie. Od brazylijskiego Sao Paolo po australijskie Perth i jakąś austriacką miejscowość oraz niemiecką stolicę. Odkąd tak  naprawdę zaczyna się ta opowieść? Gdzie ma koniec i czy w ogóle go ma?  Przecież to historia między innymi o uciekaniu od samego siebie i  innych. Nooteboom nie robi nic innego jak bawi się w eskapistę, którego  trudno zrozumieć. Stąd też możliwe problemy interpretacyjne i  prawdopodobna niechęć niektórych czytelników zwłaszcza do formy  pierwszej części tej książki. Sprawy nie ułatwia fakt, że tak naprawdę  nie wiemy, o kim jest ta opowieść i czy zawarta w niej transcendencja  nie przenosi nas w jakieś inne rejony trwania i odczuwania, których po  prostu nie jesteśmy w stanie pojąć. Czy „Utracony raj” to zatem  powieść-zagadka? Jak najbardziej. Stawia więcej pytań niż udziela  odpowiedzi. Zderza to, co ludzkie z tym, czego człowiek nie jest w  stanie pojąć. Staje wobec tajemnicy istnienia i niebytu, wobec siły  dzieł sztuki i różnorodności ich odbioru. Stawia obok siebie aniołów i  ludzi; sny i przygnębiającą jawę; duchy z ciałami tych, którzy podążają  wciąż przed siebie, nie zaznając spokoju.  A teraz nieco konkretniej, chociaż wydaje mi się, iż pisanie o  jakichkolwiek konkretach w odniesieniu do tej niezwykłej książki może  jej po prostu zaszkodzić. Najpierw poznajemy dwie różne od siebie  kobiety, bliskie przyjaciółki – Almut i Almę. Obie fascynują się  szczątkowymi formami australijskiej kultury i sztuki, dostrzegają jej  niestałość i jednoczesną siłę przekazu, pragną zgłębić tajniki aborygeńskiego malarstwa i wszystkiego tego, co kontynent odległy od  reszty świata tak bardzo od tego świata odróżnia. Alma chce odkrywać  australijskie tajemnice, bo sama jest nimi otoczona. Albo… jak to mówi  Almut: „Jesteś tajemnicą i sama o tym nie wiesz. Nigdy nie wiadomo, co  myślisz. Gdy coś mówisz, twoje spojrzenie nie pasuje do tego, co mówisz,  jest zawsze tak, jakby było jeszcze coś innego, coś, do czego inni nie  mają dostępu”. Trudno zatem zrozumieć do końca, dlaczego Alma ucieka z  Brazylii do Australii. Tym bardziej, że obie z Almut, jak wspominają,  nie trafiają tam na swoje marzenia. Kwestia gwałtu na Almie w  brazylijskiej faweli jest tu jak najbardziej znacząca, ale nie tylko o  zhańbioną w ten sposób kobiecość chodzi. Odczuwanie świata i samej  siebie przez Almę to drżący i niepewny oddech kobiety, która boi się  nabrać w płuca powietrza i zachłysnąć się nim. Alma, nie radząc sobie z  trudnymi sytuacjami, które osobiście ją dotykają, najczęściej znika. „Gdy dzieje się coś, co dotyka mojego wnętrza, mojej tajemnicy, jak  powiedziałaby Almut, znikam”. Rozpłynie się gdzieś w czasie i  przestrzeni, kiedy na swojej drodze spotka Erika Zondaga. Ich ponowne  spotkanie w austriackim spa będzie dziełem przypadku. Czy można jednak  po raz drugi utracić coś, co już się utraciło? I czy Alma pozbawiona  anielskich skrzydeł jak w Perth, będzie tą samą kobietą, przy której  Erik odkrywał zagadkę własnego bytu?  Zondag to dość zgorzkniały krytyk atakujący zwłaszcza nową generację  pisarzy holenderskich, którzy wręcz „wypluwają” swoje powieści. Zarówno  czytanie jak i pisanie są dla niego aktami intymnymi. Równie intymnymi  jak zbliżenie z Almą – tak przecież różną od niego, tak niesamowicie  subtelną i wrażliwą, że zupełnie niepasującą do walczącego z kryzysem  wieku średniego frustrata. Opowieść Erika to historia rozczarowań, opowieść Almy zaś jest opowieścią doświadczania. Historia tej dwójki to  symboliczna, mglista i dwuznaczna historia dowiadywania się tego, co to  znaczy odczuwać świat.  Duchy, sny i anioły. Obok nich ludzie, którzy chyba im zazdroszczą. „Utracony raj” to pozycja zmuszająca do zastanowienia się nad tym, kim  jesteśmy i jakimi się stajemy. Także nad tym, jakie znaczenie w naszym  życiu ma to, co nienazwane, a co czuje się mocno w kontakcie z  realistycznymi dziełami sztuki. Przesadą byłoby powiedzenie, że historia  Nootebooma nim jest. Informacja, iż to niezwykła powieść, byłaby znowu  informacją zbyt ubogą. Należy po prostu poddać się temu, jak holenderski autor opowiada o wszystkim, co nie do opowiedzenia. tłum. Łukasz ŻebrowskiWydawnictwo W.A.B., 2012 