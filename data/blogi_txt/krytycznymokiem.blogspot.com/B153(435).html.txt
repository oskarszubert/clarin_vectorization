To dopiero reportaż! Pokłosie odwiedzin Stambułu w 2006 roku oraz  licznych lektur, dzięki którym Geert Mak, holenderski pisarz i historyk,  przygotował się wcześniej do tych odwiedzin. Miejscem, które zwróciło  jego szczególną uwagę, jest most spinający dwa brzegi Stambułu, dwa  kontynenty, dwie cywilizacje, dwa różniące się od siebie światy. Most  Galata – wieloznaczny w swej wymowie, pięciokrotnie „zmartwychwstały”, mogący o historii Turcji opowiedzieć więcej niż niejedna encyklopedia.  Czego dowiemy się z książki Maka?   Zaczyna się tak niewinnie i bez wyrazu! „Właściwie most wcale nie  jest ładny. Betonowa konstrukcja, długa na ponad pół kilometra, szeroka  na cztery pasma jezdni i linię tramwajową. Pośrodku wznosi się  instalacja do podnoszenia mostu, a wokół podjazdów i pod nimi znajdują  się tunele i galerie handlowe”. Mak rozmawia z tymi, którzy na moście  handlują i są z nim w jakiś sposób związani. Poznamy zatem opowieści  wędkarzy, sprzedawcy herbaty, niewidomego flecisty czy handlarza  książkami. Wszyscy oni znaleźli się na moście, bo tam, skąd pochodzą,  nie byli w stanie sobie poradzić. Most ogniskuje w sobie nędzę Turcji  czy jej koloryt? „Tu dzieje się wszystko, czego Bóg zabrania: kradzieże,  kieszonkowcy, a hazardziści oszukują nawet siebie nawzajem”. Geert Mak  nie przechodzi obok tego obojętnie. Rozmawiając z ludźmi, snuje  jednocześnie własne rozważania. Inspirowany opowieściami prostych ludzi,  tworzy wcale niełatwą historię, w której upadek Imperium Osmańskiego i  narodziny Turcji odegrają bardzo ważną rolę i spróbują pomóc  odpowiedzieć na pytanie, co obecnie Stambuł łączy z Zachodem, a co go  odeń oddziela.    Zwraca uwagę erudycja autora i fakt, iż własne spostrzeżenia stale  konfrontuje z sądami innych na temat Mostu Galata i wszystkiego, co się z  nim wiąże. Mak sięga do zapisków kronikarzy tureckich, ale także w  ciekawy sposób nawiązuje między innymi do de Amicisa, Brodskiego,  Pamuka, Lottiego czy Hikmeta. To tylko kilka nazwisk. Historia mostu  jest jednocześnie historią państwowości, o jakiej nie dowiemy się, przemierzając go z przewodnikiem. Mak pisze o sprawach trudnych. Wskazuje mroczne punkty na mapie obecnej Turcji, rozważa istotę pojęcia  tureckiego honoru, zastanawia się – wraz z Elif Şafak – nad tym, jak  wygląda wyzwolenie tureckich kobiet oraz próbuje dotknąć złożonego  problemu zderzenia kultur i religii. Zachód konfrontowany ze Wschodem,  chrześcijaństwo z islamem. Czyż jest lepsze miejsce, by o tym  porozmyślać niż Most Galata?    Most owiewają różne wiatry. One to przywiewają kolejne opowieści do niepozornej w gruncie rzeczy książki, której wartość jest przecież  bardzo duża. Geert Mak dotyka problemów kraju kulturowo zupełnie innego  niż Holandia, a przecież czyni to z tak ogromnym zaangażowaniem, że  nawet potrafi trafnie zestawić ze sobą specyfikę Amsterdamu i Stambułu.  Teoretycznie nie rusza się z miejsca (pomijając kroczenie po moście),  tak naprawdę wędruje po historii od średniowiecza poprzez erę nowożytną  do współczesności i do tego, z czym Turcja mierzyć się będzie w przyszłości jako kraj pragnący stać się częścią Unii Europejskiej.    Warto przeczytać „Most” choćby z tego powodu, by doświadczyć  oswajania inności. Autor doświadcza i analizuje, wnioski jednak  pozostawia czytelnikom. Warto przez chwilę stanąć między Europą a Azją i  pomyśleć, czy faktycznie aż tak wiele je dzieli.   Wydawnictwo Czarne, 2011 