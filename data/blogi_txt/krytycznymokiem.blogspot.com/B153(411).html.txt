"Nie sposób czytać „Między frontami” bez emocji, chociaż  można odnieść wrażenie, iż wszystko opisane jest niezmiernie statycznie. Książka Rosero to opowieść o różnie pojmowanym cierpieniu,  historia opowiadająca o makabrycznym tańcu żywych i umarłych, powieść o śmierci fizycznej i duchowej,  o umieraniu i o bólu. Kolumbijski pisarz pisze tak, że niemal każde  słowo jest ostrym sztyletem, którego zimne ostrze rozpruwa nas od środka. Najbardziej jednak wstrząsające jest to, w jaki sposób autor  wplata do wojennej opowieści wątki egzystencjalne i jak bezkompromisowo rozprawia się z okrutną stroną człowieczeństwa. To  książka ważna i wielka. Po „Lunatycznej krainie”, w której Mia Couto –  operując innymi środkami wyrazu – opowiedział o dramacie egzotycznej dla  nas wojny domowej w Mozambiku, otrzymujemy jej kolejny obraz. Bo  przecież żyjemy tak daleko od skorumpowanej, niebezpiecznej i żyjącej w  ciągłym strachu Kolumbii. Tyle tylko, że doświadczenia, jakimi dzielą  się z nami zarówno mozambicki jak i kolumbijski pisarz, są doświadczeniami uniwersalnymi i niezależnymi ani od długości, ani od  szerokości geograficznej."Wydawnictwo W.A.B., 2010Całość tekstu na stronie G-punktKUP KSIĄŻKĘ 