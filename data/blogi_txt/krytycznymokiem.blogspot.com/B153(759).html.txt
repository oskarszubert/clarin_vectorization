W 2008 roku wydana została „Friszta”, znakomita powieść Petry Procházkovej, opowiadająca o losach kobiet w Afganistanie z punktu  widzenia cudzoziemki,  żyjącej na co dzień w kraju, w którym kobieca  wolność jest pojęciem całkowicie abstrakcyjnym. Swoistym uzupełnieniem  treści tamtej książki jest wydana niedawno historia Mariam Notten,  której znana już polskiemu czytelnikowi Erica Fischer nadała literackie  ramy i pozwoliła na to, byśmy czytając tę dramatyczną zbeletryzowaną  biografię mogli obcować nie tylko ze świetnie skrojoną prozą, ale przede wszystkim poznać niezwykłą opowieść o afgańskich kobietach, o historii i  społeczeństwie Afganistanu, o walce w imię wolności i o tej wolności  doświadczaniu. Malalai to imię afgańskiej bohaterki. Dziewczyna w męskim przebraniu  poprowadziła do walki oddział żołnierzy, dzielnie niosąc na ich czele  chorągiew. Malalai przekroczyła tym samym wszelkie umowne granice społeczne i udowodniła potęgę kobiecości, tak skrzętnie ukrywaną w  Afganistanie za burką i w czterech ścianach domów całkowicie podporządkowanych mężczyznom. Nieprzypadkowo bohaterka „Wybrałam wolność” otrzymuje od swojej babki to symboliczne imię. Malalai bowiem  odmieni nie tylko własne życie, ale także życie kobiet z najbliższego  otoczenia, przede wszystkim swojej siostry Karim. Jej córka, Zuny będzie  pierwszą, która uwolni się od fatum trzech pokoleń afgańskich kobiet.  Babki Malalai, która na rękach miała krew teścia. Jej matki, Pari,  szykanowanej i okrutnie traktowanej przez los, której życie było ciągłą  walką o własną godność. Samej Malalai, decydującej o swoim losie i dzielnie stawiającej czoło jego przeciwnościom. „Wybrałam wolność” to  zatem coś na kształt rodzinnej kroniki. Kroniki zbudowanej z biografii  kobiet silnych, niezależnych i stanowczych. Takich, jakim Afganistan i  kultura islamu nie są przychylne. Takich, które musiały walczyć o  wszystko to, co np. Europejki uważają za oczywistość.  Trudno wskazać, jakie przestrzenie są w tej książce istotniejsze.  Czy kabulskie ulice i domy, afgańskie bezdroża i niebezpieczna granica z Pakistanem, na której Malalai i jej siostra będą zmuszone postawić  wszystko na jedną kartę, by przeżyć. Czy może z pozoru zupełnie inna  rzeczywistość komunistycznych i uwalniających się z komunizmu Niemiec,  dokąd Malalai emigruje i gdzie doświadcza wieloaspektowego zderzenia  kultur i obyczajów. Bo książka Mariam Notten i Eriki Fischer to nie  tylko przepełniona egzotyką i tętniąca niezwykłym życiem opowieść o  afgańskich kobietach, które potępione przez społeczeństwo, próbują za wszelką cenę ratować swoją godność. To intrygujące świadectwo życia  emigrantki i barwna opowieść o Niemcach oraz ich polityce względem  emigrantów opisanej na przestrzeni wielu lat. „Wybrałam wolność”  bezkompromisowo opowiada o bezduszności demokratycznego systemu, w  którym m.in. nie traktuje się z należną czcią zmarłych, a cierpiące  dzieci w szpitalach oddziela od rodziców. Nie jest bowiem czytelne i  wyraźne wskazanie, iż islamska obyczajowość więzi, a europejski liberalizm uwalnia człowieka. Trudno odnaleźć się zarówno w kobiecym  przeżywaniu opresyjnej rzeczywistości Afganistanu, jak i w zagubieniu  pozostawionej samej sobie emigrantki w świecie przepełnionym wolnością, a  jednocześnie tak niewolącym przybyszów zza dalekiej granicy.  Chociaż opowieść o swych dramatycznych losach snuje kobieta i o  istocie kobiecości na styku dwóch skrajnie różnych kultur jest ta  książka, mamy tutaj do czynienia przede wszystkim z celną diagnozą  życia, w którym wolność rozumiana na wiele różnych sposobów jest  priorytetem, dla której poświęca się właściwie wszystko. Opowieść Mariam Notten nie jest zatem o skrzywdzonej kobiecości i o odwadze, jaką  wykazuje kobieta, by nie dać krzywdzić się nadal. To historia dorastania  do odwagi i rzecz o trudności wyboru. Nie tylko kobiecego.  „Wybrałam wolność” dość wyraźnie od samego początku wskazuje na to,  iż kobiece doświadczanie trudów życia będzie tutaj najistotniejsze. To  jednak ważny głos nie tylko kobiet, lecz wszystkich, którzy w  poszukiwaniu wolności podążają wyboistą ścieżką. Tak trudną do  przebycia, jak trudne do przekroczenia są granice – kulturowe i  mentalne. Historyczna Malalai przekracza granice. Robią to także  bohaterka tej książki, jej matka i babka. Każda z nich udowadnia, iż  wolność to wartość, dla której można zrobić wszystko. A Notten z Fischer robią wszystko, by tej opowieści nadać znamiona naprawdę dobrej literatury. Jedna z nich przeżyła traumatyczną drogę do wolności. Druga  pomogła jej tę drogę opisać i wyrazić. Obie dały świadectwo blisko wieku  doświadczeń nie tylko afgańskiej rodziny, ale i samego Afganistanu na  trudnej drodze do zmian na przestrzeni wielu lat. Wydawnictwo Czarne, 2010KUP KSIĄŻKĘ 