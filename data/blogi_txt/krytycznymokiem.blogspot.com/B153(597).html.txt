Nie ma to jak przyjemność czytania dojrzałego debiutu. Niektórzy muszą  przez wiele lat czekać na to, by wydać pierwszą powieść. Kiedy ją  wydają, jest to prawdziwe wydarzenie i gwarancja niepowtarzalnej  jakości. Jarosław Kamiński, rocznik 1968, napisał taką książkę. Czyta  się „Rozwiązłą” prawie na jednym wdechu choć to grubo ponad 500 stron.  Stron treści trudnych, niewygodnych; opowieści tematycznie na pograniczu  historii, religii, historiozofii, gatunkowo - romansu i powieści inicjacyjnej. Dokonania Kamińskiego nie da się sklasyfikować jednoznacznie. Pewne jest jednak to, że już na progu roku otrzymujemy  powieść, która może być wydarzeniem 2012. Wspaniała introdukcja! Zbliżająca się do czterdziestki Zofia Rogala odwiedza wraz ze swym dużo młodszym partnerem Adamem jego rodzinę. Od  pierwszej minuty kobieta jest na cenzurowanym. Obserwacje, dywagacje,  nieznośne napięcie. Stara baba i młodziutki student. Tak nie może być. O  ile matka Adama od początku okazuje Zofii swą jawną wrogość, o tyle  zastanawiające są reakcje jego dziadka, Edwarda Czerskiego. Mężczyzna  wydaje się nie spuszczać z kobiety oczu. Śledzi w niej coś, co okaże się  mroczną i bolesną historią. Widzi w niej kogoś, kogo bohaterka będzie  za chwilę poszukiwać. W jego oczach kryje się tajemnica. Czerski,  starzejący się intelektualista, był liberalnym myślicielem Polski  Ludowej czy agentem SB? Kochającym mężem czy zdradzającym ją na prawo i  lewo kochankiem? Czego chce od Zofii? Dlaczego tak uważnie ją obserwuje?  Zagadki mnożą się już od pierwszych zdań. Narracji rwanej,  fragmentarycznej, budującej jednocześnie niezwykle sugestywne obrazy.  Każdy kolejny będzie tworzył z „Rozwiązłej” opowieść fascynującą i  mroczną. Opowieść humanisty i bacznego obserwatora rzeczywistości.  Opowieść, która zmusi nas do innego spojrzenia na samą Zofię i motywy,  dla których uwikłała się w tak skomplikowany związek.  Rogala pracuje na co dzień jako makijażystka, zaś Adam maluje. „Ja  retuszuję słabe punkty ludzi, on je w swoim malarstwie uwzniośla”. Ona  zdystansowana do swych działań, pozornie obojętna na wszystko, co się  wokół dzieje. On cudem uratowany przez Zofię przed homoseksualizmem, wyrwany z objęć pewnego fotografa. Ich związek to burza uczuć. Zderzenie  skrajnie różnych charakterów. Kaleka relacja, w której każde stara się  za wszelką cenę zapomnieć o prawdzie. Zwłaszcza Zofia. Dlaczego? „Zofia  nienawidzi prawdy, prawda oznacza śmierć obłędu, omyłki, potknięcia  intelektualnego, prawda jest największym zbrodniarzem dziejów, wykańcza wszystkich myślących, niepoprawnie myślących”. Nie podejrzewa, iż postać  Czerskiego zmusi ją do poszukiwań właśnie niewygodnych prawd. O swojej  matce przede wszystkim. Wychowana w domu dziecka Rogala zostaje zmuszona  do tego, by stanąć twarzą w twarz z tajemnicą rodzicielki. Najpierw  zdobywa informacje w klasztorze, gdzie ją, daleką od boskich spraw, los musi zetknąć z religijnymi dogmatami i symbolami. Ją, która nie chce  mieszać spraw boskich i ludzkich, wędrówka gdzieś na Podlasie zmusi do  tego, by stanąć oko w oko nie tylko z tajemnicą rodzinną, ale i z  transcendencją, której symbolem ma być Bóg usiłujący popełnić  samobójstwo.  „(…) Ludzie nie potrafią żyć bez traum, jakby brakowało powodów do  istnienia, jakby tylko brak nadawał sens życiu; pełnia już nie potrafi”. Kobieta Kamińskiego stanie się pełna wówczas, gdy dotrze do przygnębiających faktów z życia swojej matki. Penetruje zakazane rejony,  ale i wnętrze samej siebie. Dojrzewając do prawdy o matce, ma szansę  przyjrzeć się temu, jak głęboki komunizm niszczył ludzką świadomość, ile  kłód rzucał pod nogi i jak bardzo rok 1968 zmienił życie ludzi, których  nigdy nie znała, a którzy stają się jej nagle bliscy…  Proza Kamińskiego to przede wszystkim proza konfrontacji. Najpierw  Zofii z jej pragnieniami i potrzebami. Potem – dzięki przyjacielowi  bohaterki – z faktami historycznymi. Następnie poprzez Czerskiego  następuje konfrontacja chyba najtrudniejsza, bo z wpływem polityki państwa na życie osaczonych nią obywateli. „Rozwiązła” rozgrywa się  zatem na kilku płaszczyznach. Sam Kamiński sugeruje, iż można ją  sprowadzić do etykiety „powieść religijna”. Czy aby na pewno? Czy to nie  oznaka jednego z upiornych chichotów, jakie usłyszymy gdzieś z oddali, z  dawnej przeszłości, która nigdy nie przestała być martwa, choć kryje w  sobie śmierć? „Rozwiązła” to także powieść o przedefiniowaniu pojęcia kobiecości.  Jak pojmuje je Zofia na samym początku? „Ona rozumie kobiecość w  najprostszy sposób, umiejętność poddawania się biegowi rzeczy, po  prostu”. Czy będzie w stanie poddać się temu, co czeka ją w upiornej  wędrówce ku przeszłości? I jak ta wędrówka wpłynie na relacje z Adamem,  który przecież dużo mniej przeżył, a jednocześnie sprawia wrażenie, iż  wie i rozumie więcej niż Zofia Rogala?…  Przyjaciel bohaterki stwierdza, iż lubi ona ekstrema. Coraz bardziej  duszna i klaustrofobiczna narracja „Rozwiązłej” powoduje, że mamy do  czynienia z ekstremalną powieścią inicjacyjną. Taką, która opisuje doświadczanie czegoś w średnim wieku. W takim, w którym nic już raczej  nie może zaskoczyć. A jednak! Proza Kamińskiego zaskoczy niejednego, zaś  sam autor wymiesza w jednym tyglu wiele różnych pojęć, każąc nam na  nowo je definiować i zrozumieć, czyją historię tak naprawdę opisuje.  Mocna, przekonująca i pogłębiona psychologicznie „Rozwiązła” to  opowieść, która każe uwierzyć, że w polskiej literaturze współczesnej  słowo „debiut” może jeszcze brzmieć dumnie. Wydawnictwo W.A.B., 2012 