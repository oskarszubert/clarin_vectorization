Nie mogłam uwierzyć, że  tego ciasta nie ma na moim blogu! Sprawdzałam kilka razy i nic. Byłam zdziwiona, bo robię je przecież odkąd Młody rozpoczął naukę w podstawówce! Kiedy przygotowałam je po raz pierwszy na szkolną imprezę, dzieci jadły tylko mojego 3- bita. Nie chciały innego ciasta i w domach opowiedziały o swoich wrażeniach smakowych. Następnego dnia rozdzwoniły się telefony. Mamy koleżanek i kolegów mojego syna prosiły o przepis. Oczywiście podzieliłam się z nimi recepturą i swoimi uwagami, ale zostało już tak, że przygotowywanie przeze mnie 3-bita stało się klasową tradycją. Kiedy Młody poszedł do gimnazjum (a wraz z nim część kolegów z podstawówki) znów piekłam dla jego klasy ciasta. Na wieczorek gimnazjalny też. Oczywiście młodzież nie mogła pożegnać się ze szkołą bez 3-bita. A więc zrobiłam go. Nawet nie miałam zamiaru robić zdjęć, bo byłam przekonana, że Wy też już znacie 3-bita. Dopiero w chwili, gdy próbowałam znaleźć przepis na swoim blogu, okazało się, że go nie ma. Tak więc nadrabiam zaległości. Przepraszam, że nie pokazuję ciasta w przekroju, ale w całości powędrowało do szkoły Młodego i nie pozostał po nim nawet kawałeczek do zdjęcia. Gorąco polecam.   Składniki:  • 8-9 paczek herbatników • 1 puszka mleka słodzonego (może być masa krówkowa gotowana) • 2 budynie waniliowe bez cukru • 2 szklanki mleka • 1 kostka masła • 0,5 litra śmietany 18% • 2 śnieżki • 100 g czekolady mlecznej W składnikach nie ma cukru - to nie jest pomyłka :)))  Sposób przygotowania:  1. W blaszce wyłożonej papierem do pieczenia ułożyć warstwę herbatników.    2. Z budyniów i mleka ugotować budyń. Ostudzić.        3. Miękkie masło utrzeć na puszystą masę. Dodawać porcjami zimny budyń.        4. Masę budyniową wyłożyć na pierwszą warstwę herbatników.      5. Na masie budyniowej ułożyć kolejną warstwę herbatników.    6. Mleko skondensowane słodzone w puszce włożyć do garnka i zalać zimną wodą. Gotować na małym ogniu przez 3 godziny pilnując, aby puszka cały czas była pod wodą. Ostudzić i dopiero wtedy otworzyć. Jeśli używamy gotowej masy krówkowej, mleka nie gotujemy, ale wkładamy otworzoną puszkę do naczynia z gorącą wodą, aby masa zrobiła się ciepła.       7. Na herbatnikach rozsmarować warstwę masy krówkowej. Najlepiej to robić, gdy masa jest ciepła.     8. Na masę krówkową położyć kolejną porcję herbatników.    9. Schłodzone śmietany (zwykłe, kwaśne 18%) ubić z 2 śnieżkami na puszystą masę. Śmietanę rozłożyć na wierzchu herbatników.            10. Czekoladę zetrzeć na tarce. Posypać czekoladą wierzch ciasta. Wstawić do lodówki przynajmniej na całą noc.    11. Ciasto najlepiej przygotować dzień wcześniej. Smacznego. 