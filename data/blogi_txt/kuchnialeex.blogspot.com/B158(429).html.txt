Nareszcie piątek. Aż nie do wiary, że tydzień ferii zimowych za nami. Codziennie zaglądałam do pracy na kilka godzin, a po powrocie do domu znów siedziałam w papierach. Wcześniej planowałam, że w ferie nadrobię wszystkie zaległości i podgonię robotę. Mam nadzieję, że wystarczy mi czasu.  Na szczęście w ferie mam też czas, aby pogotować trochę dobrych rzeczy dla chłopaków. Dziś serwowałam, zgodnie z zapowiedzią, danie inspirowane Azją. Po alkoholu i deserze nadszedł czas na danie główne – kurczaka po azjatycku w sosie. Produkty łączyłam „na wyczucie”, ale efekt końcowy okazał się po prostu pyszny. Sos miał aksamitną konsystencję i idealnie oblepiał ziarenka ryżu, z którym go podałam. Nawet Dario, ostrożnie podchodzący do wszelkich nowinek, był naprawdę zachwycony. To co? Może spróbujecie?  Składniki:  • 50 dag piersi z kurczaka • 1 duża lub 2 małe czerwone cebule • 2 ząbki czosnku • 1 marchewka • 1 opakowanie warzyw chińskich z dodatkiem grzybów Mun • 1 słoik sosu do woka (Wok Sauce/ Ajam pangang) • ½ słoiczka pędów bambusa • 1 łyżka Sweet Chilli Sauce • 5-6 łyżeczek mleczka kokosowego • 2 łyżki sosu sojowego • 1 łyżeczka soku z cytryny • sól morska do smaku • olej  Sposób przygotowania:  1. Kurczaka opłukać pod zimną wodą, pokroić w paseczki i przełożyć do miseczki. Dodać do niego 2 łyżki sosu sojowego i 1 łyżeczkę soku z cytryny. Wymieszać i odstawić.     2. Cebulę pokroić w piórka, obraną marchewkę pokroić w słupki.    3. Na patelni rozgrzać 2-3 łyżki oleju, podsmażyć cebulę, dodać przeciśnięte przez praskę ząbki czosnku i też podsmażyć, cały czas mieszając. (Przypalony czosnek będzie gorzki!)    4. Do cebuli z czosnkiem dodać pokrojoną marchewkę i także podsmażyć.   5. Na patelnię wsypać warzywa chińskie, wymieszać.   6. Pędy bambusa ze słoiczka pokroić w słupki. Dodać do warzyw. Całość dusić kilka minut razem na patelni.    7. Podduszone warzywa przełożyć do miseczki.   8. Na patelnię wlać ponownie 2 łyżki oleju, rozgrzać i włożyć pierś kurczaka wraz z sosem sojowym.   9. Mięso podsmażyć na patelni do chwili, aż straci wygląd surowizny. 10. Wówczas dodać podduszone wcześniej warzywa. Wymieszać.   11. Na patelnię wlać cały słoiczek Wok Sauce/ Ajam pangang. Dodać także 1 łyżkę Sweet Chilli Sauce (nie przesadzić, sos jest naprawdę ostry).      12. Całość doprawić do smaku solą morską. Dusić kilka chwil, aby smaki się połączyły.   Taką wersję sosu można już podawać z ryżem. Smakuje świetnie. Ja jednak połowę sosu połączyłam z 3 łyżeczkami mleczka kokosowego – pycha!   13. Do gotującego się sosu dodać mleczko kokosowe. Wymieszać, aż się rozpuści i konsystencja sosu zmieni się na aksamitną.    14. Sos, obojętnie w jakiej wersji (z mleczkiem lub bez), podawać z ryżem.   Smacznego. 