Jestem Wam winna informację o „Śpiącej królewnie”. Skończyłam czytać tę książkę już kilka dni temu, ale jakoś się zagapiłam. Utwór Phillipa Margolina to dobry thriller. Wiele w nim zaskakujących zwrotów akcji, bohaterowie nie są do końca jednoznaczni, przeszłość miesza się z teraźniejszością,  fikcja literacka z rzeczywistością.  A tytułowa  śpiąca królewna? Obudziła się, ale nie dzięki królewiczowi, tylko za sprawą współczesnej medycyny. Niestety, daleko jej do pięknej i nieskazitelnie dobrej, baśniowej dziewczynki. Ta okazała się bezwzględną kobietą, czerpiącą satysfakcję ze okrucieństwa. Nie zawahała się przed odrzuceniem własnego dziecka w imię osobistych, egoistycznych interesów, a nawet przed zabójstwem. No cóż… Jakie czasy, taka śpiąca królewna… Aby nieco osłodzić życie, proponuję Wam puszyste placki z jabłkami. Smaży się je naprawdę szybciutko. Są mięciutkie, z wierzchu lekko chrupiące z pysznymi kawałeczkami jabłek. W sam raz na zimowy dzień. Wystarczy je posypać odrobiną cukru pudru z waniliową nutą… Składniki:  • 2,5 szkl mąki • 2 jajka • 2 niepełne szkl mleka • cukier wanilinowy • niecałe pół łyżeczki proszku do pieczenia • 6-7 jabłek • oliwa • cukier puder wymieszany z cukrem wanilinowym  Sposób przygotowania:  1. Z jajek, mąki, cukru wanilinowego, proszku i mleka zrobić gęste ciasto naleśnikowe. Aby je uzyskać, należy wszystkie produkty włożyć do miski i wymieszać. 2. Jabłka obrać i opłukać pod bieżącą wodą. Dwa większe pokroić na niewielkie, cienki kawałki, resztę zetrzeć na tarce o dużych oczkach. Rozdrobnione jabłka wymieszać dokładnie z ciastem. 3. Na patelni rozgrzać oliwę. Smażyć placki z obu stron na złoty kolor. 4. Po usmażeniu osączyć z tłuszczu. Podawać posypane cukrem pudrem wymieszanym z cukrem wanilinowym. Smacznego. 