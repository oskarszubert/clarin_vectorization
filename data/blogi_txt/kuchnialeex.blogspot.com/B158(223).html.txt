Jakoś trudno mi się wdrożyć w listopad. Długi weekend całkowicie wybił mnie z rytmu, a w pracy odrobina rutyny jest potrzebna. Dni od ubiegłej środy mijają jak w kalejdoskopie, a ja mam wrażenie, że czas raz się ciągnie jak guma do żucia, by za moment galopować bezustannie do przodu. W tym nieustającym rytmie muszę zmieścić chwile wypełnione normalnością: obowiązki zawodowe, odpoczynek, dom i wiele, wiele innych zobowiązań. Na szczęście niektóre popołudnia mam wolne. Jak to dzisiejsze, które mogę poświęcić chłopakom. Przygotowałam dla nich bardzo nietypowe danie – domowy paprykarz szczeciński, który znalazłam tutaj. Pamiętacie jeszcze tę potrawę? Tak mocno wpisała się ona w polski krajobraz kulinarny, że prawie można ją nazwać kultową ;) Ja nie przepadałam za paprykarzem z puszki. Owszem, próbowałam go wielokrotnie, ale nie miałam nigdy ochoty, by zjeść dużą porcję. Do teraz. Ponieważ Dario lubi paprykarz, postanowiłam zrobić jego domową wersję. Okazała się pyszna. Nawet mnie smakowała. Paprykarz świetnie smakuje na ciepło i na zimno z dodatkiem świeżego pieczywa. Jeśli znacie tę potrawę i lubicie ją koniecznie zróbcie ją w domu. Pozytywnie Was zaskoczy. Jeśli nigdy nie jedliście tego dania, tym bardziej wypróbujcie moją wersję. Jestem pewna, że Wam zasmakuje... Składniki:  • 2 puszki tuńczyka w sosie własnym • 5 średnich marchewek • 5 cebul • 5 ząbków czosnku • 1 opakowanie ugotowanego ryżu • 5 płaskich łyżek koncentratu pomidorowego • 3 łyżki oliwy  • sól, pieprz, sól czosnkowa z ziołami Kotanyi, słodka i ostra papryka do smaku  Sposób przygotowania:  1. Ryż ugotować w osolonej wodzie (powinien być lekko rozgotowany). 2. Cebulę pokroić w drobniutką kosteczkę, zeszklić na oliwie.   3. Dodać marchewkę startą na tarce na najgrubszych oczkach i czosnek przeciśnięty przez praskę. Wszystko podsmażyć do miękkości na oliwie.     4. Dodać odsączonego tuńczyka i koncentrat pomidorowy. Doprawić do smaku solą, pieprzem, słodką i ostrą papryką.     5. Aby smak był wyrazisty, doprawić solą czosnkową z ziołami Kotanyi.   6. Na końcu połączyć z ryżem. 7. Można jeść na ciepło lub po wystudzeniu. Najlepiej smakuje ze świeżym pieczywem.   Smacznego. 