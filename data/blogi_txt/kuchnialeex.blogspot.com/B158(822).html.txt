Już jestem. Wprawdzie ledwo żywa, ale szczęśliwa z powodu zaczynającego się weekendu. Cały mijający tydzień był bardzo intensywny. Kilkudniowe wyjazdy, spotkania, wywiadówki, szkolne obowiązki. Ale to już za mną. Dziś nareszcie mogłam wejść do mojej kuchni, upiec coś dobrego na jesienne popołudnie. Mój wybór padł na szarlotkę z pianką, choć wprowadziłam własne modyfikacje. Samo przygotowanie ciasta zajmie Wam chwilkę, a smak na pewno przypadnie Wam do gustu.  Spód szarlotki jest kruchy, rozpływa się w ustach, jabłka z dodatkiem cynamonu i orzechów są przepyszne, a pianka uzupełnia doskonale całość. Zostawiam Was z porcją pysznego ciasta, a sama zaczynam weekendowy odpoczynek.  Składniki:  • 3 jajka • 3 szklanki mąki • 1 szklanka cukru (2 razy po ½ szklanki)  • 1 łyżeczka proszku do pieczenia • cukier waniliowy • 25 dag margaryny • 1 łyżka zimnej wody • budyń waniliowy • 1kg jabłek (mogą być już przesmażone ze słoika) • 1 łyżeczka masła  • orzechy - opcjonalnie • cynamon  Sposób przygotowania:  1. Mąkę posiekać z margaryną, dodać 1/2 szklanki cukru, cukier waniliowy, proszek do pieczenia, żółtka, wodę i wyrobić ciasto.    2. Na dno tortownicy o średnicy 26 cm wyłożonej papierem do pieczenia zetrzeć ¾ ciasta. Uklepać je tak, aby zakrywało nie tylko dno, ale także część boków tortownicy. Podpiec 10 minut w piekarniku rozgrzanym do 180 stopni C.    3.  Resztę ciasta włożyć do zamrażarki.  4. Jeśli używamy surowych jabłek należy pokroić je w dużą kostkę i prażyć w małej ilości wody. Pod koniec prażenia dodać masło,cukier do smaku, posiekane orzechy (jeśli ktoś lubi) i cynamon. Jeśli jabłka są ze słoiczka, wystarczy je włożyć do garnka, dodać masło i cynamon. Chwilkę podsmażyć, a potem wystudzić i wyłożyć na ciasto.     5. Białka ubić na sztywno, dodać ½ szklanki cukru i budyń w proszku. Delikatnie wymieszać. Wyłożyć na masie jabłkowej.      6. Na wierzch pianki zetrzeć pozostałe ciasto.   7. Szarlotkę piec ok. 45 min w temperaturze 180 stopni C.   8. Oprószyć cukrem pudrem. Podawać z kawą lub herbatą.    Smacznego. 