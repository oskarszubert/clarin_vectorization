Nieczęsto sięgam po zagraniczne receptury. Czasami zniechęca mnie niedostępność składników w naszych sklepach (choć to zdarza się coraz rzadziej), innym razem nie umiem sobie wyobrazić dania, które zwróciło moją uwagę. Bo musicie wiedzieć, że właśnie wyobrażanie sobie smaku i wyglądu potrawy ma decydujący wpływ na to, czy po recepturę sięgnę, czy raczej zostawię ją do wypróbowania innym. Tym razem sięgnęłam po przepis zaproponowany przez Dorotus. Wyobrażałam sobie smak i konsystencję lemon curdu, ale dość dużo czasu zajęło mi, aby wreszcie zrobić ten smakołyk. Teraz żałuję, że tyle zwlekałam, bo przygotowanie kremu zajmuje kilkanaście minut, a smak jest wspaniały. Już się cieszę, że mam w lodówce zapas lemon curdu na najbliższe dni. Ten mały słoiczek wypełniony żółtą, kremową masą może niezwykle pobudzić wyobraźnię. Gdy patrzę na niego, wyobrażam sobie, jak cudownie będą smakowały świąteczne serniki z dodatkiem cytrynowego kremu, jaki pyszne będą z nim ciasteczka. A poza tym lemon curd może być dla każdego łasucha kołem ratunkowym. Wystarczy sięgnąć po łyżeczkę, zanurzyć ją w słodkiej, cytrynowej masie i delektować się kwaśną słodyczą. Coś mi się wydaje, że przed świętami będę musiała przygotować kolejną porcję lemon curdu.  Składniki (na 1,5 szklanki):  • 2 duże jajka • 2 żółtka • 160 g drobnego cukru do wypieków • 80 g masła • skórka otarta i sok wyciśnięty z 2 cytryn  Sposób przygotowania:  1. Przygotować składniki: do małego garnuszka wbić jajka, żółtka i cukier.    2. Z wyszorowanych cytryn zetrzeć skórkę i wycisnąć sok, który następnie należy przecedzić przez sitko, aby nie było w nim pestek ani innych drobinek miąższu.   3. Jajka z cukrem dokładnie rozkłócić trzepaczką. Garnek postawić na kuchence, podgrzewać na małym ogniu, cały czas mieszając. Uwaga! Mieszania nie można przerwać nawet na chwilę, bo masa się przypali i trzeba będzie ją wyrzucić!   4. Od razu dodać masło, skórkę i sok z cytryny.      5. Mieszać, do zagotowania i zgęstnienia kremu, aż będzie on miał gładką konsystencję.     6. Krem przecedzić przez sitko, dodając do niego skórkę z cytryny, która osiądzie na sitku.   7. Przelać do wyparzonego słoiczka, zamknąć.    8. Lemon curd można przechowywać w lodówce do 2 tygodni. Jest doskonałym dodatkiem do deserów i wypieków.    Smacznego. 