Dzisiaj mam wolną niedzielę. Zbieram siły przed maturalnym maratonem i leczę się z przeziębienia, którym zaraził mnie Dario. Od poniedziałku zaczynam ustne egzaminy. Codziennie do wysłuchania będzie kilkanaście prezentacji, po których nastąpi rozmowa ze zdającym. Każdego dnia czeka nas przynajmniej osiem godzin intensywnej pracy, walki ze stresem młodych ludzi, biurokracji i innych rzeczy składających się na tzw. ustną maturę z języka polskiego. Poza tym w czwartek jadę na szkolenie dotyczące sprawdzania matur pisemnych, a w weekend… Nie, nie odpoczynek, jak pewnie myślicie, tylko pierwszy etap sprawdzania arkuszy maturalnych. Taki los egzaminatora. Już się zastanawiam, jak zaplanować posiłki w tym tygodniu, kiedy większą część dnia będę poza domem. Coś wymyślę, aby chłopcy nie byli głodni.A dzisiaj upiekę im na deser pyszną, puszystą babkę jogurtową z tego przepisu. Jest naprawdę wyjątkowa. Kiedy pojawia się w mojej kuchni, znika, zanim zdąży ostygnąć. Polecam. Składniki:• 4 jajka• 1 szklanka cukru• 2 budynie waniliowe• 2 niepełne szklanki mąki pszennej (330 g)• 300 ml jogurtu naturalnego• 200 ml oleju• 2 łyżeczki proszku do pieczenia• 1 tabliczka czekolady mlecznej• 1 tabliczka czekolady gorzkiej• 2 łyżki mleka• 1 łyżka masłaSposób przygotowania:1. Białka ubić na sztywno, dodać cukier, żółtka i dalej ubijać ok. 10 minut.2. Mąkę wymieszać z budyniami i proszkiem do pieczenia. 3. Do masy jajecznej dodawać na przemian mąkę, jogurt i olej , aż do wyczerpania składników. 4. Wyłożyć do formy wysmarowanej masłem i wysypanej tartą bułką, wstawić do nagrzanego piekarnika i piec ok. 45 minut w temperaturze 180st.C.5. Czekolady rozpuścić w kąpieli wodnej razem z mlekiem i masłem.6. Ostudzoną babkę polać polewą czekoladową. Można posypać zmielonymi migdałami.Smacznego. 