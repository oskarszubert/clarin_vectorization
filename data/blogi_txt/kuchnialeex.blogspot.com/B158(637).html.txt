Niedziela. Wolna niedziela. Cudowny dzień. Chłopaki jeszcze śpią, a ja stoję z kubkiem kawy w drzwiach pokoju Młodego i słucham jego równego, spokojnego oddechu. Nie budzę go, ale czekam, żeby wstał. Już widzę jego radość, bo za oknem leży puszysty, biały dywan. Spadł pierwszy śnieg. To znak, że zima nadciąga nieubłaganie. Za moment, za chwileczkę już będzie i pewnie zadomowi się na trochę. Młody uwielbia śnieg, a więc będzie zachwycony. Ja lubię śnieg, gdy nie muszę wychodzić z domu. Wystarczy mi, gdy przyglądam się wirującym płatkom przez okno. No może czasami, gdy pięknie prószy z nieba, cieszą mnie spadające dokoła drobinki. Aaaa, zapomniałam. Lubię śnieg w czasie świąt Bożego Narodzenia jako nieodłączny element świątecznego wystroju. Ciekawe, czy tegoroczne święta będą białe? Biały śnieg zainspirował mnie tak bardzo, że postanowiłam przygotować dzisiaj rafaello. Tym razem nie będzie to ciasto, ale pyszne pralinki z migdałem w środku otoczone wiórkami kokosowymi.  Korzystałam z tego przepisu, ale odrobinkę go zmodyfikowałam. Wyszło pysznie. Polecam.Składniki:• 1/2 szklanki wody• 1/2 szklanki cukru• 20 dag masła• 25 dag mleka w proszku• 20 dag kokosu• 1 kieliszek spirytusu• migdałySposób przygotowania:1. Wodę z cukrem podgrzewać przez 20 min. i ostudzić. 2. Do płynu dodać pozostałe składniki(bez migdałów), wymieszać.3. Migdały sparzyć: wrzucić do wrzącej wody, zagotować, po minucie wyłączyć gaz, przelać zimną wodą. Obrać ze skórki.4. Z masy formować kulki wielkości włoskiego orzecha, do środka każdej kulki włożyć migdał. 5. Obtaczać w wiórkach kokosowych. Gotowe rafaello wstawić do lodówki.Smacznego. 