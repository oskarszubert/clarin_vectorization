Dziś zapraszam Was na przepyszne ciasto. Pierwszy raz jadłam je podczas matury w szkole i od razu mi zasmakowało. Analizowałam kolejne warstwy, ale wcale nie było to takie oczywiste, jak się je piecze. Poprosiłam o przepis i moja znajoma obiecała, że go dla mnie zdobędzie. Jednak zanim się ponownie spotkałyśmy, ja znalazłam ciasto w necie. Od razu wiedziałam, że muszę je zrobić i gdy tylko nadarzyła się okazja, upiekłam Benusia. Ciasto jest obłędne, nazwa jeszcze bardziej. I nie pytajcie, proszę, skąd się wzięła, czy kto ją wymyślił. Nie mam pojęcia!  Wiem jedno, ten ktoś miał chyba niezłe poczucie humoru. Zostawiam Was sam na sam z rewelacyjnym ciastem i życzeniami miłego świątecznego weekendu.  Składniki:  Ciasto białe :  • 6 białek  • 1 1/2 szklanki cukru • 1 szklanka mąki ziemniaczanej • łyżka octu Ciasto ciemne : • 6 żółtek • 2 całe jajka • 6 łyżek cukru • 4 czubate łyżki mąki pszennej • 2 łyżeczki kakao • 1 łyżeczka proszku do pieczenia  Dodatkowo: • krem karpatka(duża porcja)  • 2 szklanki mleka • 1 kostka masła • biszkopty, • szklanka kawy cappuccino • galaretka o dowolnym smaku, • polewa czekoladowa Sposób przygotowania:  1. Ciasto białe : Białka ubić na sztywno z cukrem.    2. Do białek dodać przesianą mąkę i ocet. Delikatnie wymieszać.        3. Ciasto ciemne: Żółtka i całe jajka ubić z cukrem.    4. Do masy jajecznej dodać mąkę wymieszaną z kakao i proszkiem do pieczenia.      5. Obydwa ciasta kłaść na przemian po łyżce do brytfanki o wymiarach 38x22.         6. Przemieszać kilka razy widelcem aby powstały mazaje.     7. Piec 35 min w temp.170 C – piekarnik gazowy. W elektrycznym piec 35 - 40 minut w 165 stopniach C z termoobiegiem do suchego patyczka.    8. Ugotować krem karpatkowy wg przepisu na opakowaniu. Ostudzić.    9. Masło zmiksować, dodawać po jednej łyżce zimny krem budyniowy aż do otrzymania gładkiej masy.      10. Upieczone i wystudzone ciasto przekroić na 2 blaty.    11. Galaretkę rozpuścić w 1,5 szklanki wody. Zostawić, aż zacznie tężeć.      12. Na pierwszym blacie rozłożyć połowę kremu budyniowego.      13.  Na tej warstwie ułożyć biszkopty namoczone w kawie cappuccino.      14.  Na biszkopty wyłożyć tężejącą galaretkę.Wstawić na chwilkę do lodówki, by galaretka stężała.    15 Na galaretkę wyłożyć drugą część masy budyniowej. Przykryć drugim blatem ciasta. Schłodzić. 16. Udekorować polewą.    Smacznego. 