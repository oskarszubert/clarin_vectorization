Już marzec. Aż trudno uwierzyć, ale czas ostatnio pędzi jak szalony. Ostatnie dwa tygodnie gdzieś się zatraciły w morzu spraw do załatwienia. Oczywiście pochłonęła mnie praca, ale po powrocie do domu ugotowałam dla chłopaków pyszny grzybowy żurek. Polecam Wam to tradycyjne danie. Jest nie tylko smaczne i sycące, ale też doskonale rozgrzewa, szczególnie w chłodne dni. Jest znakomite na przedwiośniu, które już czeka za oknami. A za nim, już niedługo – wiosna!   Składniki:  Na zakwaszenie żurku: • 3/4 szklanki mąki żytniej • 2-3 ząbki czosnku • 2 szklanki ciepłej przegotowanej wody • 1 gruba kromka razowca  Jeśli nie mam czasu na zakwaszanie żurku, kupuję gotowy w sklepie lub używam żurku w torebce z firmy Knorr (tak zrobiłam tym razem) Na zupę: • 3 litry bulionu warzywno- mięsnego • 1 kg pieczarek • 30 dag chudego wędzonego boczku • 1 cebula • 2 garście suszonych grzybów • 5 jajek • majeranek • sól, pieprz • 2 torebki żurku Knorra (lub zakwas domowy)  Sposób przygotowania:  1. Przygotować zakwas: Mąkę zalać w słoju wodą, dodać czosnek, na wierzchu położyć kromkę razowca.  2. Obwiązać słój czystym płótnem i odstawić na tydzień w ciepłym miejscu.  Jeśli w naszym domu jest ciepło, zakwas może być gotowy wcześniej, np. po 3-4 dniach. Jeśli tak się stało, że zakwas się "pospieszył", trzeba go przecedzić, przelać do butelki lub słoika i wstawić do lodówki. Może tam bezpiecznie stać nawet tydzień. Wystarczy pamiętać, aby po 3 dniach spróbować, czy zakwas jest kwaśny czy nie. Jeśli używamy kupionego żurku, niczego nie musimy robić wcześniej  3. Boczek pokroić w słupki. Zrumienić na suchej patelni, z boczku wytopi się sporo tłuszczu. Kawałki boczku przełożyć do garnka.    4. Pieczarki obrać, umyć, pokroić na ćwiartki. Zrumienić grzyby na tłuszczu wytopionym z boczku. Przełożyć do garnka.    5. Suszone grzyby opłukać, zalać wrzątkiem i zostawić na kilkanaście minut. Następnie pokroić w paski i włożyć do garnka z pozostałymi składnikami. Wodę, w której moczyły się grzyby, zostawić.      6. Cebulkę obrać, pokroić w drobną kostkę. Zezłocić na patelni, przełożyć do garnka.      7. Jajka ugotować na twardo, ostudzić, obrać i pokroić w ósemki lub ćwiartki. Zostawić na talerzyku.    8. Pieczarki, boczek, cebulkę, suszone grzyby zalać wywarem warzywno – mięsnym i wodą po moczeniu suszonych grzybów. Zagotować. Doprawić pieprzem i odrobiną soli.    9. Przygotować zakwas – jeśli używamy zakwasu świeżego, trzeba dokładnie rozmieszać wodę z mąką, która osiada na dnie. Jeśli używamy żurku z torebki (ja tak zrobiłam tym razem), trzeba dokładnie go rozprowadzić w zimnej wodzie. Od razu dodałam też majeranek. 10. Zakwas wlać do gotującego się wywaru. Dokładnie wymieszać. Gotować 15 minut. Doprawić w razie potrzeby.    11. Po tym czasie żurek wyłączyć. Dodać pokrojone jajka na twardo.     12. Podawać z pieczywem lub ziemniakami.    Smacznego. 