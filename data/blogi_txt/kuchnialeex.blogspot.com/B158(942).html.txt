Lubicie zupy? Ja tak, ale nie wszystkie. Kiedy byłam mała, wybrzydzałam, że w zupach pływają kawałki „czegoś dziwnego”, czyli warzyw, oczywiście. Gdy zaczęłam dorastać, pływające dodatki przestały mi przeszkadzać, zupy jadłam zdecydowanie chętniej. Potem znów było mi nie po drodze z zupami, a dziś odkrywam je na nowo. Jedną z zup, za którymi nie przepadałam, była ogórkowa. Mama gotowała ją wprawdzie, ale ja jej nie jadłam. Nie lubiłam. A dziś... Dziś ugotowałam zupę ogórkową po swojemu. To efekt wielu różnych przepisów i odrobiny inwencji. Zupa okazała się ZNAKOMITA. Mimo oryginalnych dodatków i przypraw, smakuje doskonale. Przynajmniej nam. Wy musicie spróbować, koniecznie. Polecam. I pamiętajcie – jeśli już się zdecydujecie, nie rezygnujcie z egzotycznych dodatków takich jak czosnek czy majeranek, które pozornie z ogórkową nie mają nic wspólnego. To one sprawiają, że zupa nie jest nudna, staje się pysznym daniem na naszym stole.   Składniki:  • kilka kości schabowych lub karkowych z mięsem • 3 duże ziemniaki • 2 marchewki • kawałek pora • 1 pietruszka • kawałek selera • 1 cebula • 6-7 ogórków kiszonych lub małosolnych • 1 szklanka wody z ogórków kiszonych  • 3 łyżki gęstej śmietany 12% • 1 łyżka mąki krupczatki • 1 liść laurowy  • 1 ziarenko ziela angielskiego • 1 ząbek czosnku • 1 łyżeczka majeranku • warzywko • pieprz świeżo zmielony  Sposób przygotowania:  1. Kości opłukać, zalać zimną wodą, dodać kawałek pora, ziele angielskie, listek laurowy i zagotować. Gotować około pół godziny aż powstanie wywar.   2. Przygotować w tym czasie warzywa: kawałek selera, cebulę pokrojoną w drobną kosteczkę, pietruszkę, marchewki starte na dużych oczkach tarki.    3. Z wywaru wyjąć kości, obrać z mięsa. Mięso dodać z powrotem do wywaru, a kości wyrzucić.   4. Dodać  do zupy startą marchewkę, seler, cebulkę pokrojoną w kostkę i pietruszkę. Gotować około 10 minut.   5. Ziemniaki pokroić w małą kostkę. Zalać zimną wodą. Dodać do zupy. Doprawić przyprawami.    6. Ogórki obrać ze skórki i zetrzeć na dużych oczkach tarki.   7. Kiedy wszystkie warzywa są już miękkie, dodać do zupy starte ogórki, majeranek i przeciśnięty przez praskę ząbek czosnku. Po dodaniu ogórków do zupy, warzywa już nie zmiękną, ważne jest więc, aby wcześniej osiągnęły całkowitą miękkość.Gotować około 10 minut.    8. Wodę z ogórków kiszonych wymieszać z mąką i śmietaną. Jeśli, jak sugeruję, użyjecie krupczatki, na pewno nie zrobią się żadne grudki. Dokładnie rozmieszać składniki trzepaczką lub w mocno zakręconym słoiku.    9. Mieszaninę mąki i śmietany wlać do zupy przez sitko, cały czas mieszając.    10. Wymieszać, zagotować, doprawić świeżo zmielonym pieprzem i wyłączyć gaz.    Smacznego. 