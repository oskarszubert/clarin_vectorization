Mieliście kiedyś taką sytuację, że trzeba było coś szybko wymyślić, a jak na złość ani czasu, ani produktów nie było w zasięgu ręki? Dziwne uczucie, prawda? No właśnie to mi się ostatnio przytrafiło. Na szczęście miałam w lodówce ciasto francuskie. Zawsze je mam w pogotowiu, bo jest ono taką deską ratunkową w nagłych wypadkach. Można z niego w krótkim czasie wyczarować coś naprawdę fajnego na słodko i na ostro.  Wyjęłam je z lodówki i zaczęłam się zastanawiać, co zrobić dalej. Wtedy zobaczyłam, że w szafce mam krem karpatkowy, który powinnam wykorzystać. No i pomysł narodził się od razu. Upiekłam ciasteczka francuskie z budyniem. Pyszne, pachnące wanilią, po prostu rewelacyjne. Na pewno wrócę do nich jeszcze nie raz. Jak dobrze, że czasami coś trzeba szybko wymyślić.  Składniki:  • opakowanie ciasta francuskiego • krem „Karpatka” • 2 szklanki mleka • 1 jajko • cukier puder  Sposób przygotowania:  1. Piekarnik nagrzać do temperatury 200 stopni C. 2. 1 szklankę mleka zagotować, w drugiej rozmieszać proszek karpatkowy. 3. Ugotować gęsty budyń. Ostudzić.    4. Ciasto francuskie rozwinąć z rulonu, aby powstał jeden duży płat.    5. Pokroić ciasto na kwadraty. Na środku każdego położyć sporą porcję budyniu. Złożyć w trójkąt. Dokładnie zlepić brzegi.    6. Ułożyć ciasteczka na blasze wyłożonej papierem do pieczenia. Wierzch każdego posmarować rozkłóconym jajkiem.    7. Piec ok. 20 minut aż się zezłocą.    8. Oprószyć cukrem pudrem.    Smacznego. 