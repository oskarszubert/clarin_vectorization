Odkąd zmienił się charakter mojej pracy, mam zdecydowanie mniej czasu na inne rzeczy poza pracą. Nie narzekam. Czasami bywam bardzo zmęczona, to prawda, ale szkoła jest moją pasją - bezdyskusyjnie i bezwarunkowo. Bez niej nie wyobrażam sobie życia. Aby sprawnie funkcjonować w ciągu tygodnia, wprowadziłam w naszym domu pewne zmiany, modyfikacje. Dotyczą one różnych rzeczy. Zasadnicza nowość to stosunek do weekendów. Są dla mnie i mojej rodziny świętością. W czasie dwóch wolnych dni poświęcam się bliskim bez reszty. No i rozpieszczam ich, także kulinarnie. W ten weekend jest podobnie. Już wczoraj upiekłam dla chłopaków pyszne ciasto, ale mam też inne przepisy do wypróbowania. Uwielbiam te chwile, kiedy dom wypełnia się aromatem drożdżowego ciasta, Młody asystuje mi w kuchni i „gada” ze mną o różnych ważnych i mniej ważnych sprawach, a Dario zagląda do nas z ciekawością i zerka, czy coś dobrego pojawiło się na stole.  Tym razem znalazł się na nim ananasowy puszek. Spróbujcie, bo jest pyszny.Składniki:• 8 jajek• 8 łyżek mąki (7 łyżek pszennej i 1 łyżka ziemniaczanej)• 1 szklanka cukru w tym cukier wanilinowy• 1 pełna łyżeczka proszku do pieczenia• 1 puszka ananasów• ½ litra śmietanki kremówki 36%• 1 cukier wanilinowy + 2 łyżki cukru• 2 serki homogenizowane waniliowe po 250 g każdy• 2 łyżeczki żelatyny• ½ tabliczki czekolady mlecznej (50g)• ½ tabliczki czekolady gorzkiej (50g)• 4 łyżki mlekaSposób przygotowania:1. Upiec biszkopt z podanych składników, ale według tego przepisu. Ostudzić i przekroić na 2 blaty.2. Ananasy odsączyć z soku, pokroić w kosteczkę.3. Masa: śmietanę ubić na sztywno z cukrem wanilinowym i 2 łyżkami cukru.4. Do ubitej śmietany dodać serki homogenizowane waniliowe. Dokładnie wymieszać na jednolitą masę.5. Żelatynę rozpuścić w dwóch łyżkach wrzątku. Przestudzić i jeszcze lekko ciepłą dodać do masy z serkami. 6. Do masy dodać pokrojone w kosteczkę ananasy. Wymieszać i wyłożyć na spodni blat biszkoptu.7. Masę przykryć drugim blatem. Nasączyć wierzch ciasta syropem z ananasów.8. Przygotować polewę: W garnuszku rozpuścić czekolady z mlekiem na maleńkim ogniu. Cały czas mieszać, aby polewa się nie przypaliła.9. Polewę wylać cieniutką warstwą na wierzch biszkoptu. Zostawić do zastygnięcia.10. Ciasto schłodzić. Kroić na porcje i podawać.Smacznego.Przepis dodaję do akcji: Wielkanocne smaki 