Nareszcie! Wiosna wybuchła z całą mocą. Podróżując samochodem, cieszyłam się słońcem, zielenią i bocianami, które już zajęły swoje gniazda. Weekend znów minął mi pod znakiem wykładów i ćwiczeń. Nie narzekam, bo zajęcia robią się coraz ciekawsze. Mam okazję podyskutować z ludźmi, przyjrzeć się, jak pewne rzeczy funkcjonują w innych szkołach, w innych powiatach. Jest interesująco. Po powrocie zrobiłam dla chłopaków ciasto – lekkie, kolorowe, wiosenne. Wymyśliłam je, wracając do domu i chłonąc piękno budzącego się do życia świata. Sądząc po tempie, w jakim znikało, smakowało moim chłopcom bardzo. Oni je polecają, ja też. Może się skusicie?   Składniki:  Biszkopt: • 6 jajek • 6 łyżek cukru • cukier waniliowy (16g) • 6 łyżek mąki pszennej  • 1 łyżka mąki ziemniaczanej • 1 łyżeczka proszku do pieczenia  Masa: • ½ kg serka homogenizowanego naturalnego • 3 różnokolorowe galaretki (wiśniowa, cytrynowa, agrestowa) • 1 łyżka żelatyny • cukier puder do smaku  Sposób przygotowania: 1. Każdą galaretkę rozpuścić w 1,2 – 1,5 szklanki wody. Wylać na talerz i zostawić do zastygnięcia. 2. Z podanych składników przygotować biszkopt według tego przepisu.  Upiec go w blaszce wyłożonej papierem do pieczenia o wymiarach: 22x37. Po upieczeniu ostudzić. Przekroić na dwa blaty.     3. Zastygnięte galaretki pokroić w kostkę. Przełożyć do miski.   4. Serek homogenizowany wymieszać mikserem z cukrem pudrem. Powinna wystarczyć 1 – 2 łyżki, ale spróbujcie, masa może być za mało słodka. 5. Żelatynę rozpuścić w niewielkiej ilości gorącej wody. Lekko ciepłą dodać do serka, zmiksować. 6. Do masy włożyć kosteczki galaretki. Wymieszać.    7. Na dolny blat wyłożyć masę z galaretkami. Przykryć drugim blatem. Zostawić do zastygnięcia. 8. Wierzch nożna ozdobić cukrem pudrem.      Smacznego. 