Dni mijają tak szybko, że zlewają się w jedno jesienne pasmo zdarzeń: pobudka, praca, praca, szpital, wieczorny powrót do domu, praca, sen – wciąż to samo. Dziś zorientowałam się, że jest już piątek, koniec tygodnia. Gdy wreszcie dotarłam wieczorem do domu, usiadłam i zadumałam się. W mojej kuchni nic nie pachniało. Wokół było sterylnie czysto. Żadnych produktów czekających na wykorzystanie. Cisza. Szum piekarnika ucichł kilka dni temu na dobre. Musiało tak być, bo są w życiu sytuacje ważne i najważniejsze, którym wszystko trzeba podporządkować. Tak się zdarzyło i u mnie.  Teraz wszystko już wraca do normy, więc ja powoli wracam do mojej kuchni. Dziś wyjęłam na blat mąkę i cukier, śliwki leżały w miseczce. Niechcący rozsypałam kakao. Jeszcze mikser, foremka, papier do pieczenia. Zapach czekolady i owoców wypełnił dom. Murzynek ze śliwkami był pyszny. Dom, otulony aromatem ciasta, budził się do życia.   Składniki:  • 2 szklanki mąki • 20 dag cukru • 5 jajek  • 20 dag margaryny  • 3 łyżki oleju  • 3 łyżki kakao  • 1/3 szklanki wody • 1 łyżeczka proszku do pieczenia  • 1 opakowanie cukru waniliowego  • 50 dag śliwek węgierek  • cukier puder  Sposób przygotowania:  1. Do rondelka włożyć margarynę, wsypać cukier i kakao, dodać olej i wodę.     2. Podgrzewać na małym ogniu, cały czas mieszając, aż masa uzyska jednolitą konsystencję.   3. Zdjąć z ognia i wystudzić.   4. Do przestudzonej masy dodać żółtka , wsypać mąkę wymieszaną z proszkiem do pieczenia oraz cukrem waniliowym. 5. Całość dokładnie wymieszać. Białka ubić na sztywną pianę i delikatnie połączyć z ciastem.    6. Ciasto przełożyć do prostokątnej, wąskiej formy 27 x 8 cm wyłożonej papierem do pieczenia.   7. Śliwki umyć , przekroić na pół i usunąć pestki. Ułożyć na cieście skórką do spodu.   8. Piec ok. 50 min. w 180st.C.   9. Ostudzone ciasto posypać cukrem pudrem. Smacznego. 