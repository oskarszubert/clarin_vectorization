Dzisiaj postanowiłam przygotować dla rodziny wyśmienity obiad. Upiekę schab według mojego specjalnego przepisu. Zazwyczaj pieczony schab jest mało soczysty i dlatego niezbyt chętnie jedzony, szczególnie przez dzieci. Mnie też nie zawsze się udawał. Jednakże wiele lat praktyki, metoda prób i błędów oraz chęć osiągnięcia takiego smaku, który dla nas będzie idealny sprawiły, że dzisiaj mój schab jest niezwykle lubiany zarówno przez domowników jak i gości. Ponieważ moja rodzina nie lubi nadziewanego mięsa, przyrządzam schab ze śliwką inaczej. To pyszne, aromatyczne mięso często przygotowuję podczas świąt, ale także wtedy, gdy mamy ochotę na coś pysznego. Nam bardzo smakuje, więc dzielę się z Wami tym przepisem. Jeśli chcecie pochwalić się swoim kunsztem kulinarnym, polecam…  Składniki:  • 1,5 kg schabu bez kości • vegeta • 3 ząbki czosnku • 5-6 śliwek (suszonych lub kalifornijskich) • masło (3/4 kostki)  Sposób przygotowania:  1. Schab umyć, nie ścinać błon, możemy pozbyć się tłuszczu, jeśli taki znalazłby się na kawałku mięsa. Natrzeć vegetą i obłożyć plasterkami czosnku.     2. Mięso wstawić do lodówki na noc. Następnego dnia obłożyć mięso pokrojonymi w plasterki śliwkami.    3. Po krótkim leżakowaniu przykryć mięso plastrami masła tak, aby całe znalazło się pod nim.    4. Włożyć schab do rękawa foliowego, wlać do środka szklankę wody, naciąć rękaw i wstawić do piekarnika. 5. Piec w piekarniku nagrzanym do 200 stopni C ok 1,5 godz. 15 minut przed końcem pieczenia rozciąć rękaw , aby mięso się przyrumieniło.    6. Po upieczeniu kroić schab na plastry. Podawać polany wytworzonym sosem z plasterkami śliwek lub bez nich - jeśli ktoś za nimi nie przepada.    Smacznego. 