Jagodzianki. Pyszne bułeczki drożdżowe wypełnione cudownym nadzieniem z jagód. Jak żadne inne kojarzą się z latem. Robię je co roku, choć w różnych odmianach. Jedne z niezwykle puszystego ciasta drożdżowego, inne z takiego, które idealnie się wyrabia. Czasami zadowalam się ciastem drożdżowym z jagodami. W tym roku upiekłam bułeczki według pomysłu Dorotus, łącząc jagody ze słodkim twarożkiem. Bułeczki udały się znakomicie. Ich ogromną zaletą jest to, że na drugi dzień są tak samo pyszne. Jeśli, mimo upałów, macie odwagę, by włączyć piekarnik, to gorąco je polecam. Są świetne.  Składniki:  Ciasto: • 300 ml letniego mleka 3,2% • 60 g masła • 100 g cukru • pół łyżeczki soli • 2 duże jajka • 560 g maki pszennej • 20 g świeżych drożdży Twarożek: • 400 g mielonego twarogu półtłustego lub tłustego  • 2 łyżki masła • 2 żółtka • 2 łyżki mąki ziemniaczanej • 5 łyżek cukru z wanilią lub waniliowego  Dodatkowo: • 400 g jagód Sposób przygotowania:  1. Z drożdży, 1 łyżeczki cukru, odrobiny mleka i ok. 2 łyżek mąki przygotować rozczyn. Powinien mieć konsystencję gęstej śmietany. Zostawić w ciepłym miejscu pod przykryciem na kilkanaście minut do wyrośnięcia.     2. Do misy wlać mleko. Do letniego mleka dodać masło, cukier, roztrzepane jajka, wymieszać.    3. Mąkę pszenną wymieszać z wyrośniętym rozczynem, dodać sól, potem mleko wymieszane z resztą składników. Wyrobić ciasto, odpowiednio długo, by było miękkie i elastyczne. Ja musiałam podczas wyrabiania dosypać 2 łyżki mąki, ponieważ ciasto było zbyt rzadkie.         4. Z ciasta uformować kulę, włożyć do oprószonej mąką miski (ja zostawiłam w misie miksera), przykryć i postawić w ciepłym miejscu, aż podwoi objętość (u mnie zajęło to 1 godzinę).    5. Podczas wyrastania ciasta przygotować twarożek: wszystkie składniki masy serowej zmiksować końcówką blendera na gładką masę.      6. Po tym czasie ciasto wyjąć z misy na stolnicę oprószoną mąką. Krótko wyrobić, rozwałkować na kwadrat o wymiarach ok. 45 x 45 cm.   7. Blaszkę o wymiarach 25 x 38 cm wyłożyć papierem do pieczenia. Rozwałkowane ciasto przekroić na pół, aby powstały dwa prostokąty.Obydwie części ciasta posmarować masą z białego sera i posypać jagodami.      8. Każdy prostokąt złożyć na pół, wzdłuż dłuższego boku. Pokroić ostrym nożem na 8 - 10 części (w sumie z dwóch prostokątów powinniśmy otrzymać 16 - 20 bułeczek,).    9. Bułeczki ułożyć w blaszce bardzo blisko siebie (powinny się stykać bokami), przykryć ściereczką, pozostawić na pół godziny do ponownego wyrośnięcia.   10. Piec w temperaturze 180-190º C przez około 25 - 30 minut (ustawiłam piekarnik w opcji góra – dół).   11. Jeszcze ciepłe polukrować lub posypać cukrem pudrem, choć równie dobrze smakują bez posypki i lukru. Smacznego.  Śliczne serwetki dostałam od swojej przyjaciółki Anes - dziękuję. 