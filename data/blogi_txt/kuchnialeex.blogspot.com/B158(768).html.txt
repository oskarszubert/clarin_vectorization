Znów jestem w biegu. Jak zwykle pochłania mnie praca. Nie mam nawet czasu na porządną (czytaj: wypitą w spokoju podczas pogaduszek) kawę z przyjaciółką. Czas mija mi między dokumentami, poleceniami, rozmowami, zajęciami. I tak w kółko. Chciałabym, aby stanął choć na chwilę, ale gdzie tam! Ten drań galopuje do przodu, jakby mu się spieszyło.  Młody przyzwyczaił się do nowej szkoły. Gwiazdeczka zaczęła kolejny rok akademicki, tym razem z przeładowanym planem zajęć ze względu na nowe obowiązki. A u mnie jak zawsze zamieszanie. Czasami tak sobie myślę, że ludzie nie doceniają tych chwil, podczas których mogą po prostu cieszyć się życiem. Ja ciągle się uczę korzystać z wolnego popołudnia czy weekendu. A skoro już mam chwilę wolnego – gotuję lub piekę. Tym razem przyrządziłam racuszki serowe. Doskonałe na deser lub kolację. Na dukanie lub bez niego. Pyszne.  Składniki:  • 2 jajka • 2 łyżki otrębów owsianych • 10 dag chudego twarogu • 3 łyżki naturalnego serka homogenizowanego • cukier lub słodzik do smaku (ja użyłam 9 tabletek) • olej - opcjonalnie  Sposób przygotowania:  1. Twaróg rozkruszyć.   2. Dodać serek homogenizowany i cukier lub słodzik (tabletki wcześniej rozpuścić w odrobinie wody).   3. Jajka zmiksować na puszystą masę.   4. Dodać do jajek otręby i wymieszać.   5. Masę jajeczną wlać do twarogu i wymieszać.    6. Placuszki smażyć na rozgrzanej teflonowej patelni (suchej lub z odrobiną oleju) po kilka minut z obu stron. Należy je przewracać na drugą stronę bardzo ostrożnie.     7. Podawać z dodatkiem twarożku lub dukanowskiego kremu czekoladowego.   Smacznego. 