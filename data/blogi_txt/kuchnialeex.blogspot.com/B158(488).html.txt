Zupełnie nieoczekiwanie trafiła mi się wolna niedziela. Mogłam zostać w domu, odpocząć, pobyć z chłopakami i, oczywiście, przygotować im coś dobrego. Świetne uczucie, kiedy pierwsze spojrzenie na zegarek, tuż po przebudzeniu, nie wywołuje w nas paniki. Każda kolejna chwila tylko podkreślała wyjątkowość poranka: aromat kawy, tost z lemon curdem, kartki książki, od których nie mogłam odwrócić wzroku. Wprawdzie nie powinno się czytać podczas jedzenia, ale czasami nie umiem oderwać się od lektury...  Taki dzień to dar, był mi potrzebny po intensywnym tygodniu. Mam nadzieję, że gdy wieczorem obejrzę się wstecz, będę równie zadowolona. Mimo tego spokoju, w mojej kuchni zaczynają się przygotowania do Wielkanocy. Szuflady zapełniają się produktami, z których będę przygotowywać świąteczne wypieki. Drukuję przepisy, przeglądam zapasy i planuję, co pojawi się na naszym stole. Ogólny zarys już powstał, teraz pozostaje mi tylko dopracowanie szczegółów. Jednym z przepisów, po który sięgnę, jest mazurek znaleziony w małej cukierence.  Taki trochę nietypowy, ale jednocześnie na wskroś tradycyjny. Jest kolorowy, by nieco ożywić purpurą delikatność innych wypieków. I pyszny, szczególnie dla takich jak ja fanatycznych wielbicieli wiśni. U mnie nie może zabraknąć go na świątecznym stole. Może znajdzie się też na waszym?  Składniki:  Ciasto: • 250 g mąki • 100 g masła • 50 g cukru pudru • żółtko • 1/3 łyżeczki aromatu waniliowego • 2 łyżki wody  Masa: • 450 g mrożonych wiśni • 3/4 szklanki cukru • 3,5 łyżeczki żelatyny • 1/4 łyżeczki aromatu migdałowego • 50 g płatków migdałowych • 100 g mlecznej czekolady  Sposób przygotowania:   1. Mąkę wymieszać z cukrem pudrem, dodać posiekane zimne masło, żółtko, aromat i wodę. Chłodnymi rękami szybko zagnieść kruche ciasto.     2. Formę o wymiarach 21x29,5 wyłożyć papierem do pieczenia. Blaszkę wyłożyć ciastem, robiąc małą krawędź. Ciasto nakłuć widelcem i wstawić do lodówki na 30 minut.    3. Schłodzone ciasto podpiec w piekarniku nagrzanym do 200 stopni C na funkcji góra-dół i piec przez 20 minut. Po upieczeniu odstawić do ostygnięcia.   4. Do rondelka włożyć wydrylowane wiśnie i wsypać cukier. Podgrzewać, aż owoce puszczą sok i masa zrobi się gorąca (nie gotować masy). Zdjąć rondelek z ognia. Odlać 1/2 szklanki soku i rozpuścić w nim żelatynę, następnie wlać sok z powrotem do wiśni, dokładnie połączyć. Dodać aromat migdałowy, wymieszać.        5. Gdy masa wiśniowa zacznie tężeć, równomiernie rozprowadzić ją na wystudzonym kruchym cieście. Posypać płatkami migdałowymi. 6. Czekoladę mleczną roztopić w kąpieli wodnej. Przełożyć ją do woreczka foliowego, odciąć brzeg woreczka i robiąc paseczki, rozprowadzić ją po mazurku. Ozdobić migdałami w czekoladzie i odstawić do zastygnięcia.    Smacznego.  Przepis dodaję do akcji: 