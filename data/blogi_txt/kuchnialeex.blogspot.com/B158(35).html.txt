Ostatni dzień września pachnie wyjątkowo. Do mojej kuchni wpadają promienie jesiennego słońca. Smugi światła rozjaśniają drobinki mąki przesiewanej do dużej misy. Spoglądam przez okno. Przydrożna lipa już zrzuca zieloną szatę i przywdziewa barwy jesieni, która zaczyna niepodzielnie władać światem. I moją kuchnią. Dziś przygotowuję w niej prawdziwie jesienne ciasto. Apfelstrudel z przepisu Liski zapowiada się wspaniale. Strudel to typowy dla kuchni austriackiej deser. Może przypominać ciasto francuskie, ponieważ najczęściej składa się z cieniutkich warstw, w które zawija się słodkie nadzienie. Strudel można także przygotować z typowo kruchego ciasta. Ten deser szczególnie rozpowszechniony  był na terenach dawnego cesarstwa austro-węgierskiego. Stał się bardzo popularny dopiero w XVIII wieku i do dziś jest uwielbiany na całym świecie. Jestem pewna, że kiedy moi chłopcy wstaną, od razu wejdą do kuchni zwabieni wspaniałym zapachem jesiennego ciasta. I dobrze, bo dziś piekę je przede wszystkim dla nich. W końcu dziś Dzień Chłopaka. A więc zapraszam na Apfelstrudel. Do niego dołączam smaczne życzenia dla wszystkich chłopców.  Składniki:  • 100 g masła • 250 g mąki • 100 g cukru • 1 jajko • trochę mleka • 1 cukier waniliowy • skórka starta z 1 cytryny • 2,5 łyżeczki proszku do pieczenia  Nadzienie: • 1,5 kg jabłek • cukier do smaku (ja dodałam ¾ szklanki, ale ilość zależy od słodyczy owoców) • cynamon • 1 szklanka bułki tartej   Sposób przygotowania:  1. Z podanych składników zagnieść ciasto.     2. Uformować z ciasta kulę i odłożyć je do lodówki. 3. Jabłka obrać, owoce pozbawić gniazd nasiennych.  4. Owoce pokroić w cienkie plasterki (ja starłam je na tarce tnącej w plasterki).    5. Jabłka wymieszać z pozostałymi składnikami.    6. Ciasto rozwałkować na szerokość blachy do pieczenia między dwoma arkuszami papieru do pieczenia. 7. Na środku płatu ciasta ułożyć nadzienie.   8. Ciasto zwinąć do środka tak, aby okrywało jabłka.    9. Strudel posmarować rozkłóconym jajkiem.   10. Ciasto piec w piekarniku nagrzanym do 180 stopni C około 40 minut.   11. Podawać pokrojone na ciepłe plastry oprószone cukrem pudrem. Mogą być podane z gałką waniliowych lodów.     Smacznego.  Przepis dodaję do akcji: 