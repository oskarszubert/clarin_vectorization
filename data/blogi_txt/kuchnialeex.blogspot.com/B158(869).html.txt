Dziś początek matur. Egzamin z języka polskiego. Siedzę w domu, bo skoro jestem polonistką, nie wolno mi przestąpić progu szkoły. Za to od jutra pracuję w komisjach maturalnych na matematyce i języku angielskim, na dodatek nie w swojej szkole. Wiem, że dla osób niezwiązanych ze szkolnictwem jest to dość zawiłe, ale ja już się przyzwyczaiłam. Takie są przepisy i już.Tegoroczne matury są naprawdę wyjątkowe. Przyznaję, nie pamiętam egzaminów, na które abiturienci szli w śniegu. Wczoraj patrzyłam z niedowierzaniem na doniesienia serwisów telewizyjnych, w których pokazywano zaśnieżone drogi, wypadki i korki. Potem, równie zdumiona, patrzyłam, jak za oknem robi się biało. A na zakończenie tego szaleństwa Młodego dopadła jelitówka. Dziś nadal jest zimno. Dario pojechał do pracy, a ja się niepokoję, bo na drogach rano była ślizgawka. Mam nadzieję, że będzie rozsądny. A po pracy dostanie pyszny deser, który przygotowałam na podstawie tego przepisu. W sam raz na chłodne popołudnie. Polecam.Składniki:• 1 puszka ananasów• 1 puszka brzoskwiń• 3 łyżki drobnego cukru waniliowego• 1 łyżka masła • 1 łyżka skrobi ziemniaczanej lub kukurydzianej• 2-3 łyżki wiórków kokosowychNa crumble:• 1 szklanka mąki• 1 łyżeczka proszku do pieczenia  • 110 g zimnego masła w kawałkach• 4 łyżki cukru waniliowego Sposób przygotowania:1. Owoce pokroić na centymetrowe kawałki.2.  Ananasa i brzoskwinie wrzucić do garnka z cukrem, masłem i skrobią. 3. Całość wymieszać i podgrzewać na małym ogniu przez około 5 minut - do momentu, gdy masło się roztopi, a całość będzie stanowić fajną masę. 4. Przełożyć wszystko do naczynia żaroodpornego.5. Mąkę i proszek do pieczenia wsypać do miski, dodać zimne i pokrojone w kostkę masło, rozetrzeć je z mąką. Ciasto powinno przypominać kruszonkę. 6. Wsypać cukier, widelcem wymieszać go z ciastem. 7. Masę owocową posypać powstałą w ten sposób kruszonką.8. Piec w temperaturze 190ºC przez około 35- 45 minut do złocistego brązu. Może się zdarzyć, że trochę owocowego soku wypłynie na kruszonkę. Przed podaniem ochłodzić przez około 15 minut.Uwaga: Owoce i kruszonkę można przygotować wcześniej, natomiast nie łączyć ich razem aż do momentu, gdy chcemy całość zapiec.Podawać z budyniem, bitą śmietaną lub lodami waniliowymi.Smacznego. 