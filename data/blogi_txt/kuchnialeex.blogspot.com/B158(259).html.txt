Dzisiejszy dzień upływa mi pod hasłem aktywności. Od rana jestem w biegu. Najpierw praca. Jak zwykle lekcje, klasówki, sprawdzanie, pytanie i presja, bo trzeba przecież wystawić stopnie na semestr. Nie znam nauczyciela, który by lubił klasyfikację semestralną. Ja jej nie znoszę! Ale skoro to nieodłączny element mojego zawodu, to trzeba to zaakceptować i już. Po południu umówiłam się z koleżanką na aerobik. Nareszcie! Zrobiłyśmy sobie przerwę w ćwiczeniach, która za bardzo się przeciągnęła. Teraz wracamy i już nie mogę się doczekać popołudnia. Coś dziwnego i zarazem magicznego jest w tych ćwiczeniach. Po dwóch godzinach intensywnego wysiłku jesteśmy ledwo żywe, ale pełne energii do życia. Kiedy chodzę na aerobik, na więcej rzeczy mam czas i siłę. Tym bardziej cieszę się z powrotu na salę. I jeszcze jedno. Zawsze powtarzam mojemu mężowi, że jak porządnie się zmęczę, to już nawet nie mam siły na sprzeczki z nim, choćby najbardziej niewinne ;) W wolnej chwili (między pracą a aerobikiem) przygotuję dukanowski sernik na zimno. Oczywiście, jedzą go wszyscy. I nikt nie marudzi, że deser jest dietetyczny. Niczym nie różni się od typowego i smakuje naprawdę świetnie. Polecam.  Składniki:  • 3 wiadereczka serka homogenizowanego naturalnego po 50 dag każde (3%) • słodzik (lub inna substancja słodząca) do smaku • sok z 1 cytryny • żelatyna na 1,5 litra płynu • galaretka przygotowana wg mojego wcześniejszego przepisu (niżej podaję link)  Sposób przygotowania:  1. Serki przełożyć do miski. Słodzik rozpuścić w odrobinie wody. Z cytryny wycisnąć sok. Wszystko wymieszać z serkami.        2. Żelatynę rozpuścić w 1/3 szklanki wody. Lekko przestudzić. Do lekko ciepłej żelatyny dodać nieco serka, rozmieszać, a następnie żelatynę wymieszać z resztą serka. Przelać masę do tortownicy i wstawić do lodówki.        3. Przygotować galaretkę według tego przepisu. Ostudzić. Delikatnie wylać na stężałą masę serkową. Wstawić do lodówki na kilka godzin, aby zastygła.    Smacznego.  Faza I i II 