Wczorajszy dzień spędziłam w stolicy. Miałam okazję być na wielkiej konferencji w ekskluzywnym hotelu, spotkać się z ciekawymi ludźmi, posłuchać interesujących prezentacji. Takie spotkania są naprawdę inspirujące, ale pochłaniają mnóstwo czasu i energii. Wróciłam do domu późnym wieczorem, zmęczona i lekko śpiąca. Nie miałam szans, by położyć się wcześniej, bo musiałam przygotować się na dziś do zajęć i opracować plik dokumentów. Młody, który wyjeżdża do siostry, ucieszył się na mój widok. Od razu podzielił się ze mną swoimi wrażeniami: - Wiesz co, mamuś? To mięso, które zrobiłaś nam na obiad, było pyszne. - Smakowało Wam? To świetnie – ucieszyłam się. Zostawiłam chłopakom na obiad duszoną łopatkę z cebulką. Robiłam ją już kiedyś, dziś odświeżyłam dobrze znany przepis. Mięso tak przygotowane jest pyszne: mięciutkie i aromatyczne. Idealne na porządny posiłek w zimny, jesienny dzień. Polecam.  Składniki:  • mięso wieprzowe – łopatka, szynka lub inne • 1 duża cebula • mąka pszenna • olej • sól, Delikat do mięs Knorr’a  Sposób przygotowania:  1. Mięso opłukać, pokroić na plastry.   2. Każdy plaster oprószyć solą i przyprawami z obu stron. 3. Plastry mięsa obtoczyć w mące.   4. Na patelni rozgrzać olej. Kłaść plastry mięsa na gorący tłuszcz, obsmażyć z obu stron na rumiano.    5. Usmażone mięso przełożyć do naczynia żaroodpornego.    6. Na ten sam olej wrzucić cebulę pokrojoną w kostkę, zezłocić.    7. Tłuszcz z patelni przelać na plastry mięsa. Dolać 1/2 szklanki wody lub bulionu. Naczynie przykryć.    9. Wstawić do nagrzanego do 190 stopni C piekarnika w opcji dół + termoobieg.   10. Mięso dusić ok. 1,5 godziny. 11. Podawać z ulubionymi dodatkami.   Smacznego. 