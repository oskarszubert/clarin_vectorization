Jak podają źródła pasztet to potrawa przyrządzana z jednolitej masy przygotowanej z surowego, gotowanego lub pieczonego mięsa, podrobów, drobiu, dziczyzny, warzyw, grzybów, ryb, soi lub sera. W celu połączenia rozdrobnionych składników dodaje się jajka, bułkę tartą lub mąkę. Pasztet doprawia się pieprzem, imbirem, gałką muszkatołową, solą, cukrem i aromatycznymi alkoholami. Masę piecze się, także w kąpieli wodnej, w cieście lub bez. Pasztet podaje się na ciepło lub zimno jako przystawkę lub danie obiadowe, wraz z sosami i marynatami, często występuje jako konserwa.Pasztety przyrządzano już w starożytnym Rzymie, ale współcześnie używane przepisy pochodzą z Francji. Francuscy pasztetnicy cieszyli się sławą od XVI wieku i pracowali na dworach królewskich oraz szlacheckich również w Polsce.Pozostałości tej dawnej tradycji są obecne na naszych stołach. Na święta ja także przygotowuję pasztet. Jest pyszny i zawsze chętnie zjadany przez gości. Jego przygotowanie nie jest trudne, wystarczy tylko pamiętać o kilku zasadach. Zachęcam do spróbowania.Składniki (na dużą porcję):• 1 kg wieprzowiny (łopatka, karkówka)• ½ kury mięsnej lub 3-4 udka z kurczaka• 0,7 kg wołowiny bez kości• 20 dag wątróbki wieprzowej• 0,7 kg surowego boczku lub podgardla• marchewka• pietruszka• kawałek selera• 3 cebule• 2 duże bułki (połówkowe)• 5 jajek• 3 grzybki suszone• 2 liście laurowe• 4-5 ziarenek ziela angielskiego• sól• pieprz• gałka muszkatołowa• oliwa• bułka tarta• masłoSposób przygotowania:1. Mięso (wieprzowinę, wołowinę, boczek – oprócz wątróbki) opłukać, zalać zimną wodą i wstawić na gaz.2. Dodać obrane warzywa: marchewkę, pietruszkę, seler. Dołożyć także wypłukane grzybki, ziela i listki laurowe.3. Doprawić i gotować do całkowitej miękkości mięsa.4. W tym czasie wątróbkę ponacinać (w kratkę, by szybciej się zagotowała i nie była gorzka) i włożyć do osobnego garnka. Zalać wodą (nie solić!!!), zagotować, po 10 minutach wyjąć  i odłożyć na talerz.5. Mięciutkie mięso wyjąć na półmisek, aby lekko przestygło. Do pozostałego wywaru włożyć bułki, aby naciągnęły bulionem.6. Cebule obrać i przesmażyć na oliwie na złoty kolor.7. Mięso, ugotowaną wątróbkę, warzywa, przesmażoną cebulę, namoczoną bułkę (nie odciskać!) zmielić dwa razy przez maszynkę do mięsa o drobnych otworach w sitku.8. Wymieszać masę. Gdyby była zbyt sucha, dolać wywaru. Doprawić. Dodać jajka. Jeszcze raz dokładnie wymieszać.9. Foremki (keksówki) posmarować masłem i posypać tartą bułką. Włożyć masę. Kilka razy uderzyć mocno o blat, by masa dokładnie wypełniła foremki.10. Wstawić do piekarnika. Najpierw ustawić go na 200 stopni C, kiedy pasztet zacznie się piec, zmniejszyć temperaturę do 150 – 160 stopni C.11. Piec pasztet przez ok. 30 – 40 minut. Kiedy pasztet zrumieni się i zaczną na wierzchu pojawiać się leciuteńkie rysy (pęknięcia), pasztet jest gotowy.  12. Ostudzić i podawać.Smacznego. 