Nie wiem, co mnie bardziej zaintrygowało w tym cieście: wygląd, nazwa czy sposób przygotowania. Kiedy pierwszy raz zobaczyłam je w zbiorach Evenki, od razu wiedziałam, że je przygotuję. I tak się stało. Miałam za sobą bardzo pracowity tydzień. Kilka dni po kilkanaście godzin w pracy dało mi się we znaki. Kiedy Młody przychodził wieczorem po mnie do szkoły, abym nie wracała sama, pytał, czy jeszcze daję radę. Jakoś dawałam. Przede mną były jeszcze imieniny mamy, której musiałam pomóc. Zawsze przygotowuję jej coś nowego. Kiedy przeglądałam przepisy w swoich notatkach, przypomniałam sobie o cieście Evenki. Upiekłam je, wprowadzając kilka modyfikacji. I dobrze, że się zdecydowałam, bo wszyscy zachwycali się tym smakołykiem. Polecam. I niech nie zrażają Was nietypowe składniki. Mimo spontanicznie przeprowadzonego quizu wśród moich bliskich, nikt nie zgadł, co jest dodatkiem do masy. Fantazja podpowiadała im: śmietanę kremówkę, mleko w proszku, białą czekoladę. Nie zdradziłam, że prawda jest o wiele mniej wyrafinowana, ale przepyszna. Zresztą spróbujcie sami.  Składniki:  Biszkopt: • 5 jajek • 3/4 szklanki cukru • 5 pełnych łyżek mąki pszennej • 1 czubata łyżka mąki ziemniaczanej • cukier waniliowy • 1 płaska łyżeczka proszku do pieczenia • szczypta soli  Masa: • 2 małe czerstwe bułeczki (kajzerki) • 3 szklanki mleka • 1/3 szklanki cukru • cukier waniliowy • 10 dag wiórków kokosowych • 300 g masła • dżem z czarnej porzeczki (280g)  Wierzch: • 1 łyżka masła • 10 dag wiórków kokosowych • 1/2 szklanki cukru  Sposób przygotowania:  1. Białka ubić z cukrem, cukrem waniliowym i szczyptą soli na sztywną pianę, cały czas ubijając dodawać po jednym żółtku. Następnie dosypać obie mąki przesiane z proszkiem do pieczenia i delikatnie wymieszać. Wyłożyć do wyłożonej papierem do pieczenia blaszki (23 x 33 cm) i piec w temp. 170 stopni C przez ok. 40 minut. (dół + termoobieg) – szczegóły wykonania tutaj   2. Bułeczki zalać 2 szklankami zimnego mleka i odstawić, żeby zmiękły,  następnie rozdrobnić widelcem. Kiedy będą już całkiem rozmoczone, zmiksować na jednolitą masę blenderem.     3. Pozostałą szklankę mleka zagotować z cukrem, dodać przygotowane bułki, wiórki kokosowe i cukier waniliowy, gotować 5 minut, cały czas mieszając. Odstawić masę do ostygnięcia.     4. Przygotować posypkę na wierzch: masło roztopić na patelni, na małym ogniu. Dodać cukier, mieszać, aż się rozpuści. Dopiero wtedy wsypać wiórki. Mieszać, aż posypka będzie miała złoty kolor. Ciepłą posypkę przesypać do miseczki i zostawić, by lekko przestygła.     5. Masło utrzeć mikserem na puszystą masę. Dodawać po łyżce masy bułkowej. Ucierać do dokładnego połączenia się składników.     6. Biszkopt przekroić na 2 blaty. Pierwszy posmarować dżemem.   7.Na dżem wyłożyć 3/4 masy, przykryć drugim plackiem i wyłożyć resztę kremu. Rozsmarować równo na powierzchni.     8. Na wierzchu ciasta rozłożyć jeszcze ciepłą posypkę. Lekko wklepać ją w ciasto, by się trzymała.   9. Całość ciasta wstawić do lodówki, by się schłodziło.   Smacznego. 