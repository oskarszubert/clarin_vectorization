W  każde święta w mojej kuchni pojawia się wyśmienity świąteczny keks. Jest przepełniony bakaliami, pachnący cytrynowo, kolorowy, po prostu pyszny. Ale w tym roku będzie mu towarzyszyło nowe ciasto świąteczne – keks pomarańczowy,  który znalazłam na stronie kwestia smaku.  Wypróbowałam przepis i już wiem, że go polubiłam. Ciasto jest nieco ciężkie, wilgotne, najeżone bakaliami. Ja dodałam do środka także orzechy i czekoladę, bo bez nich nie wyobrażam sobie keksu. Całość przepięknie pachnie pomarańczami. Te cytrusy idealnie pasują do tego ciasta. Przez cały grudzień są one obecne w mojej kuchni. Bo przecież święta pachną pomarańczami. U Was też?  Wy się częstujcie, a ja biegnę przekładać pierniki. Już czas!  Składniki:  Bakalie: • 1/2 szklanki soku pomarańczowego + 1/4 szklanki brandy • 2/3 szklanki rodzynek  • 2/3 szklanki suszonych śliwek • 2/3 szklanki suszonych moreli, pokrojonych w drobną kostkę • 1/3 szklanki pokruszonych płatków migdałów • 1/3 szklanki wiórków kokosowych • 1/3 szklanki orzechów włoskich • 1/3 szklanki kandyzowanej skórki pomarańczowej  • skórka starta z 1 pomarańczy • 1/2 tabliczki posiekanej czekolady deserowej Ciasto: • 300 g miękkiego masła  • 1 szklanka cukru pudru • 4 duże jajka  • 1 cukier wanilinowy  • 2 szklanki mąki pszennej  • 1 pełna łyżeczka proszku do pieczenia  Przygotowanie:  1. Sok z alkoholem wlać do rondelka i podgrzać. Gdy będzie gorący, zestawić z ognia, wsypać wszystkie bakalie (oprócz czekolady): rodzynki, pokruszone orzechy, śliwki, morele, migdały, wiórki, kandyzowaną skórkę pomarańczową oraz skórkę startą z pomarańczy. Wymieszać i odstawić na 1 godzinę do chwili, aż bakalie napęcznieją i wchłoną cały płyn, od czasu do czasu wymieszać. 2. Piekarnik rozgrzać do 165 stopni. Dno tortownicy o średnicy 24 cm wyłożyć papierem do pieczenia, a boki posmarować masłem. 3. Do misy miksera włożyć miękkie masło i ubijać na najwyższych obrotach przez około 5 minut, aż będzie puszyste i zmieni kolor na jasnożółty.   4. Stopniowo dodawać cukier puder i cukier waniliowy, cały czas ucierając.   5. Do masy dodawać po jednym jajku, cały czas dokładnie ubijając po każdym. Na tym etapie masa może się zważyć, ale jest to normalne, można dosypać 1 łyżkę mąki aby zmniejszyć ten efekt.   6. Do misy dodać wszystkie namoczone wcześniej bakalie i miksować na średnich obrotach miksera przez około 1 - 2 minuty. Zmniejszyć obroty miksera do minimum, dodawać porcjami przesianą mąkę, wymieszaną z proszkiem do pieczenia. Miksować chwilę, do połączenia się składników.   7. Kiedy masa jest już gotowa, dodać czekoladę i ostrożnie wymieszać.   8. Masę włożyć do formy, wyrównać powierzchnię, wstawić do piekarnika.    9. Piec przez 1 godzinę (lub trochę dłużej), do czasu, aż patyczek będzie suchy.    10. Ostudzić na kratce, oprószyć cukrem pudrem, kroić dopiero po całkowitym ostudzeniu.    Smacznego. 