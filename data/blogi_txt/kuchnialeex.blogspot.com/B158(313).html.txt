W tym roku wyjątkowo wyraźnie czuję nadchodzące święta. Ten wyjątkowy nastrój ogarnął mnie kilka dni temu. Siedziałam po południu w kuchni, piekłam pierniczki. W domu roznosił się ich zapach. Wtedy zadzwoniła Gwiazdeczka, która miała 2 niespodzianki – najpierw powiedziała, że przyjeżdża do domu już w przyszłym tygodniu, a potem dowiedziałam się, że w święta będziemy mieć gościa. Bardzo się ucieszyłam, a wtedy wpadł do kuchni Młody i zapytał: - Mamuś, a kiedy będą kolędy? Zawsze podczas przygotowań do świąt słucham swojej ulubionej płyty z kolędami. Tak jest i teraz. W kuchni pojawił się odtwarzacz CD, z którego rozpływają się  cichutkie dźwięki kolęd. W tym tygodniu przygotowania bożonarodzeniowe zaczną się na dobre. Już je skrupulatnie planuję.  A w domu dziś, oprócz pierników, pachnie jeszcze Gwiazda Betlejemska – nowe ciasto, które upiekłam inspirując się przepisem Izabeli Nowak. Zrobiłam je jednak po swojemu – z rozczynem i wyrastaniem ciasta. Masę czekoladową możecie zastąpić masą makową, a wtedy Gwiazda Betlejemska będzie piękną ozdobą Waszych świąt. Polecam. Składniki:  • 500 g mąki pszennej • 2 jajka • 60 g drobnego cukru • ½ szklanki ciepłego mleka • 30 g masła  Rozczyn: • 20 g świeżych drożdży • 3 łyżki mleka • 1 łyżeczka cukru • mąka Dodatkowo: • 4 łyżki nutelli • 3 łyżki mleka • uwaga! – krem czekoladowy można zastąpić puszką masy makowej!  Sposób przygotowania:  1. Z podanych składników przygotować rozczyn: w ciepłym mleku rozpuścić cukier i drożdże. Dodać tyle mąki, aby mieszanina miała konsystencję gęstej śmietany.    2. Rozczyn odstawić w ciepłe miejsce, przykryć i poczekać ok. 15 minut, aż wyrośnie.    3. Do misy przesiać mąkę, dodać cukier, ciepłe mleko, jajka i wyrośnięty rozczyn. Wyrobić ciasto. Jeśli będzie zbyt gęste, dodać 2 łyżki mleka. Kiedy ciasto będzie już prawie gotowe, dodać roztopione i przestudzone masło. Wyrabiać, aż będzie odchodziło od miski.        4. Ciasto przełożyć do misy, przykryć i odstawić w ciepłe miejsce na 45 minut do wyrośnięcia. 5. Przygotować tortownicę o średnicy 26 cm. Dno wyłożyć papierem do pieczenia, boki posmarować masłem. 6. Przygotować krem czekoladowy: nutellę energicznie rozmieszać z mlekiem. Jeśli zamiast kremu czekoladowego używamy masy makowej, nic z nią nie robimy poza otworzeniem puszki.    7. Wyrośnięte ciasto podzielić na 4 równe części. Każdą rozwałkować na koło o średnicy 26 cm.    8. Na dnie tortownicy ułożyć 1 placek, posmarować 1/3 kremu czekoladowego.    9. Przykryć 2 plackiem, znów posmarować 1/3 kremu.    10.Przykryć 3 plackiem, posmarować resztą kremu i przykryć 4 plackiem.   11.Ciasto naciąć na 16 części tak, aby nie przeciąć do końca.   12.Następnie każdy kawałek lekko unieść, odkręcić dwa razy – jeden kawałek w prawą, drugi w lewą stronę. Wyrównać.     13.Zostawić ciasto do wyrośnięcia na 15 minut w ciepłe miejsce.    14.Piekarnik rozgrzać do 175 stopni C (dół + termoobieg). Ciasto wstawić do piekarnika na 20-25 minut. Sprawdzić patyczkiem, czy jest upieczone.   15.Ciasto wyjąć, ostudzić na kratce.   16.Podawać z kawą lub filiżanką herbaty.   Smacznego. 