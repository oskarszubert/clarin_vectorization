Kilka dni temu Młody złowił swoją pierwszą dużą rybę. Udało mu się wyciągnąć na spinning szczupaka – 58 cm ważącego 1,4 kg! Jego szczęście było bezgraniczne. Od późnej wiosny jeździł nad staw sam lub z Dariem, czasami zabierał też kolegę. Oczywiście, ma wyrobioną kartę wędkarską i wszystkie pozwolenia. Skrupulatnie notuje wpisy dotyczące łowisk i połowów. Łowił już na bata i wędkę małe płotki, okonie, sumiki, czasami było ich nawet kilkadziesiąt w ciągu dnia. Za to teraz przywiózł do domu prawdziwe trofeum. Zanim przyjechał, już wiedziałam o rybie, ponieważ Dario zadzwonił do mnie i przysłał mi mmsa. Młody po drodze do domu odwiedził wszystkich: babcię i dziadka, wujka i kolegę. Każdy musiał obejrzeć jego rybę. Po przekroczeniu progu domu od razu wpuścił wodę do wanny i włożył do niej zdobycz. Szczupak ożył. Patrzyłam na niego zafascynowana, bo pierwszy raz widziałam taki okaz „na żywo”.       Zastanawiałam się, jak moi chłopcy rozwiążą kwestię oczyszczenia ryby. Zapowiedziałam im, że prawdziwy wędkarz sam patroszy swój połów, a ja mogę co najwyżej usmażyć te smakołyki. I o dziwo, Młody przyznał mi rację. Wziął się za oporządzanie szczupaka pod kontrolą taty. Był na dodatek dumny z tego, że sobie radzi. Ja też byłam z niego dumna!  Pozostało mi przyrządzić rybę tak, aby była znakomita i świetnie smakowała przede wszystkim Młodemu. Należy pamiętać, że szczupak lepiej smakuje świeży. Kiedy go zamrozimy, mięso ryby robi się suchawe. No to do dzieła.  Składniki:  • 1 sprawiony szczupak • sól • pieprz • przyprawa do ryb lub ulubione zioła • mąka • oliwa  Sposób przygotowania:  1. Tuszkę szczupaka oczyścić i pokroić na dzwonka jednakowej grubości. 2. Kawałki ryby przełożyć do miski. 3. Oprószyć solą, pieprzem i przyprawą do ryb lub ulubionymi ziołami. Odstawić do lodówki na kilka godzin lub na całą noc.    4. Porcje ryby obtaczać w mące. 5. Kłaść na gorący tłuszcz rozgrzany na patelni.    6. Smażyć rybę z obu stron na rumiano.    7. Zjadać od razu po przyrządzeniu.    Smacznego. 