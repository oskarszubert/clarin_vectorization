Przepis na to ciasto znalazłam już dawno temu, ale ciągle zwlekałam z jego upieczeniem. Tak naprawdę sama nie wiem dlaczego. Zawsze coś wypadło: a to nowy przepis, który wydawał się bardziej atrakcyjny, a to brak jakiegoś składnika. Teraz nadszedł czas cytrynowca. Jest pyszny. Świetny na ostatni dzień wakacji. Polecam.  Składniki:  NA BISZKOPT • 4 jajka • 4 pełne łyżki mąki pszennej  • 1 pełna łyżka mąki ziemniaczanej • 3/4 szklanki cukru • 1 cukier waniliowy • 1 łyżeczka proszku do pieczenia  NA MASĘ CYTRYNOWĄ: • 2 budynie śmietankowe • 1 galaretka cytrynowa • 2 cytryny • 1 szklanka cukru • 2 jajka • 10 dag masła  NA MASĘ ŚMIETANKOWĄ: • 0,5 litra śmietany kremówki • 2 "śmietan-fixy" • 4 łyżki cukru pudru • paczka okrągłych biszkoptów • kilka kostek czekolady  Sposób przygotowania:  1. Z podanych składników upiec biszkopt według tego przepisu. Ostudzić na kratce.   2. Przygotować masę cytrynową.  Z pół litra wody odlać pół szklanki. W tej ilości wody rozpuścić oba budynie.    3. Pozostałą wodę (1,5 szklanki) zagotować z cukrem, wlać do niej rozrobiony proszek budyniowy i mieszać do zgęstnienia.     4. Do ugotowanego,  gorącego budyniu wsypać galaretkę w proszku i wymieszać. Odstawić do wystudzenia.    5. Białka oddzielić od żółtek i ubić z nich pianę.   6. Wycisnąć sok z 1 cytryny. 7. Masło utrzeć z żółtkami ze sparzonych jajek (sparzanie jajek – patrz Porady Aleex).    8. Do masła dodawać po łyżce wystudzony budyń.     9. Gdy masa się połączy, dolać też sok z cytryny, na końcu pianę z białek.     10. Przygotować masę śmietanową: Schłodzoną śmietankę kremową  ubić na sztywno z cukrem i "śmietan-fixami".   11. Z pozostałej cytryny wycisnąć sok, rozcieńczyć go z połową szklanki wody, ewentualnie dosłodzić do smaku. 12. Przygotować ciasto: Biszkopt nasączyć połową ponczu cytrynowego.   13. Na biszkopt wyłożyć masę cytrynową i wstawić na 15 - 30 minut do lodówki.    14. Gdy krem lekko stężeje, rozsmarować na nim masę śmietankową.    15. Na wierzchu poukładać biszkopty nasączone w reszcie ponczu.     16. Wierzch ciasta ozdobić "mazajami" z rozpuszczonej czekolady. 17. Ciasto schłodzić w lodówce.   Smacznego. 