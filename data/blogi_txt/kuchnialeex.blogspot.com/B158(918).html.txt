Wczoraj na nic nie miałam czasu. Od rana zamieszanie w pracy, wszystko w biegu. Na szczęście (i dla własnej satysfakcji) udało mi się normalnie przeprowadzić lekcje. Szkoda tylko, że młodzież nie przeczytała „Jądra ciemności”, o którym rozmawialiśmy. W zasadzie to był mój monolog, ale trudno, tak czasami bywa. Zawsze robi mi się przykro, kiedy uświadamiam sobie, jak niewielu młodych ludzi czyta książki. Na szczęście nauczyłam tego swoje dzieci. Córcia czyta od zawsze, a Młody od niedawna. Oczywiście posiadł umiejętność czytania we właściwym czasie, ale odnosił się do tego niechętnie. Musiał i tyle. A ja byłam „ta zła”, co zmuszała dziecko i jeszcze je odpytywała ze znajomości treści. Aż wreszcie coś zaskoczyło. Pojawił się „Harry Potter” i mój syn zaczął pochłaniać kilkusetstronicowe powieści bez problemu. A ostatnio oznajmił, że czyta już ostatni tom przygód młodego czarodzieja i chciałby dostać ode mnie … cykl o Wiedźminie. Muszę się tym zająć podczas nadchodzących ferii.Wczoraj także obejrzałam filmik promujący szkołę. Udał się naprawdę fajnie. Młodzi ludzie znakomicie wypadli podczas nagrania. Jeszcze tylko kilka poprawek i film będzie gotowy. Nawet szefowa była zadowolona. Do wieczora siedziałam na radzie pedagogicznej. Musiała się odbyć klasyfikacja. Jestem dumna z moich dzieci, bo są w czołówce szkoły, a dwoje spośród nich otrzymało Stypendium Starosty za bardzo dobre wyniki w nauce. Świetnie się spisali. Wróciłam do domu przed osiemnastą, popracowałam jeszcze dwie godziny i wzięłam się za przygotowanie kartek na wywiadówkę. Dziś po południu mam spotkanie z rodzicami, a więc znów dotrę do domu wieczorem. Na szczęście udało mi się między jednymi a drugimi zajęciami przygotować dla moich chłopaków pyszną zapiekankę. Robiłam ją już wcześniej, wzorując się na przepisie z książeczki „Pyszności z piekarnika”. Smakowała mi, ale jakoś nie powaliła mnie na kolana. Młody zjadł z apetytem, a Dario był zachwycony. Od razu zapowiedział, że musi być powtórka. A ja jestem zgodną kobietą ;) i skoro chce, to ma. A może i Wy spróbujecie?Składniki:• 40 dag makaronu• ½ pieczonego kurczaka• 30 dag pieczarek• 2 jajka• 1 szklanka śmietany 18%• 1 łyżka mąki• 3 łyżki masła• 1 szklanka bulionu drobiowego• sól• pieprz• masło do naczynia żaroodpornego Sposób przygotowania:1. Makaron ugotować w osolonej wodzie. Odcedzić i przelać zimną wodą.2. Mięso z kurczaka oddzielić od kości i pokroić na kawałki.3. Pieczarki obrać, umyć i pokroić na większe kawałki. Podsmażyć je na 1 łyżce masła, doprawić solą  i pieprzem.4. Z 1 łyżki masła i 1 łyżki mąki przygotować zasmażkę. Rozprowadzić ją bulionem ciągle mieszając, aż sos zgęstnieje.5. Jajka rozmieszać ze śmietaną, wlać do sosu. Dodać pieczarki i kawałki kurczaka. Dokładnie wymieszać.6. Naczynie żaroodporne wysmarować masłem. Na dno wyłożyć połowę makaronu, polać połową sosu. Przykryć pozostałą częścią makaronu i polać ją pozostałą częścią  sosu. Na wierzchu rozłożyć wiórki masła (z pozostałej 1 łyżki).7. Zapiekankę wstawić do piekarnika nagrzanego do 180 stopni na 45 minut.8. Podawać na gorąco z dowolną sałatką.Smacznego. 