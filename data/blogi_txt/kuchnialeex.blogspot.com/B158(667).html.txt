Jakoś tak jest, że niektóre owoce budzą same pozytywne skojarzenia. Śliwki kojarzą się z domem. Z bezpiecznym dzieciństwem spędzanym z dziadkiem na wyprawach po okolicy. Z babcią, która zabierała mnie do naszej starszej kuzynki. Z ciastem, które rumieniło się w piekarniku i wypełniało obłędnym zapachem całe mieszkanie. Z babcinym kredensem, w którym stały poustawiane różne kieliszki, szklaneczki i karafki z wielu kompletów, a każdy był skończonym arcydziełem. Pamiętam porcelanowe dzbanuszki, które mogłam oglądać bez końca. A potem, na porcelanowych ozdobnych talerzykach, babcia podawała ciasto ze śliwkami i kruszonką posypaną cukrem pudrem. Cudo. Teraz, gdy piekę w swojej kuchni ciasto ze śliwkami, najczęściej robię je właśnie z kruszonką. A to, na które zaproszę Was dziś, ma w sobie samo dobro: kruchą posypkę, obłoczek cukru pudru i śliwki. Dużo śliwek, które wspaniale smakują jeszcze gorące, prosto z piekarnika. Częstujcie się.  Składniki:  • 25 dag margaryny Kasi • 50 dag mąki • ½ szklanki cukru (w tym 1 cukier waniliowy) • szczypta soli • 5 żółtek • 2 łyżeczki proszku do pieczenia • 2 łyżki bułki tartej • 1 łyżka cukru trzcinowego (opcjonalnie) • śliwki  Sposób przygotowania:  1. Do misy przesiać mąkę. Dodać do niej sól, cukier, cukier waniliowy, żółtka, margarynę, proszek do pieczenia.    2. Wszystkie składniki rozetrzeć, aby powstała kruszonka.   3. Tortownicę o średnicy 28 cm wyłożyć papierem do pieczenia.   4. ½ kruszonki wysypać na dno tortownicy.Posypać ją 1 łyżką bułki tartej.   5. Na kruszonce z bułką ułożyć bardzo ciasno wydrylowane śliwki. Mogą być nawet 2 warstwy owoców.   6. Jeśli śliwki są kwaśne, posypać je 1 łyżką cukru trzcinowego, a potem 1 łyżką bułki tartej. Jeśli owoce są wystarczająco słodkie, pominąć cukier i posypać tylko bułką. 7. Na śliwki wysypać równą warstwę kruszonki.   8. Piec 50 minut w temperaturze 180 stopni C w opcji (dół + termoobieg).   9. Ciasto ostudzić na kratce.   10. Wierzch można oprószyć cukrem pudrem. Podawać z filiżanką kawy lub herbaty.   Smacznego. 