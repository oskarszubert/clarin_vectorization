W niedzielę proponowałam Wam jajka faszerowane pastą łososiową. Dziś kolejne zastosowanie tej pasty, które przyszło mi do głowy nieoczekiwanie. Kiedy ostatnio przyjmowałam gości okazało się, że jedna z osób nie je mięsa. Nie chodzi tu o wegetarianizm, ale raczej o względy religijne. No cóż, zaskoczyła mnie ta wiadomość. Na stole znalazło się sporo przekąsek, ale zdecydowana większość z nich miała dodatek mięsa. Ponieważ w chwilach stresu zazwyczaj myślę szybko i intensywnie, przyszła mi do głowy pewna myśl. Pobiegłam do kuchni, połączyłam składniki i po kilkunastu minutach podałam na stół chrupiące kąski z pastą łososiową. Wszyscy, nie tylko ci poszczący, byli zachwyceni. Okazało się, że ta przekąska wyjątkowo im zasmakowała. Na pewno będę do niej wracać jeszcze nie raz. Polecam.Składniki:• pasta łososiowa wg tego przepisu• bagietka• masło czosnkowe• nieco koperkuSposób przygotowania:1. Nagrzać piekarnik do temperatury 200 stopni C.2. Bagietkę pokroić na kromeczki o grubości 1 cm.3. Każdą kromeczkę posmarować masłem czosnkowym. Ułożyć je na blasze pokrytej papierem do pieczenia.4. Kromeczki podpiec na złoty kolor. Każdą ozdobić kleksem pasty łososiowej i odrobiną koperku.Smacznego. 