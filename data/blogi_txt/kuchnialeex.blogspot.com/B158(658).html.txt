W świąteczną niedzielę zapraszam Was na pyszny sernik, który upiekłam z przepisu Dorotus. Przyznaję, że to ciasto jest zaskakujące. Ostatnio przyzwyczaiłam się do ciężkich, solidnych serników, a ten jest leciutki jak pianka, puszysty i zupełnie inny. Świetnie smakuje do popołudniowej kawy. Ja chętnie go zjem kończąc „Dumę i uprzedzenie”. Potrzebna mi była ta książka, by przy czymś lekkim odpocząć po „Księciu przypływów”. Tak lekkim, jak  sernik :)  Składniki:  • 1 kg białego sera tłustego lub półtłustego trzykrotnie mielonego  • 1 szklanka mleka  • ½ szklanki śmietanki kremowej 30% • 50 g miękkiego masła • 3 czubate łyżki mąki ziemniaczanej  • 6 jaj - oddzielnie białka i żółtka • 3/4 szklanki drobnego cukru • 1 opakowanie cukru waniliowego (16 g)   Sposób przygotowania:  1. Ser zmiksować na gładką masę z żółtkami, masłem, cukrem, cukrem waniliowym, mąką ziemniaczaną.      2. Wlać mleko oraz śmietankę i zmiksować. Uwaga: masa będzie półpłynna i może chlapać. Ja miksowałam swoją w specjalnym kubku z pokrywą ochronną.      3. Białka ubić na sztywną masę, delikatnie wmieszać do masy serowej. Najłatwiej robić to trzepaczką, ale nie ubijać tylko mieszać.       4. Tortownicę o średnicy 26 cm wyłożyć papierem do pieczenia. Ja użyłam dwóch arkuszy papieru, aby zapobiec ewentualnemu przeciekaniu formy.   5. Masę serową przelać do foremki.    6. Sernik piec około 1 godziny w temperaturze 170ºC (piekarnik w opcji dół +termoobieg). Sernik wyrasta ponad tortownicę, potem opada.    7. Ciasto wystudzić w piekarniku przy uchylonych drzwiczkach.   8. Następnie przez 3 godziny schładzać sernik w lodówce.   9. Można polać polewą lub, jak ja, podawać z porcją musu jagodowego (jagody + cukier waniliowy + śmietanka kremówka).   Smacznego. 