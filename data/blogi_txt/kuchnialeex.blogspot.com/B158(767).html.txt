Dobrze, że dzisiejszy dzień powoli zbliża się do końca. W szkole szaleństwo: matury, kontrole, komisje, telefony, dokumenty. Idę do pracy przed siódmą, wracam późnym popołudniem. Brakuje mi chwili, aby złapać oddech. Co gorsza wiem, że pierwszą wolną chwilę będę miała dopiero w okolicach Bożego Ciała. Weekendy też mam zajęte, bo za dwa dni rusza sprawdzanie arkuszy maturalnych. W takich dniach czuję się jak mały trybik potwornej machiny, która pędzi przed siebie bez wytchnienia. Automatycznie robię to, co do mnie należy. Traktuję wszystko zadaniowo: robię po kolei, według listy to, co mam zaplanowane. Taki mam system pracy, który sprawdza się naprawdę dobrze.   Po powrocie do domu staram się odreagować. Nie jest to łatwe, by w jednej chwili wyrzucić z głowy kłębiące się myśli. Dlatego dziś zniknęłam w kuchni. Pieczenie działa na mnie kojąco. Składniki ciasta rozcierane w dłoniach, łączenie ich w spójną kulę, wałkowanie, wykrawanie kształtów i otulanie płatami ciasta owocowych cząstek – to wszystko pozwala mi oderwać się od pracy i składa się na pyszny efekt. Jeszcze mgiełka cukru pudru i oto są. Pyszne ciasteczka serowe z jabłkami i rogaliki z konfiturą wiśniową czekają na zjedzenie. Pycha!  Składniki:  • 20 dag białego sera • 25 dag maki pszennej • 20 dag masła  • 1 jajko • 2-3 łyżki cukru pudru • szczypta soli • 4 jabłka  Sposób przygotowania: 1. Ser przecisnąć przez praskę do miski, dodać mąkę, pokrojone w kawałki masło, cukier puder, żółtko i szczyptę soli.       2. Zagnieść dokładnie ciasto i odstawić do lodówki na ok. 20 min. W tym czasie jabłka obrać ze skorek i pokroić w ósemki, każdą ósemkę przekroić jeszcze na pół.   3. Ciasto rozwałkować na stolnicy posypanej mąką na grubość ok. 5 mm.   4. Wykrawać kółka o średnicy ok 8 cm. Z podanej porcji wyszło mi 25 kółek i 8 rogalików.     5. Ciastka składać na pół, a do środka włożyć kawałek jabłka.  Lekko ścisnąć w zagięciach.    6. Układać na blaszce wyłożonej papierem do pieczenia.    7. Z wyrobionego ciasta można też zrobić rogaliki.   8. Wierzch ciastek posmarować roztrzepanym białkiem.     9. Ciasteczka piec ok. 20- 25 min w temperaturze 170 stopni C (dół + termoobieg).      10. Po upieczeniu posypać obficie  cukrem pudrem.      Smacznego. 