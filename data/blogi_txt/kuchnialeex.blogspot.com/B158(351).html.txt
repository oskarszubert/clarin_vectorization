Po wczorajszym odpoczynku, dziś czas na powrót do kuchni. Dla moich chłopaków przygotuję plastry karkówki pod pierzynką z pieczarek. To przepis ze starego zeszytu mamy. Od czasu do czasu pojawia się na naszym stole, ponieważ bardzo go lubimy. Mięso jest niezwykle aromatyczne, cebulka mięciutka, a pieczarki wspaniale zarumienione. Kiedy te świetnie zbalansowane smaki pojawiają się na talerzu, znikają z niego błyskawicznie. Ponieważ łatwo się je robi, polecam Wam to danie. Na pewno się nie zawiedziecie. Składniki:• 1 kg karkówki bez kości• 1 – 2 spore cebule• oliwa• przyprawy: wegeta, słodka papryka, Delikat czerwony Knorr’a, czosnek granulowany• 75 dag pieczarekSposób przygotowania:1. Karkówkę pokroić w plastry o grubości ok.  1,5 cm. Kawałki mięsa posmarować oliwą, natrzeć ulubionymi przyprawami, poprzekładać plastrami obranej cebuli i odstawić na kilka godzin (w tej marynacie mięso może leżeć przez 1-2 dni w lodówce).2. Dno blaszki lub naczynia żaroodpornego pokropić oliwą. Powinno jej być tyle, aby cienką warstwą pokryła dno (można wykorzystać tę oliwę, w której marynowała się karkówka). 3. Dno blaszki wyłożyć plastrami karkówki. Obłożyć plastrami cebuli.4. Pieczarki obrać i dokładnie umyć. Pokroić w kawałeczki i obficie posypać nimi mięso. Skropić wierzch grzybów oliwą i delikatnie posypać wegetą. Całość włożyć do piekarnika nagrzanego do 200 stopni C.5. Piec bez przykrycia ok. 2 – 2,5 godzin do miękkości mięsa. Od czasu do czasu można polać pieczarki wytworzonym sosem.6. Podawać z ulubionymi dodatkami. Polecam. 