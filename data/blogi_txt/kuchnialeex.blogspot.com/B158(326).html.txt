Weekend mija mi w domu. Staram się siedzieć w cieple, piję herbatkę z sokiem malinowym i szukam ciekawych przepisów, bo ja raczej nie z tych, które mogą usiedzieć bezczynnie w miejscu. Dlatego się staram, choć z różnym skutkiem. Wywlekam stare numery „Kuchni” i „Mojego Gotowania”, przeglądam książki. Znalazłam sporo ciekawostek do wypróbowania, ale ta z „Mojego Gotowania” z października 2012 r. była na tyle intrygująca, że ciasto upiekłam od razu. Fajna jest jego nazwa: nie szarlotka, ale jabłuszkowiec. Dodatek cynamonu czyni ciasto jesiennym, idealnie wpisuje się więc ono w dzisiejszy dzień – pierwszy dzień jesieni. Kiedy ciasto trafia do piekarnika, cały dom wypełnia się pięknym cynamonowo – jabłkowym zapachem. Ciepłe powietrze rozgrzewa wnętrze chłodnego mieszkania. Robi się jakoś przytulniej. Nawet to paskudne przeziębienie staje się bardziej znośne. Polecam.  Składniki:  • 200 g biszkoptów • 3 łyżki roztopionego masła • 1 kg kwaśnych jabłek • 2/3 szklanki drobnego cukru • 1 mały cukier waniliowy • 1 szklanka gęstej kwaśnej śmietany 18% • 2 pełne łyżki mąki • 1 jajko • 1 łyżka soku z cytryny • 1 łyżeczka masła do natłuszczenia blaszki Kruszonka: • 100 g zimnego masła • ¾ szklanki mąki krupczatki • ½ szklanki cukru • 1 pełna łyżeczka cynamonu  Sposób przygotowania:  1. Tortownicę o wymiarach 22 cm wysmarować masłem (1 łyżeczką) i odstawić w chłodne miejsce.   2. Biszkopty rozdrobnić na piasek. Dolać 3 łyżki roztopionego masła. Wymieszać, aby powstała konsystencja mokrego piasku.     3. Masą wylepić dno i boki tortownicy. Odstawić ponownie w chłodne miejsce.    4. Jabłka obrać, wyciąć gniazda nasienne, pokroić w kostkę i skropić sokiem z cytryny.   5. Do miski włożyć jajko, śmietanę, cukier i cukier waniliowy, dodać 2 łyżki mąki. Zmiksować na puszystą masę.       6. Masą zalać pokrojone jabłka, delikatnie wymieszać.    7. Jabłka przełożyć do tortownicy, wyrównać. 8. Przygotować kruszonkę: wszystkie składniki rozetrzeć w palcach. Kruszonką posypać wierzch ciasta. 9. Wstawić do nagrzanego do 185 stopni C (dół + termoobieg) piekarnika na 50 minut. Na ostatnie 5 minut można podnieść temperaturę do 195 stopni C.    10. Ciasto przestudzić. Kiedy jest gorące, masa z jabłkami jest półpłynna – taka ma być.   11. Kroić na porcje, można podawać np. z gałką lodów.    Smacznego. 