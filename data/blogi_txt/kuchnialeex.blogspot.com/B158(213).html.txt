Ferie u nas zaczęły się na dobre. I nawet pogoda dopisuje. Za oknem lekki mrozek i piękne słońce zachęcają do aktywności. Korzystając z kilku wolnych dni postanowiłam trochę odpocząć. Żegnam się więc z Wami na tydzień i zapraszam jednocześnie na wspaniałą, prawdziwie domową zupę – zalewajkę. Wiem, że trwa nieustający spór na temat nazewnictwa białego barszczu, żurku i zalewajki. Pisałam już o tym, więc teraz nie będę do tego wracać. W moim domu biały barszcz jest ze śmietaną i z zakwasem, żur bez śmietany, a zalewajka to zupa z różnymi dodatkami zalana (stąd nazwa) zakwasem. I dziś właśnie proponuję Wam tę zupę: sycącą, aromatyczną, świetną na zimowe, mroźne dni.Składniki:• wędzona kostka karkowa lub schabowa• marchewka• pietruszka• ziemniaki• kawałek pora• 3 plasterki wędzonego boczku• 1 cebulka• ziele, listek• 3 łyżki śmietany 18%• 1 czubata łyżka mąki krupczatki• zakwas (może być kupiony lub domowy)• sól, pieprz, maggiSposób przygotowania:1. Kostkę opłukać, zalać zimną wodą, zagotować. Dodać kawałek pora. Gotować wywar przez 20 minut.2. Marchewkę i pietruszkę obrać, zetrzeć na dużych oczkach tarki.3. Do wywaru dodać starte warzywa, listek i ziele. Wymieszać i gotować przez 15 minut.4. Na patelni podsmażyć boczek pokrojony w kostkę, dodać posiekaną w drobną kostkę cebulkę. Zrumienić i dodać do zupy.5. Ziemniaki pokroić w kosteczkę. Dodać do wywaru. Doprawić solą, pieprzem, odrobiną maggi do smaku.6. Kiedy ziemniaki będą już miękkie, naszykować zakwas: dokładnie zamieszać zakwas, aby mąka, która osiadła na dnie, rozmieszała się i utworzyła zawiesinę. Wlać do zupy część zakwasu, zamieszać, spróbować, czy jest wystarczająco kwaskowa. Jeśli jest mało kwaśna, dolać resztę zakwasu. Zagotować.7. W miseczce rozmieszać śmietanę z łyżką mąki, lekko osolić. Zaprawić zupę śmietaną. Zagotować i wyłączyć płomień. 8. Podawać ze świeżym pieczywem.Smacznego. 