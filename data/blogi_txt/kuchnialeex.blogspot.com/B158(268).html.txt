Lato trwa, choć pogoda chwilowo nas nie rozpieszcza. To nic. Letnie burze też są potrzebne, przecież wszystko musi rosnąć i dojrzewać.  Wczoraj odebrałam dyplomy ukończenia studiów podyplomowych na dwóch kierunkach. Patrząc na dokumenty, odczułam ulgę. Będę miała wolne weekendy, nie będę musiała jeździć, uczyć się, denerwować przed zaliczeniami. Z drugiej strony poczułam też jakiś… niedosyt. Zaczęłam się nawet zastanawiać, czy od września nie zacząć nauki na jeszcze innym kierunku, ale wymowne spojrzenie mojego męża nieco ostudziło moje zamiary. Ale – nigdy nie mów nigdy. A więc kto wie? Może coś mi przyjdzie do głowy po wakacjach? Szykujemy się do wyjazdu. Nie wiem, gdzie dotrzemy. Jutro ruszamy przed siebie. Jest mi wszystko jedno, ważne, że złapiemy troszkę oddechu. Ponieważ, mimo wakacji, jest to gorący okres w naszej szkole, cały czas będę pod telefonem. Mam jednak nadzieję, że nie będzie dzwonił. Już się cieszę na ten krótki urlop. A Was, na pożegnanie, zapraszam na pyszne ciasto, które upiekłam z tego przepisu. Robi się je dosłownie chwilkę, wszystko w jednej misie miksera. Wystarczy dokładnie połączyć składniki, przełożyć masę do foremki i zatopić w niej ulubione owoce. Potem kilkadziesiąt minut w piekarniku i ekspresowe letnie ciasto z owocami gotowe. Świetnie smakuje z filiżanką gorącej kawy, ale równie dobrze z kawą mrożoną z lodami lub z kawą mrożoną z likierem. Polecam. Składniki:  • 1 szklanka mąki pszennej • 1 szklanka domowego cukru waniliowego • 3/4 szklanki mąki ziemniaczanej • 1/2 kostki (125 g) miękkiej margaryny • 3 jajka • 1 płaska łyżeczka proszku do pieczenia • 500 g owoców: maliny, nektarynki, czarne porzeczki lub inne  Sposób przygotowania:  1. Do misy miksera włożyć całe jajka, cukier i margarynę. Zmiksować na jednolitą masę. Masa może wyglądać jak zwarzona, nie szkodzi, tak ma być. 2. Na masę przesiać oba rodzaje mąki wymieszane z proszkiem do pieczenia i ponownie zmiksować.     3. Ciasto przełożyć do formy z kominkiem wysmarowanej masłem.   4. Przygotować owoce, można użyć dowolnych, które mamy pod ręką. Powinno ich być ok 35 – 40 dag. Owoce wyłożyć na ciasto, lekko je "wpychając".    5. Piec ok. 1 godziny w 180 stopniach C (dół + termoobieg). Sprawdzić patyczkiem, czy jest gotowe.     6. Upieczone wyjąć z formy i posypać cukrem pudrem lub polukrować.     Smacznego i do zobaczenia wkrótce! 