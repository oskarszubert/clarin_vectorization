Kiedy pierwszy raz trafiłam na ten przepis tekluni, od razu postanowiłam go wypróbować. Nie ukrywam, intuicja podpowiadała mi, że będzie świetny. Efekt przeszedł moje oczekiwania. Ciasto drożdżowe, które od początku do końca wyrabiałam mikserem, wychodzi lśniące i doskonale odchodzi od miski i od ręki. Podczas wyrastania szybko podwaja objętość, a kiedy formujemy z niego bułeczki nic  nie klei się do rąk. Nie musiałam podsypywać nawet dodatkowego grama mąki. Drożdżówki można nadziewać dowolnymi owocami, ja znalazłam w zamrażarce woreczek jagód, więc zrobiłam jagodzianki. Kiedy uformowane bułeczki znalazły się w piekarniku, po całym domu rozniósł się obłędny zapach. Moi chłopcy ustawili się w kuchni i czekali, aż wyjmę je z piekarnika. Zdążyły lekko przestygnąć i zaczęły znikać w zastraszającym tempie. Zresztą zobaczycie sami.Składniki:Zaczyn: • 1 paczuszka suchych drożdży (7g) lub 20 g świeżych • 1/2 szkl mleka • 1/2 szkl mąki • 1/4 łyżeczki cukru Ciasto: • 120 g masła• 3/4 szkl cukru • 3 żółtka • 1/2 szkl mleka • 1 cukier waniliowy• 1/4 łyżeczki soli• 3,5 szkl mąki Nadzienie: • 25 dag jagód• 3/4 szkl cukruDo posmarowania:• 1 żółtko• mlekoSposób przygotowania:1. Przygotować zaczyn: drożdże, mąkę i cukier rozpuścić w letnim mleku i dokładnie wymieszać. Zostawić w ciepłym miejscu na 30 minut (ja nastawiam piekarnik na minimalną temperaturę, otwieram drzwiczki i stawiam zaczyn na ściereczce.)2. W dużej misce utrzeć masło, dodać stopniowo cukier, a następnie zaczyn.3. Zmniejszyć obroty miksera i dodawać: żółtka, mleko, wanilię, sól i mąkę.4. Kiedy ciasto będzie gładkie, wyjąć, uformować kulę i owinąć w plastikową folię wysmarowaną masłem. Zostawić, żeby wyrosło na ok.60 minut.5. Następnie podzielić ciasto na części, z każdej z nich zrobić placuszek, wypełnić go jagodami wymieszanymi z cukrem. Uformować bułeczkę, posmarować rozmąconym z odrobiną mleka żółtkiem.6. Piec w temp. 180 stopni C przez ok. 30 minut lub do czasu zarumienienia.Smacznego. 