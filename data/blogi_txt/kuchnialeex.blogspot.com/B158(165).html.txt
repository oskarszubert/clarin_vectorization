Wczoraj nie miałam pomysłu na deser. Chciałam koniecznie upiec jakieś ciasto, aby pojawiło się na stole razem z popołudniową kawą. Przeglądałam swoje zapiski i jakoś mi nic nie pasowało. Wreszcie sięgnęłam do swojego starego zeszytu. I tym razem się nie zawiodłam. Wpadł mi w oko przepis na ciasto mateńki, który zanotowałam ponad dwadzieścia lat temu. Nie bardzo wiedziałam, w jakiej foremce je piec. Wybrałam niedużą, płaską, ale następnym razem użyję keksówki lub formy na babkę. Bo będzie następny raz. Ciasto przygotowuje się prościuteńko i jest naprawdę bardzo smaczne. Dario pochłonął połowę od razu po wyjęciu z piekarnika. Na nic zdały się moje prośby, aby troszkę ostygło. Puszyste, mięciutkie kawałki błyskawicznie znikały z patery. Okazało się doskonałe, także dla naszych (niespodziewanych) gości. Składniki:  • 5 jajek • 1 szklanka mąki pszennej • ½ szklanki mąki ziemniaczanej • 1 szklanka cukru • 1 cukier waniliowy • 1 łyżeczka proszku do pieczenia • ulubiony aromat do ciasta (u mnie pomarańczowy) • ½ kostki masła • groszki czekoladowe (opcjonalnie) • polewa lub cukier puder na wierzch ciasta Sposób przygotowania:  1. Całe jajka wbić do miski, dodać cukier i cukier waniliowy, utrzeć na puszystą, gęstą masę. Ma ona przybrać jasnokremowy kolor i kilkakrotnie powiększyć objętość. 2. Oba rodzaje mąki wymieszać z proszkiem do pieczenia. Wymieszać dokładnie mikserem z masą jajeczną.    3. Masło rozpuścić w garnuszku. Gorące dodać do ciasta, cały czas miksując je na najwyższych obrotach (chodzi o to, by podczas wlewania masła do masy, od razu wmiksować je w masę).    4. Blaszkę wyłożyć papierem do pieczenia, wlać ciasto. Można posypać je groszkami czekoladowymi.    5. Wstawić do nagrzanego do 180 – 185 stopni C piekarnika. Piec 45 minut. Sprawdzić patyczkiem, czy jest upieczone.      6. Posypać cukrem pudrem lub polać polewą.     Smacznego. 