Moi Drodzy  W tym roku moja strona bierze udział w tym konkursie w kategorii Zdrowie i kulinaria. Jeśli lubicie mój blog, korzystacie z moich przepisów i dobrze się czujecie w mojej kuchni z jej klimatem i serwowanymi przeze mnie daniami – proszę o oddanie głosu. Wystarczy wysłać sms pod numer :  7122 w treści wpisując: G00112 (G zero zero jeden jeden dwa)  Z jednego telefonu można wysłać tylko jednego smsa. Koszt smsa to 1,23 zł. Cały dochód z smsów zostanie przeznaczony na cele charytatywne. Pierwszy etap głosowania trwa do 31. stycznia 2013 r. do godz. 12.00. Bardzo na Was liczę i dziękuję za każdego wysłanego smsa. Aleex   A w niedzielne popołudnie zapraszam na przepyszne, włoskie tiramisu. Jak podaje źródło, Tiramisu (wł. tirarsi sù – ocknij się, przebudź się, ale też tirami sù poderwij mnie) – to deser, który składa się z warstwy biszkoptu nasączonej bardzo mocną kawą espresso oraz likierem Amaretto, na którą nakłada się warstwę kremu z sera mascarpone, jajek, cukru i śmietany, a całość posypuje się warstwą grubo zmielonych płatków gorzkiej czekolady. Deser ten podaje się bardzo silnie schłodzony, zwykle do kawy espresso. Tradycyjnie tiramisu spożywa się we Włoszech na drugie śniadanie – zwłaszcza w upalne dni. Istnieje co najmniej kilkadziesiąt różnych przepisów na tiramisu, które we Włoszech występuje w wielu regionalnych odmianach. Deser ten przyjmuje najróżniejsze rozmiary i kształty, choć na ogół jest to prostokątne lub okrągłe ciastko o rozmiarach zbliżonych do polskich Wuzetek. Istnieje wiele teorii na temat historii tego deseru. Do miana stolicy tiramisu pretendują: Wenecja, skąd pochodzi twarożek mascarpone, Treviso, Siena i Florencja. Każde z tych miast ma własny przepis na jego wykonanie i uważa go za najlepszy. Jedna z legend, szczególnie popularna w Sienie, głosi, że twórcą tego deseru był władca Toskanii Cosimo III de' Medici, który zwykł go serwować na nudnych posiedzeniach rady księstwa. W Wenecji twierdzi się natomiast, że tiramisu było od niepamiętnych czasów ulubioną potrawą dożów i to na długo przed tym, jak rodzina Medici stała się wpływowa. Tiramisu zrobiło międzynarodową karierę dopiero za sprawą II wojny światowej, kiedy to włoscy żołnierze przebywający w alianckiej niewoli otrzymywali ów deser w paczkach nadsyłanych z domów. Dziś podaję Wam oryginalny przepis na tiramisu z Comy, który Gwiazdeczka przywiozła z wakacji (jak Wam już pisałam, udało się jej wówczas zdobyć recepturę na pizzę i na ten deser). Takie tiramisu serwuje się w rodzinie Sofii od dawna. Zrobiłam, spróbowałam i … zakochałam się w tym deserze. Jest PYSZNY. W ciemno możecie go serwować na najbardziej wykwintnych przyjęciach dla najbardziej wymagających gości. Polecam.  Składniki:  • duże opakowanie podłużnych biszkoptów do tiramisu  • 500 g serka mascarpone • 1 łyżka kawy Lavazza • 12 łyżek  Amaretto • 4 jajka (wykorzystamy żółtka i 1 białko)  • 3/4 szklanki drobnego cukru • szczypta soli • 1 laska wanilii • gorzkie kakao   Sposób przygotowania: 1. Kawę zaparzyć, najlepiej w ekspresie, aby otrzymać ok. 300 ml mocnego naparu. Jeśli parzycie kawę tradycyjnie, zalewając ją wrzątkiem, pamiętajcie, aby przecedzić napar przez sitko i gazę. Ostudzić.   2. Do zimnego naparu z kawy dodać Amaretto. Wymieszać.   3. Jajka sparzyć (patrz - Porady Aleex). Żółtka oddzielić od białek. 1 białko zostawiamy, zaś 3 możemy wykorzystać do innych wypieków lub zamrozić.  4. Żółtka utrzeć z cukrem i ziarenkami z laski wanilii na gęstą puszystą masę. Ucieramy dotąd, aż cukier przestanie być wyczuwalny.      5. Do masy żółtkowej dodawać porcjami mascarpone, cały czas miksując. 6. Ubić białko ze szczyptą soli na bardzo sztywną pianę. Dodać do masy żółtkowej z mascarpone i delikatnie wymieszać.     7. Przygotować prostokątne naczynie żaroodporne. Biszkopty zanurzać na chwilę w naparze kawy z amaretto i układać na dnie naczynia. Ja swoje biszkopty zanurzałam na kilka sekund. Ciastka nie mogą się rozpadać.     8. Na biszkopty wyłożyć połowę masy z mascarpone. Wyrównać.    9. Powierzchnię posypać przez sitko gorzkim kakao.   10 Ułożyć drugą warstwę biszkoptów, wcześniej namaczając je w naparze.   11. Na biszkopty wyłożyć drugą porcję kremu. Wyrównać.    12. Całość deseru posypać ponownie kakao. 13. Deser przykryć folią i wstawić na kilka godzin do lodówki. U mnie leży w lodówce całą noc.   14. Podawać z ulubioną kawą. Smacznego.  Przepis dodaję do akcji Serniki 2013 