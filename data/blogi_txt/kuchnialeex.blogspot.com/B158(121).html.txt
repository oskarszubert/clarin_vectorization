Dzisiaj zapraszam Was na coś słodkiego. Przepis na tę pyszną błyskawiczną babkę odkryłam, kiedy byłam w podstawówce. Znalazłam wtedy notatnik mojej mamy, w którym zapisywała sobie różne przepisy. Niestety, mama nigdy nie miała daru do pieczenia ciast. Kiedy się już za to brała, kuchnia przypominała pobojowisko: rozsypana mąka, kryształki cukru, śmietana, która dziwnym trafem nie chciała się ubić. Efekt był taki sobie, mama zdenerwowana, a ja strasznie tęskniłam do pysznego ciasta. Z czasem podzieliłyśmy się kuchnią, ja zarezerwowałam dla siebie wypieki. Długo walczyłam o tę suwerenność, bo swoich sił chciała spróbować także siostra. Szybko okazało się, że „talent” do pieczenia odziedziczyła po mamie. Tak więc kuchnia na czas pieczenia stawała się moim królestwem. Mogłam wreszcie wypróbować w niej różne przepisy z notatnika mamy, który stał się moją własnością. Zdarzało się, że do właściwych efektów dochodziłam metodą prób i błędów. Wiedziałam, co chcę osiągnąć i próbowałam, próbowałam, próbowałam. Teraz mam własną kuchnię, w niej piekę i gotuję, co chcę. Uwielbiam mieć czas i wymyślać nowe dania albo udoskonalać znane już przepisy. Ten dzisiejszy pozostawiłam jednak bez większych modyfikacji. To taki smak dzieciństwa, który pamięta każdy z nas. Marmurkowa babka była jednym z niewielu ciast pieczonych przez mamę. Puszysta, mięciutka wewnątrz, z lekko chrupiącą maślaną skórką. Przygotowuje się ją dosłownie kilka minut. Piecze się w gorącym piekarniku. Przed końcem pieczenia dobrze jest sprawdzić patyczkiem, czy ciasto jest gotowe. Babkę można przygotować w wersji waniliowej lub z dodatkiem kakao. Wystarczy oprószyć ciasto obłoczkiem cukru pudru lub polać polewą czekoladową i można jeść nawet ciepłe. Świetne z łykiem aromatycznej kawy lub mocnej herbaty…  Składniki:  4 jajka 1 kostka masła 1 szklanka cukru (w tym 1 cukier waniliowy)     0,5 szklanki mąki ziemniaczanej 1,5 szklanki mąki 1,5 łyżeczki proszku do pieczenia 1 łyżka kakao (ewentualnie)  Sposób przygotowania:  1. Cukier i jajka dobrze rozmieszać, dodać obie mąki i proszek. Wlać roztopione i trochę ostudzone masło.  2. Tak przygotowane ciasto włożyć do wysmarowanej masłem i wysypanej tartą bułką foremki. Piec ok. pół godziny w temp. 190-200 stopni. Można do formy wlać 3/4 ciasta a do pozostałej ćwiartki dodać łyżkę kakao. To ciemne ciasto wyłożyć na wierzch, w ten sposób powstanie babka marmurkowa.    3. Można dodać zapach pomarańczowy i trochę skórki pomarańczowej.    Smacznego. 