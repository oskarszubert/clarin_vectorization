Dzisiaj Młodemu zebrało się na marudzenie. Prosił o pieniądze na chipsy. Nie lubię, jak kupuje ich za dużo. Wiadomo dlaczego: puste kalorie, konserwanty i mnóstwo chemii, o której zwykle nie pamiętamy. Odmówiłam Młodemu i nie miałam ochoty na tłumaczenia dlaczego. Za mną naprawdę ciężki tydzień, a przede mną równie ciężki weekend. Nie miałam siły i marzyłam o chwili spokoju. Kiedy odpoczywałam, przyszedł mi do głowy pomysł, aby zrobić chipsy domowe. To forma kompromisu – Młody dostanie to, co chciał, ja będę wiedziała, co tak naprawdę syn je. Zrobienie chipsów wymaga od nas niewiele – wystarczą ziemniaki, przyprawy i olej. Do tego trzeba dołożyć jeszcze jeden niezbędny składnik – cierpliwość. Jeśli pospieszymy się, płatki ziemniaczane posklejają się i nic nam nie wyjdzie. Jeśli będziemy cierpliwi – w nagrodę dostaniemy porcję chrupiących, złocistych chipsów, doskonałą przekąskę do piwa lub po prostu do chrupania przed telewizorem. Polecam.  Składniki:  • ziemniaki (dowolna ilość) • olej do smażenia w głębokim tłuszczu • przyprawy: sól, papryka, czosnek lub inne  Sposób przygotowania:  1. Wybrać ziemniaki o regularnym kształcie. Obrać je, umyć i pokroić na cieniutkie plasterki. Ja wykorzystałam do tego celu tarkę, ale jeśli nie mamy takiej, można posłużyć się obieraczką do warzyw. Plasterki zalać zimną wodą, aby nie ściemniały.       2. Rozgrzać olej w głębokiej patelni lub frytkownicy.  3. Plasterki osuszać i pojedynczo wrzucać na tłuszcz, pilnując, aby za mocno się nie zrumieniły.   4. Usmażone chipsy wykładać na ręcznik papierowy i osączać z tłuszczu.   5. Chipsy można przyprawić. Są doskonałe z solą, ale możemy użyć takich przypraw, jakie nam odpowiadają. Smacznego. 