Jesień za oknami króluje niepodzielnie. Co tydzień w niedzielne przedpołudnie, kiedy obejmuję w posiadanie moją kuchnię, patrzę przez okno na las. Zawsze jest piękny, ale dziś wygląda zjawiskowo. Drzewa  krzyczą kolorami. Pomarańcze, czerwienie, rudości przeplatają się z odrobiną niknącej zieleni. Z każdym podmuchem wiatru liście spadają w dół układając się u stóp drzew w różnobarwny kobierzec. Te kolory są niezwykle intensywne. Dominują wszędzie, także w pobliskim ogrodzie sąsiada. Za parkanem rosną małe jabłonki. Wśród gałęzi widać jeszcze rumiane jabłka. Nie zazdroszczę mu tych owoców. Podobne leżą w misie na moim stole. Dziś upiekłam z nich szarlotkę. Kruchą. Pyszną. Doskonałą do kawy po spacerze. Bo przecież, gdy króluje złota polska jesień, grzech siedzieć w domu.   Składniki:  Ciasto: • 3 szklanki mąki • 200 g masła • 1,5 łyżeczki proszku do pieczenia • 1/2 szklanki cukru pudru • 2 żółtka • 2 łyżki śmietany Jabłka: • 1,5 kg jabłek • 1/2-1 szklanki cukru (do smaku) • 1 łyżeczka cynamonu • bułka tarta  Sposób przygotowania:  1. Mąkę przesiać, dodać proszek do pieczenia, cukier i masło. Posiekać nożem. Dodać żółtka i śmietanę. Zagnieć, podzielić na 2 nierówne części i włożyć do lodówki na godzinę.     2. Jabłka umyć, obrać, i pokroić na kawałki (mogą być, jak u mnie, plasterki). Włożyć do rondelka,podlać odrobiną wody i gotować, delikatnie mieszając, aż część się rozpadnie. Dodać cynamon i cukier do smaku, jeszcze chwilę gotować. Odstawić, niech ostygnie.    3. Wyjąć większą część ciasta z lodówki, wyłożyć na blaszkę o wymiarach 22x37 wyściełaną papierem do pieczenia (ja starłam ciasto na tarce i wykleiłam nim spód). Ponakłuwać  widelcem. Włożyć do piekarnika nagrzanego do 180 stopni  i zapiec na złoty kolor (około 15 minut).    4. Gdy ciasto się zezłoci wyjąć je, wysypać cienką warstwą bułką tartą.   5. Na spód wyłożyć gotowy mus jabłkowy.    6. Zetrzeć pozostałą część ciasta i wstawić ponownie do pieczenia.   7. Piec około 40-45 minut do uzyskania złotego wierzchu.   8. Wierzch posypać cukrem pudrem. Podawać z ulubionymi dodatkami: gałką lodów lub bitą śmietaną. Smacznego. 