Bigos – ale bez kapusty. Kawałki mięsa – ale nie do końca prawdziwe. Dodatki – ale zupełnie inne. To danie jest całkowitym zaskoczeniem! Zdobyłam przepis miesiąc temu od mojej znajomej. Zanim o niego poprosiłam, miałam możliwość spróbowania tej potrawy. Okazało się, że to prawdziwy kulinarny hit! Od razu wypróbowałam przepis w domu i opowiedziałam o nim swoim znajomym. Dziewczyny nie mogły doczekać się wpisu na blogu, więc „po znajomości” dostały przepis wcześniej. Mogłam polegać na ich opinii, ponieważ oceniają wszystko: nowe ubrania, diety i przede wszystkim przepisy. Wypróbowały ten i jednogłośnie stwierdziły, że danie wchodzi na stałe do ich menu.  Do mojego także. Koniecznie spróbujcie. Jestem pewna, że będziecie zachwyceni. Składniki:  • 1 kg zmielonej łopatki • 1 jajko • olej • sól, pieprz, przyprawy, Delikat Knorr’a do mięs • 1 kg pieczarek • 3 cebule • 1 papryka czerwona • 1 papryka zielona • 4 ogórki kiszone • 350 ml ketchupu pikantnego • 350 ml przecieru pomidorowego  Sposób przygotowania:  1. Do mielonego mięsa dodać jajko i przyprawy. Wyrobić na gładką masę.      2. Z masy mięsnej formować kuleczki o średnicy 2-3 cm. Aby sprawnie to szło, postawiłam miskę z mięsem w pobliżu kranu i zwilżałam ręce bieżącą, zimną wodą.   3. Kuleczki obsmażyć na oleju na rumiano. Odłożyć.     4. Na głębokiej patelni rozgrzać olej. Podsmażyć pokrojoną w piórka cebulkę (ja się pomyliłam i pokroiłam swoją w kostkę :)))    5. Dodać do zeszklonej cebuli obrane i pokrojone w cieniutkie plasterki pieczarki. Doprawić solą i pieprzem. 6. Kiedy pieczarki są już prawie gotowe, dodać ogórki kiszone pokrojone w słupki, papryki pokrojone w paseczki, ketchup i przecier pomidorowy. Można podlać odrobiną wody. Przełożyć do garnka.      7. Całość dusić na małym ogniu, doprawić solą i pieprzem. 8. Powstała masa ma być gęsta i aromatyczna.   9. Do masy w garnku dodać kulki mięsne. Wymieszać i znów dusić, aż smaki się wyrównają.    10. Podawać gorące.    Smacznego. 