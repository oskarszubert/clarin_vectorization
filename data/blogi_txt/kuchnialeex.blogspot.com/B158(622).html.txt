A dziś proponuję coś nowego i niezwykle smacznego na obiad. Usłyszałam o takim sposobie podawania mięsa podczas przypadkowej rozmowy. Luźno wypowiedziane słowa rozmówczyni uruchomiły moją wyobraźnię. Nie dopytywałam jej o szczegóły, chciałam je dopracować sama. I udało się. Przygotowanie dania rozłożyłam na dwa dni. Najpierw filetowałam kurczaki i przyrządziłam nadzienie, którym wypełniłam mięso, a nazajutrz po prostu je upiekłam. Rewelacja! Nawet Młodemu smakowało, a Dario okazał się ich zdeklarowanym fanem. Na pewno jeszcze nie raz będą pojawiać się na naszym stole. Przecież musi tych pyszności spróbować też Gwiazdeczka. Koniecznie wypróbujcie je u siebie. Polecam.Składniki:• 12 podudzi z kurczaka (pałeczek)• 50 dag pieczarek• 2 cebule• oliwa• sól, pieprz, przyprawa do pieczonego kurczaka, słodka paprykaSposób przygotowania:1. Pieczarki obrać, umyć i pokroić w kostkę.2. 1 cebulę pokroić w drobną kosteczkę.3. Na patelni rozgrzać oliwę, zeszklić cebulę.4. Dodać pieczarki, lekko posolić, podsmażyć na lekko złoty kolor. Ostudzić.5. Pałeczki z kurczaka wyfiletować: Naciąć skórę i ścięgna wokół kostki. Ostrym nożem oddzielić mięso od kości i chrząstek. Ściągnąć mięso ze skórą, pozostawiając kość.6. Do środka każdego podudzia włożyć farsz z pieczarek. Kawałki mięsa oprószyć przyprawami. Odłożyć do miseczki. Między kawałki kurczaka włożyć plastry cebuli. Odstawić do lodówki na 2 godziny (lub na całą noc).7. Na dno naczynia żaroodpornego wlać oliwę i 1/2 szklanki wody. Ułożyć podudzia. Lekko skropić je oliwą. Naczynie przykryć folią aluminiową.8. Piec w piekarniki nagrzanym do 200 stopni C przez pół godziny. Po tym czasie zdjąć folię i piec na rumiano przez kolejne pół godziny.9. Podawać z ulubionymi dodatkami.Smacznego. 