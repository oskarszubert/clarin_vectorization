Od dwóch dni zanosi się na burzę. Ciemne chmury zbierają się na niebie. Gdzieś daleko przetaczają się gromy, ale po chwili rozjaśnia się i znów panuje niemiłosierny upał. Towarzyszy mu duchota, która sprawia, że ciężko się oddycha. Wczoraj podczas lekcji miałam szeroko otworzone drzwi od sali na korytarz. Dzięki temu do klasy wpadał lekki powiew powietrza i było znośnie. Dziś kolejny gorący dzień. Muszę dłużej zostać w pracy, ponieważ zastępuję szefową. Za to po powrocie zaserwuję sobie mrożoną kawę z puszystym sernikiem. Przepis na to wyjątkowe ciasto znalazłam tutaj. Robiłam je już kilka razy i zawsze wychodzi znakomite, a przygotowuje się je zaledwie kilka minut. Polecam. Składniki:• 4 jajka• 1/2 szklanki słodziku (do pieczenia) lub 40 tabletek zwykłego• 75 dag białego sera (używam chudego) • 1 budyń waniliowy bez cukru • 3/4 szklanki mleka 0,0 %• aromat cytrynowy Sposób przygotowania:1. Żółtka oddzielić od białek. Białka ubić osobno z odrobiną soli.2. Żółtka połączyć z serem, słodzikiem (jeśli używamy tabletek, trzeba je rozpuścić w odrobinie wrzątku),budyniem i mlekiem.3. Zmiksować masę i dodać białka. Delikatnie połączyć masy.4. Formę lub naczynie żaroodporne wyłożyć papierem do pieczenia.5. Przelać sernik i wstawić do piekarnika nagrzanego do 180 stopni C na ok. 45 minut.6. Upieczony sernik wyjąć z piekarnika, lekko przestudzić, potem wyjąć z formy (może opaść co jest normą przy serniku) i ostudzić na kratce.Smacznego.Faza I i II 