W niedzielny wieczór wybraliśmy się do kina. Bez wcześniejszych planów, ale pod wpływem impulsu. Postanowiliśmy obejrzeć kolejny polski film – Pokłosie. Młody dopytywał mnie, co znaczy ten tytuł. Przed wyjściem zdążyłam zrobić mu krótki wykład, że pokłosie to pierwotnie pozostałości po żniwach na ściernisku, a inaczej to konsekwencje, rezultaty, skutki jakichś działań, efekt, wynik. Po drodze zastanawiałam się, w jakim kontekście tytuł filmu się pojawi. Obejrzeliśmy. I co? I ... bardzo wiele... Film jest świetny, szokujący, kontrowersyjny, nieprawdopodobny. Prowokuje do dyskusji, zmusza do myślenia, uporczywie siedzi w głowie. Całą drogę powrotną poświęciliśmy temu obrazowi. Dyskutowaliśmy, przypominaliśmy historię, spieraliśmy się. Zaskoczył nas sposób ujęcia tematu. Przeraził realistyczny obraz zagadnienia i pokłosie ludzkich decyzji. Można o filmie powiedzieć i przeczytać bardzo wiele. Nie będę powielała opinii innych. Odsyłam Was do dwóch recenzji, które, moim zdaniem, są warte przeczytania: recenzja I recenzja II Pasikowski porusza w swoim dziele niepokojące dla Polaków kwestie. Budzi demony, prowokuje i zaognia dyskusję. Kwestie antysemityzmu nigdy dla Polaków nie były łatwe. Ale one są. I nie ma sensu chować głowy w piasek. Mamy w historii swojego narodu przepiękne karty, ale musimy pogodzić się z tym, że jest też trochę rzeczy, z których nie możemy być dumni. Trzeba to zaakceptować. Bo akceptacja prawdy i szacunek wobec niej jest miarą naszej dorosłości i odpowiedzialności. Aby nieco zmienić nastrój, trochę odetchnąć od ciężkiego, czasami wręcz przytłaczającego klimatu filmu, zrobiłam deser. Nazwałam go szwarcwaldzki, ponieważ zainspirował mnie przepis na tort  Black Forest Cake. Do deseru włożyłam wiśnie, bitą śmietanę i czekoladę. Zabrakło tylko biszkoptów, ale one okazały się zupełnie niepotrzebne. Coś pysznego. Spróbujcie.  Składniki:  • 400 g zamrożonych(!) wiśni bez pestek  • 250 ml wiśniowego soku (lub mocnego kompotu) • 10 łyżek nalewki wiśniowej  • 2 łyżki cukru  • 2 łyżki skrobi ziemniaczanej • 500 ml schłodzonej śmietany kremówki (36%) • 1 cukier waniliowy • 1 łyżka kakao Sposób przygotowania:  1. Do rondelka wlać sok wiśniowy (lub mocny kompot wiśniowy), wiśniówkę, dodać skrobię i cukier. Zagotować, cały czas mieszając. 2. Do gorącej masy wiśniowej włożyć zamrożone wiśnie. Wymieszać i zostawić. Po kilku minutach masa wiśniowa będzie zimna, a wiśnie rozmrożone.   3. Masę wiśniową rozłożyć do pucharków.   4. Śmietanę ubić na sztywno z cukrem waniliowym.  Rozłożyć na masie wiśniowej w pucharkach. 5. Każdą porcję deseru posypać kakao. Można je zastąpić startą czekoladą. 6. Podawać od razu lub schłodzić w lodówce, gdzie może poczekać na gości.   Smacznego. 