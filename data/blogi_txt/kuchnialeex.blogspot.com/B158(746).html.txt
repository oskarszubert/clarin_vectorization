Weekend (wreszcie wolny!) upływa mi pod znakiem gości. Dzisiaj zbiera się u nas cała rodzina. Będzie na pewno bardzo wesoło. Tym bardziej, że przyjdzie także mój szwagier z żoną i dziećmi. Chłopcy potrafią zrobić niezłe zamieszanie. Kiedy patrzę na te maluchy, uświadamiam sobie, jak duży jest już Młody. Trudno mi zaakceptować fakt, że w domu mam młodego mężczyznę.  Wczoraj cały dzień spędziłam w kuchni. Zależało mi, aby podjąć moich gości czymś naprawdę smacznym. Oczywiście upiekłam również ciasta. Zaproszę Was na nie za kilka dni, a teraz proponuję danie, które świetnie się nadaje na pyszny obiad. Przygotowuje się je zaledwie chwilkę, a potrawę możecie zaserwować nawet podczas dużego przyjęcia. Wasi goście będą zachwyceni. Składniki (na 3 porcje):  • 3 plastry schabu bez kości • 1 średnia cebula • 5 dag żółtego sera • ciasto francuskie • sól, pieprz, odrobina wegety, czosnek • odrobina sosu sojowego (opcjonalnie)  Sposób przygotowania:  1. Mięso opłukać pod zimną wodą. Osuszyć ręcznikiem papierowym. Lekko rozbić tłuczkiem. Oprószyć solą, pieprzem i czosnkiem.    2. Rulon z ciastem francuskim rozwinąć. Podzielić na 3 części. 3. Cebulkę pokroić w drobną kostkę. Zeszklić na odrobinie oliwy z dodatkiem wegety. 4. Na każdym płacie ciasta położyć kotlet schabowy. Na mięso wyłożyć cebulę, przykryć żółtym serem startym na tarce. Z ciasta uformować łódeczki.    5. Każdą porcję ułożyć na blaszce przykrytej papierem do pieczenia. 6. Wstawić do piekarnika nagrzanego do 190 – 200 stopni C na 40 minut.    7. Podawać z ulubionymi dodatkami.    Smacznego. 