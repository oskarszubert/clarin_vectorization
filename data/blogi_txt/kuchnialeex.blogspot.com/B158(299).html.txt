Każdego dnia na całym świecie ludzie wchodzą do kuchni z zamiarem ugotowania czegoś pysznego. Wśród nich codziennie pojawia się pokaźna grupa osób, które z kulinariami mają zamiar zmierzyć się po raz pierwszy. Przed nimi trudne wyzwanie. Aby przyrządzić doskonałe danie, trzeba odpowiednio połączyć właściwe produkty, a potem je doprawić, piec, smażyć lub gotować. Wielu z  nowicjuszy rezygnuje już na początku. Nie mają wsparcia i wysokiej motywacji, najbliżsi nie przekazali im cennej wiedzy kulinarnej budowanej w wielu rodzinach z pokolenia na pokolenie.  Jednak ci, którym gotowanie spodobało się, nie poddają się łatwo. Szukają wśród książek kulinarnych różnych pozycji, aby dzięki nim zdobyć podstawową wiedzę na temat sekretów kuchni. Dla nich właśnie przeznaczona jest książka, która ostatnio do mnie trafiła. Zostałam poproszona o zrecenzowanie nowej pozycji na polskim rynku. Przesyłka dotarła do mnie szybko i, przyznaję, otwierałam ją z dużą ciekawością. Po chwili trzymałam w ręce książkę Kedy Black pt: „Gotowanie krok po kroku. Klasyczne przepisy.” wydaną przez wydawnictwo RM. Od pierwszego obejrzenia książka mnie zaintrygowała. Wszystkie przepisy zostały podzielone na 6 działów: klasyka w kuchni, makarony i ryż, mięsa, ryby, warzywa i desery.   W rozdziałach znajdują się klasyczne przepisy na różnorodne dania i dodatki. Najważniejszą rzeczą, która od pierwszej chwili przykuwa naszą uwagę, są zdjęcia. Fotografie do książki zrobił Frederic Lucano, który postawił na ład, minimalizm i prostotę. Każdy przepis jest bogato ilustrowany począwszy od ukazania produktów, poprzez kolejne etapy przygotowywania potrawy aż do finału – pokazania gotowego dania.    Dzięki takiej koncepcji czytelnik nie tylko ma pewność, jakich produktów użyć, ale również widzi, jak powinno wyglądać właściwie przygotowane danie. Nie ma tutaj miejsca na wątpliwości. Wszystko jest czytelne. Problem może sprawić niewielka czcionka, którą zastosowano przy opisaniu przepisu, ale wszystko rekompensują oryginalne zdjęcia. Panuje na nich niepodzielny porządek i harmonia. Produkty są poukładane pod linijkę. Każda rzecz ma wyznaczone miejsce. I chociaż ja wolę w kuchni swobodę, rustykalność i klimatyczny artyzm, taka stylizacja fotografii może się podobać. Mnie zachwyciły naczynia, w których produkty są prezentowane. Maleńkie rondelki, żeliwne patelenki i kamionkowe garnki zdecydowanie są bliskie mojej estetyce i świetnie podkreślają klasyczne potrawy.   W książce Kedy Black pt: „Gotowanie krok po kroku. Klasyczne przepisy.”na pewno można znaleźć wiele oryginalnych receptur. Książka może być nieocenioną pomocą dla wszystkich, którzy w kuchni stawiają pierwsze kroki. Ci, dla których zmagania kulinarne nie są tajemnicą, mogą sięgnąć po nią, by odkryć standardowe przepisy na klasyczne dania. Ja mam już wybrane receptury, które niedługo pojawią się w mojej kuchni.  Aleex 