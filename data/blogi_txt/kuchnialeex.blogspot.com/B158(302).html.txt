Dzisiaj mamy ostatni dzień lata. Szkoda, choć w tym roku nas nie rozpieszczało. Nie będę tych wakacji dobrze wspominać. W czerwcu remont, który trwał w nieskończoność, potem mnóstwo nerwów i pracy podczas przygotowań do konkursu, a po jego wygraniu (to jedna z niewielu pozytywnych chwil tego lata), powrót do szkoły i nowe obowiązki. Tęsknię do wakacji, podczas których mogłabym pojechać nad morze, odciąć się od znajomych i nieznajomych, odpocząć razem z bliskimi. Może za rok, ko wie? A teraz nie mogę sobie na to pozwolić. Ostatnio dostałam zaproszenie na ogólnopolską imprezę Blog Forum Gdańsk 2011, która odbędzie się w połowie października. Miałam wielką ochotę, by pojechać, tym bardziej, że koszt zakwaterowania, wyżywienia, warsztatów pokrywają organizatorzy. Wystarczyło jednak jedno spojrzenie w kalendarz, by pożegnać się z nadzieją na spotkanie z fajnymi ludźmi i szansą na zdobycie nowych umiejętności. Szkoda. Na pocieszenie przygotowałam deser, który nieco zrekompensuje mi smutek. Smakuje doskonale. Wam też może pomóc na chandrę. Szczególnie w ostatni dzień lata. Polecam.  Składniki:  • 1 świeży ananas lub plastry ananasa z puszki • lody waniliowe • owoce, orzechy, sos czekoladowy lub czekolada  Sposób przygotowania:  1. Ananasa obrać, pokroić w plastry, wyciąć zdrewniały środek. Jeśli używamy ananasa z puszki, wystarczy odsączyć plastry z syropu.    2. Cząstki owoców rozłożyć na ruszcie, grillować na średnim ruszcie z obu stron do momentu, aż plastry lekko się zezłocą. 3. Owoce zdjąć z rusztu, rozłożyć na talerzyki. Obok ułożyć ulubione dodatki.      4. Na każdej porcji położyć lody waniliowe. Można polać sosem czekoladowym lub rozpuszczoną czekoladą. Podawać od razu.      Smacznego. 