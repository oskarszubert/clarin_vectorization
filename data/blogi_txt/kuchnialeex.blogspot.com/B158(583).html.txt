Ten tydzień był jakimś nieporozumieniem. Miałam mnóstwo pracy w szkole: ciągłe spotkania, rozmowy, załatwianie setek spraw. Wczorajsze popołudnie (podobnie jak rok temu) spędziłam na Gali Mistrzów Sportu Powiatu w pobliskim mieście. Jechałam z koleżankami, ale nie byłam dobrą towarzyszką do zabawy, po prostu nie miałam siły, aby być radosną i zrelaksowaną. Tak się czasami zdarza każdemu, mnie dopadło wczoraj. W tym roku nie byliśmy z uczniami. Trochę żałowałam, bo dzieciakom podobała się ubiegłoroczna uroczystość, ale taka zapadła decyzja. Podczas Gali została nagrodzona uczennica mojej szkoły – świetna dziewczyna, która jest powołana do kadry narodowej Polski. Zawsze jak na nią patrzę, nasuwa mi się na myśl taka uwaga: P. jest śliczna: ma oryginalną urodę, piękne włosy, zgrabną sylwetkę. Wygląda jak uosobienie delikatności. I tak jest. Ale oprócz tego jest Mistrzynią Europy i Mistrzynią Świata w sportach walki. Biada temu, kto zaczepiłby ją w ciemnej uliczce. Do domu wróciłam wieczorem. Sporo pracy było jeszcze przede mną. Dario siedział lekko zamyślony i trochę mi współczuł.  - Masz na coś ochotę? – zapytał. - Ja nie. A Ty? Może coś zjesz?  - No nie wiem…. – zastanowił się. - To może placki? – zaproponowałam. - Placki? Teraz? – niewyraźnie zaprotestował – A jakie? - Dobre – uśmiechnęłam się. – To idę robić. Trochę późno już było na te placki, ale zniknęły błyskawicznie. Tym razem okazało się, że przypadkowo obejrzany przepis kulinarny w programie telewizyjnym świetnie się sprawdził. Placki doskonale smakują same, z dodatkiem sosu lub jako dodatek do potraw mięsnych. Spróbujcie… Składniki:  Placki: • 1 kg ziemniaków • 1 cebulka • 1 jajko • 1 ząbek czosnku • majeranek (najlepiej świeży) • sól, pieprz • olej rzepakowy  Sos: • jogurt naturalny • 1 łyżeczka chrzanu • sól, pieprz, majeranek  Sposób przygotowania:  1. Ziemniaki zetrzeć na tarce na dużych oczkach.    2. Cebulkę pokroić w drobniutką kosteczkę.Przełożyć do ziemniaków.   3. Dodać jajko, przyprawy, ząbek czosnku przeciśnięty przez praskę. Wymieszać. 4. Formować placki i układać na papierze do pieczenia nasmarowanym olejem rzepakowym.   5. Piec 25 minut w piekarniku nagrzanym do 200 stopni C. Po tym czasie odwrócić na drugą stronę i piec jeszcze 10 minut.    6. Do jogurtu dodać chrzan, sól, pieprz, wymieszać.    7. Upieczone placki polać sosem chrzanowym. Podawać od razu.   Smacznego. 