Na zewnątrz nadal paskudnie. Pada śnieg z deszczem, wieje wiatr, jest zimno. Brrr…. A wiosny jak nie było, tak nie ma. Już wczoraj miałam nadzieję, że jednak z każdym dniem będzie coraz ładniej. Ale skąd! Dziś słońce schowało się za grubą warstwę chmur, a resztki śniegu sprawiają wrażenie, jakby był luty a nie kwiecień. W szkole kolorowy zawrót głowy, mylą mi się dni tygodnia, plączą godziny. To wszystko jest wynikiem zajętych weekendów. Przez zajęcia na uczelni mam wrażenie, że pracuję na okrągło. Bez kalendarza pewnie już bym się zgubiła w natłoku zdarzeń. A biorąc pod uwagę przyszłe miesiące, pracy będzie jeszcze więcej. Za pasem matury.  Natomiast w kuchni królują jeszcze ciepłe desery. No bo jak przygotować lody, kiedy na samą myśl robi się człowiekowi zimno? A więc dziś zapraszam na gorące, pyszne, francuskie sakiewki z bakaliami. Wymyśliłam je w 2 minuty, wykorzystując to, co było pod ręką. Robi się je szybciutko, są bardzo smaczne i wspaniale rozgrzewają w takie paskudne, zimne popołudnie. Spróbujcie.  Składniki:  • 1 płat ciasta francuskiego • 1 jabłko • kilka suszonych śliwek kalifornijskich • garść różnych orzechów (włoskie, brazylijskie, laskowe) • 1 łyżka miodu • 1 łyżeczka soku z cytryny • 1 jajko • 1 łyżka masła  Sposób przygotowania:  1. Płat ciasta rozwinąć. Pokroić na 6 kwadratów.   2. Na patelni rozpuścić masło.   3. Jabłko obrać, pokroić w kostkę, włożyć na patelnię i lekko podsmażyć. 4. Śliwki pokroić, dodać do jabłek na patelni.   5. Wsypać pokruszone (lub posiekane) orzechy.    6. Dodać miód. Wymieszać i smażyć na małym ogniu 2-3 minuty.   7. Doprawić sokiem z cytryny.    8. Owocowy farsz wykładać na kwadraty ciasta francuskiego.   9. Chwycić za rogi i uformować sakiewki. 10. Każdą sakiewkę posmarować rozkłóconym jajkiem.   11. Piec w temperaturze 200 – 220 stopni C przez 15 – 20 minut do zrumienienia się sakiewek.   12. Podawać posypane cukrem pudrem. Smacznego. 