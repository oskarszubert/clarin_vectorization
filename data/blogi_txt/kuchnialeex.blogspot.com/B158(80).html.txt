Mam pierwszy wolny weekend od początku maja. Nareszcie! Od rana szukam fajnego przepisu na ciasto, które obiecałam upiec siostrze na imprezę. Oczywiście wkrótce się nim z Wami podzielę. A dzisiaj proponuję babkę z czekoladowym paseczkiem w środku z tego przepisu. Jest puszysta, mięciutka, po prostu urocza. Ja kroiłam ją jeszcze ciepłą, ponieważ odwiedzili mnie niespodziewani goście. Polecam.  Składniki:  • 5 jajek  • 1 szklanka cukru • 1 cukier wanilinowy • 1 szklanka mąki tortowej • 2 łyżki budyniu waniliowego • 1-1,5 łyżeczki proszku do pieczenia • 1/2 szklanki oleju • 50 g kropelek czekoladowych Sposób przygotowania:   1. Mąkę wymieszać z budyniem i proszkiem do pieczenia.    2. Całe jajka wbić do misy.   3. Dodać cukier i cukier wanilinowy.   4. Masę ubijać tak długo, aż powstanie gęsta i puszysta, kremowa masa ( zwiększa się objętość ok. 5 razy).     5. Do masy jajecznej przesiać partiami mąkę i delikatnie wymieszać trzepaczką.    6. Jak cała mąka jest już dobrze wymieszana z masą jajeczną, dolać olej, ciągle mieszając. 7. Połowę ciasta  przełożyć do foremki (może być foremka keksowa lub babkowa z kominkiem), posypać kropelkami czekoladowymi, przykryć drugą częścią ciasta.     8. Ciasto wstawić do piekarnika nagrzanego do 175-175 stopni, na ok. 50 -60 minut. W trakcie pieczenia, jak babka już pięknie urośnie, zwiększyć temperaturę do 180 stopni.Po upieczeniu posypać cukrem pudrem. 9. Podawać z filiżanką kawy.   Smacznego. 