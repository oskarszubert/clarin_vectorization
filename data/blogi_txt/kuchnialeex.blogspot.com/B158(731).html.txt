A dzisiaj, w piątek, zapraszam na pyszną sałatkę z tuńczykiem. Nie, nie, moi Drodzy. Nie ma się co krzywić. Ja zareagowałam właśnie takim lekkim skrzywieniem, kiedy podczas klasowej Wigilii w grudniu dostrzegłam na stole tę właśnie sałatkę. I to nie dlatego się skrzywiłam, że nie lubię tuńczyka. Wprost przeciwnie, uwielbiam go, ale wydawało mi się, że będzie to kolejna typowa sałatka z dodatkiem ryby. A tutaj pełne zaskoczenie! Już po pierwszym kęsie poprosiłam o przepis (Ilonko – dziękuję). Zrobiłam ją u siebie w domu, zaniosłam do mamy i okazało się, że na naszym wigilijnym stole była prawdziwym hitem. Mój tata stwierdził, że teraz ma dwie ulubione sałatki: ziemniaczaną  i tę. Bardzo się cieszyłam, że tak wszystkim smakowało. I wiecie co? Przy tej sytuacji w klasie nauczyłam się jednego – nawet najbardziej tradycyjny przepis może sprawić nam pyszną niespodziankę. Gorąco polecam.Składniki:• 2 małe cebule• 2 puszki tuńczyka w sosie własnym• 1 puszka kukurydzy• 5 jajek na twardo• majonez Kielecki• pieprzSposób przygotowania:1. Cebulki pokroić w drobną kostkę, podzielić na pół. Połowę wsypać na dno przezroczystej / szklanej salaterki.2. Tuńczyka odcedzić. Rybę z 1 puszki rozłożyć na warstwie cebulki.3. Kukurydzę odcedzić. Połowę zawartości puszki wyłożyć na tuńczyka w salaterce.4. Jajka obrać, przekroić na połówki. Wyłuskać żółtka i odłożyć, a białka zetrzeć na dużych oczkach tarki. Połowę białek wyłożyć na kukurydzę.5. Na białkach rozłożyć kilka kleksów majonezu, rozsmarować, by tworzył on kolejną warstwę.6. Na majonezie rozłożyć znów pozostałą cebulkę. 7. Na nią wyłożyć zawartość kolejnej puszki tuńczyka, resztę kukurydzy i drugą część białek. Przykryć majonezem. Można oprószyć pieprzem.8. Żółtka zetrzeć na drobnych oczkach tarki. Rozłożyć na wierzchu sałatki.Smacznego. 