Uff, ledwo zdążyłam przed północą. Musiałam, bo przecież obiecałam Wam przystawkę. A ja zawsze dotrzymuję słowa, mimo szaleństwa, którego doświadczam. W miniony weekend odliczałam dni do końca stycznia licząc na to, że luty będzie spokojniejszy. Ten tydzień skutecznie pozbawił mnie złudzeń. Bardzo skutecznie. Codziennie wychodziłam z pracy około 17-tej. Mam dodatkowe obowiązki związane z projektem i w pełni to akceptuję. Do tego dochodzą szkolenia i rady pedagogiczne. Pogoda na zewnątrz i wieczorne powroty bywają dokuczliwe, ale to, co szykuje się w ciągu dwóch pierwszych tygodniach lutego, wcale nie wygląda zabawnie. Kalendarz już teraz mam wypełniony po brzegi, a przed nami przecież jeszcze studniówka. Młodzież już powoli zaczyna przygotowania, więc wkrótce atmosfera zbliżającego się balu będzie wyczuwalna w całej szkole. A ja luty zacznę kolejnymi szkoleniami, naradami i spotkaniami. Muszę w tym galopie znaleźć czas na swoją kuchnię, bo daje mi ona poczucie spokoju, tam naprawdę wypoczywam. Wczoraj, po kolejnym późnym powrocie, zrobiłam dla chłopaków jedną z ich ulubionych przekąsek – jajka faszerowane szynką. Część od razu zjedli, a drugą część schowali „na jutro” do lodówki. Ponieważ tydzień zakończyłam wyjazdem do Warszawy do MJWPU i wernisażem moich uczniów w Centrum Aktywności Lokalnej późnym popołudniem, moi chłopcy będą mieć coś pysznego do zjedzenia. Wam też polecam taką odmianę jajek – są świetne na co dzień i na wyjątkowe okazje. Spróbujcie.  Składniki:  • jajka ugotowane na twardo – dowolna ilość • 10 – 15 dag szynki • ½ pęczka pietruszki • sól, pieprz – do smaku • majonez  Sposób przygotowania:  1. Jajka obrać ze skorupek, przekroić wzdłuż na połówki, ostrożnie wyjąć żółtka.   2. Posiekać pietruszkę.   3. Żółtka przełożyć do miseczki. 4. Dodać kilka łyżeczek majonezu, sól i pieprz. Można też wrzucić posiekaną pietruszkę, by się wymieszała. 5. Szynkę pokroić w drobniutką kosteczkę. Nie polecam mielenia – wyjdzie z tego masa o konsystencji pasztetu. 6. Do żółtek dodać kosteczki szynki. Wymieszać.    7. Faszerować jajka masą, układać w miseczce. W takiej postaci jajka można przechowywać w lodówce 1-2 dni.   8. Serwować ułożone na sałacie, z kleksem majonezu. Smacznego.  Pamiętacie o głosowaniu?  Wystarczy wysłać sms pod numer :  7122 w treści wpisując:  C00078(C zero zero zero siedem osiem) Z jednego telefonu można wysłać tylko jednego smsa. Koszt smsa to 1,23 zł. Cały dochód z smsów zostanie przeznaczony na cele charytatywne.  Pierwszy etap głosowania trwa do 06 lutego 2014 r. do godz. 12.00.  Za wszystkie już oddane głosy bardzo dziękuję :) 