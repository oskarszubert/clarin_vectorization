Dzisiaj proponuję Wam banalnie proste ciasteczka, które urzekają swoim smakiem. Ich historia zaczęła się od zakupów z mężem. Włożyłam do koszyka ciasto francuskie, ponieważ chciałam je wykorzystać przy niedzielnym obiedzie. W domu okazało się, że na danie z ciastem francuskim nikt nie ma ochoty. Nie to nie, nic na siłę. Obiad zrobiłam, a ciasto leżało sobie spokojnie w lodówce. Zauważyłam je po kilku dniach, sprawdziłam termin ważności – było dobre. Myślałam, do czego można je wykorzystać. Wreszcie doszłam do wniosku, że przygotuję najprostsze ciasteczka. Wystarczyło kilkanaście minut, aby na stole pojawiła się miseczka wypełniona kruchutkimi złocistymi poduszeczkami. Pyszne, z pięknie rozdzielającymi się listkami, posypane kryształkami brązowego cukru zniknęły błyskawicznie. A domowe łasuchy dopytywały, czemu nie robiłam ich wcześniej i kiedy pojawią się następne? Pewnie niedługo znów zawitają do mojej kuchni.Składniki:1 płat gotowego ciasta francuskiego1 jajkocukier do posypania (biały lub brązowy)Sposób przygotowania:1. Ciasto delikatnie rozwinąć, aby tworzyło jeden płat.2. Ostrym nożem pokroić ciasto na małe kwadraciki/prostokąty.3. Jajko rozkłócić, posmarować nim ciasteczka, posypać każde dowolnym rodzajem cukru.4. Ciasteczka przełożyć na blachę wyłożoną papierem do pieczenia.5. Wstawić do nagrzanego do temperatury 205 – 215 stopni C piekarnika. 6. Piec około 15 minut aż nabiorą złotego koloru.Smacznego. 