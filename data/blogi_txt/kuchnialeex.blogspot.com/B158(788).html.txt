Wiem, że środek grudnia to nie czas na świeże grzyby, ale wbrew pozorom ten przepis jest jak najbardziej na czasie. Większość z nas ma zamrożone lub zachowane w zalewie kurki zebrane w sezonie letnim. Teraz z garści takich grzybów możemy zrobić przepyszny sos, który wzbogaci nasze dania. Znakomicie sprawdzi się on jako dodatek do potraw wigilijnych lub świątecznych. Ja podałam go do pierogów z ciasta szpinakowego nadziewanych kapustą z grzybami. Pycha.  Składniki:  • 150 g kurek (mrożonych lub z zalewy) • 1 mała cebulka • 1 łyżka masła (lub oleju) • 150 ml słodkiej śmietanki 30% • 100 ml wody • sól, pieprz, przyprawa warzywna • 1 łyżka mąki krupczatki (opcjonalnie)  Sposób przygotowania:  1. Kurki odsączyć z zalewy lub rozmrozić. 2. Cebulkę pokroić w drobną kosteczkę i podsmażyć na maśle na głębokiej patelni. 3. Do cebuli dodać grzyby. Można je rozdrobnić, ale ja dodałam je w całości. Doprawić solą, pieprzem, jarzynką.   4. Grzyby z cebulką zalać wodą. Powinno jej być niewiele, grzyby mają być ledwie zakryte. Gotować około 15 minut.   5. Do grzybów na patelni wlać śmietankę. Doprawić, dusić, aż sos nieco zgęstnieje i zmniejszy objętość.   6. W razie potrzeby oprószyć potrawę mąką. Zagotować.   7. Gorącym sosem dekorować potrawy. Smacznego. 