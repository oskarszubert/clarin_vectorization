Dzisiaj – zupełnie niespodziewanie – trafił mi się wolny dzień. Miałam całkiem inne plany i obowiązki, ale okazało się, że mogę zostać w domu. Moja radość była wielka. Od rana zawładnęłam kuchnią – oprócz obiadu, który jest w trakcie gotowania – upiekłam dla chłopaków muffinki. Skorzystałam z mojej ulubionej książeczki „Muffiny. Małe, ale za to przepyszne” i wybrałam przepis na babeczki z niespodzianką. Tą niespodzianką jest bardzo ciekawe wnętrze muffinek. Całość okazała się przepyszna. Polecam. Są idealne na niedzielne popołudnie, choć i rano smakują doskonale.  Składniki (na 12 sztuk):  • 100 g mrożonych owoców jagodowych (u mnie malin i jagód) • 100 g białego sera • 3 opakowania cukru waniliowego • 250 g mąki • 1 łyżka mleka • 2,5 łyżeczki proszku do pieczenia • ½ łyżeczki sody oczyszczonej • 1 jajko • 100 g cukru • 80 ml oleju • 200 g jogurtu naturalnego • 250 g śmietany (50g 18% i 200 g kremówki) • kilka kostek czekolady do ozdoby + 2-3 łyżki kremówki  Sposób przygotowania:   1. Przygotować foremki lub blaszkę do pieczenia muffinek. Wgłębienia wyłożyć papilotkami. Można je (jeśli nie mamy papilotek) wysmarować masłem.   2. Owoce lekko rozmrozić. 3. Biały ser i 1 opakowanie cukru waniliowego oraz mleko utrzeć na krem. Wstawić do lodówki.   4. Mąkę zmieszać z proszkiem do pieczenia i sodą. 5. Jajko rozkłócić, zmieszać z cukrem, 1 opakowaniem cukru waniliowego, olejem, jogurtem i 50 g kwaśnej śmietany. Ma powstać emulsja.     6. Do płynnych składników stopniowo dodawać sypkie. Mieszać do połączenia się.    7. Do foremek rozłożyć połowę ciasta.   8. Do każdego zagłębienia włożyć po łyżeczce kremu serowego.   9. Na kremie umieścić porcję owoców.   10. Nadzienie przykryć pozostałym ciastem. Powierzchnię muffinek wyrównać.   11. Babeczki piec ok. 25 minut na środkowym poziomie piekarnika. Po upieczeniu zostawić jeszcze ok. 5 minut w foremce, potem wyjąć i wystudzić na kratce.    12. Czekoladę rozpuścić w kąpieli wodnej z 2 łyżkami kremówki. Ozdobić część muffinek.    13. Śmietanę kremówkę ubić z cukrem waniliowym, ozdobić wierzch babeczek.    Smacznego.  Przepis dodaję do akcji Serniki 2013 