Wczoraj dotarłam do domu późnym popołudniem, a raczej, żeby być w zgodzie z prawdą, wczesnym wieczorem. Miałam mnóstwo zajęć szkolnych i prywatnych. Od jutra też będę zajęta, bo przede mną sprawdzanie matur. Zmykam, aby się naszykować, a was zapraszam na obiecane ciasto z tego przepisu. Jest pyszne, ale... jego przygotowanie koniecznie trzeba rozłożyć na kilka dni. Aby świetnie smakowało w niedzielę, już w środę musimy upiec blaty, w piątek wieczorem lub najpóźniej w sobotę rano trzeba przełożyć je kremem śmietankowym i odstawić do lodówki, aby zmiękło. Ciacho jest pyszne. Piekłam je na komunię chrześniaka Gwiazdeczki i naprawdę wszystkim smakowało. Spróbujcie. Składniki:  Ciasto: • 50 dag mąki • pół szklanki cukru pudru • 15 dag miodu • pół kostki masła lub margaryny • 2 jajka • cukier waniliowy • 1 łyżeczka sody oczyszczonej   Krem: • pół litra śmietany kremówki  • 3 łyżeczki żelatyny  Dodatkowo: • 1 puszka mleka słodzonego skondensowanego (gotowana pod przykryciem 3 godziny) lub gotowa masa krówkowa z puszki  • 10 dag orzechów włoskich  Sposób przygotowania:  1. Z podanych składników zagnieść ciasto i podzielić je na 2 równe części.     2. Każdą część rozwałkować i wylepić nią dno blaszki o wymiarach 31x20 wyłożonej papierem do pieczenia.    3. Upiec dwa blaty w piekarniku rozgrzanym do 200 stopni C. Każdy piec ok. 15 minut. Uwaga! Blaty najlepiej upiec 2-3 dni wcześniej, aby nieco zmiękły.   4. Blaty ciasta wystudzić na kratce.    5. Przygotować krem śmietankowy:  Śmietanę ubić na puszystą masę. Żelatynę rozpuścić w minimalnej ilości gorącej wody, ostudzić, zmiksować ze śmietaną.    6. Kremem śmietankowym przełożyć dwa ostudzone (najlepiej już po leżakowaniu) placki.     7. Puszkę z masą krówkową otworzyć i wstawić do naczynia z wrzątkiem. Zostawić, aby masa zmiękła. Dokładnie rozmieszać.    8. Na wierzchu ciasta rozsmarować masę toffi.   9. Orzechy posiekać, posypać nimi wierzch ciasta.    10. Ciasto przechowywać w lodówce. Najlepiej smakuje, gdy poleży w lodówce ok. 1-2 dni. Smacznego. 