Nie mam czasu! Nie mam i już! Nie wiem, czemu tak się dzieje, ale ledwo wyrabiam się na zakrętach. W pracy mam na głowie mnóstwo obowiązków. W domu ciągle nadrabiam „tyły” – klasówki, sprawdziany, a w weekendy oczywiście pracuję. Myślałam, że trochę nadgonię w czasie rekolekcji, ale nasza szefowa wpadła na „świetny” pomysł. Zorganizowała nam wyjazdową radę 130 km od domu. Nie znoszę takich odkrywczych pomysłów. Dla mnie to żadna atrakcja, najlepiej czuję się w swoim domu, a wyjazdy lubię wtedy, kiedy one czemuś służą. Nie widzę sensu, aby jechać kawał drogi, być na szkoleniu, zjeść obiad i spać w jakimś hotelu. Wolałabym ten czas spożytkować na coś innego, sensownego. Gdyby oprócz szkolenia i rady, była jeszcze możliwość wspólnego wyjścia do kina albo teatru, można by się było zastanowić. Ale w takim wypadku ten wyjazd naprawdę nie ma sensu. Oczywiście w pracy trwa cicha dyskusja na temat tego, czy ktoś ma prawo, czy nie ma narzucać innym swoje pomysły, ludzie się boją głośno wypowiedzieć własnej opinii. Patrzę na to i  zastanawiam się, jak to możliwe, że grupa świetnie wykształconych, inteligentnych ludzi dała się tak zastraszyć i zmanipulować. Wiem, że nie da się walczyć z całym światem, ale czemu osoby sprawujące władzę tak często zapominają, że dyrektorem się bywa, a człowiekiem się jest?Na szczęście w moim domu, w mojej kuchni, odpoczywam. Nie myślę o pracy, wyciszam komórkę, cieszę się tym, że blisko są moi chłopcy i mogę im zrobić coś pysznego do jedzenia. Dzisiaj jedli pieczone skrzydełka, do których podałam im surówkę meksykańską. Jest to odmiana surówki z białej kapusty, obie smakują wyśmienicie. Polecam.Składniki:• ½ główki białej kapusty• marchewka• kukurydza• papryka czerwona• por (biała część)• natka pietruszki• majonez• sól• pieprz• szczypta cukru• sok z cytryny do smakuSposób przygotowania:1. Wszystkie warzywa drobniutko pokroić w paseczki. Można to zrobić w robocie kuchennym z odpowiednią przystawką.2. Kukurydzę opłukać pod bieżącą wodą i odsączyć.3. Posiekane warzywa wymieszać. Dodać natkę pietruszki. Doprawić przyprawami.4. Dodać majonez, nie powinno go być zbyt dużo. Nie rozcieńczać go, sok wypływający z warzyw rozrzedzi majonez. Schłodzić i podawać.Smacznego. 