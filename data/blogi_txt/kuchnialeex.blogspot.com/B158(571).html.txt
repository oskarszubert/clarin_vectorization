Czy znacie wielkanocną paschę? Jest to tradycyjna potrawa świąteczna pochodzenia rosyjskiego lub ukraińskiego, przygotowywana z twarogu lub z mleka, śmietany, masła, zwykle z dodatkiem żółtek, cukru, wanilii i innych składników, również bakalii. Pascha jest zazwyczaj bardzo słodka. Podaje się ją często w postaci ściętej piramidki ozdobionej rodzynkami i skórką pomarańczową.Są dwa podstawowe sposoby przyrządzania paschy — na zimno i na gorąco. Paschę na zimno przyrządza się z twarogu ucieranego z dodatkami — śmietaną, masłem, żółtkiem i cukrem.Paschę na gorąco przyrządza się z użyciem utartego wstępnie twarogu lub bez niego. W tym drugim przypadku używa się kwaśnego mleka lub mleka słodkiego, do którego dodaje się kwaśnej śmietany. W trakcie gotowania mleko się warzy (ścina). Warunkiem zrobienia dobrej paschy z twarogu na zimno czy na gorąco jest użycie twarogu absolutnie świeżego, nie przegrzanego podczas przyrządzania i jak najbardziej suchego — całkowicie odciśniętego z serwatki.Dzisiaj proponuję Wam paschę, którą przygotowuję w moim domu. Do jej przyrządzenia wykorzystuję przepis mojej przyjaciółki Anes, który lekko zmodyfikowałam. Pascha tak zrobiona jest naprawdę wyśmienita. Będzie ozdobą każdego świątecznego stołu. A kiedy święta miną, możecie wracać do przepisu, przygotowując z niego przepyszny sernik na zimno. Obydwie wersje deseru proponuję poniżej. Polecam.Składniki:• 1 litr mleka 3,2%• 5 jajek• 1 mała śmietana 18% (250 ml)• 1/2 szklanka cukru + cukier waniliowy• 1 masło ekstra• 1/2 szklanki cukru pudru• sok z cytryny (ilość do smaku)• bakalie (jeśli lubimy)Do sernika dodatkowo:• biszkopty okrągłe• galaretka• ewentualnie owoceSposób przygotowania:1. Mleko zagotować. 2. Ubić mikserem jajka, śmietanę i 1/2 szklanki cukru + cukier waniliowy. 3. Ubite składniki wlać do gotującego się mleka. Wszystko razem gotować na malutkim ogniu ok. 4 minut, aż oddzieli się twaróg.4. Wyłączyć gaz, odcedzić twaróg na sitku z gazą lub płótnem. Zostawić do ostygnięcia.5. Masło utrzeć z cukrem pudrem, dodawać stopniowo ostudzony ser i sok z cytryny do smaku. Można dodać bakalie.6. Przełożyć do foremki wyłożonej folią spożywczą.7. Wstawić do lodówki na kilka godzin. Przed podaniem na stół, ozdobić paschę wg własnego pomysłu.Jeśli robimy sernik:1. W tortownicy ułożyć biszkopty,    na nie wyłożyć ser,    wierzch udekorować rozpuszczoną, ostudzoną galaretką i owocami.   Przechowywać w lodówce.Smacznego! 