Cały weekend siedziałam przy sprawdzaniu arkuszy maturalnych. Oczywiście pracy było mnóstwo, poświęciłyśmy na poprawianie całą sobotę i niedzielę. W sobotę musiałam skończyć wcześniej, bo Młody miał bierzmowanie. Byliśmy w kościele wszyscy razem. Kiedy zobaczyłam przejętego syna, za którym stał, jako świadek, mój siwiuteńki tata, bardzo się wzruszyłam. Mój tata, dziadek Młodego, też był wzruszony, szczególnie tym, że Młody przyjął podczas sakramentu jego imię. W niedzielę od rana sprawdzanie. Dopiero po ósmej wróciłam do domu. Za tydzień ciąg dalszy.  W weekend chłopaków przygarnęła mama, moja kuchnia świeciła pustkami. Za to od dziś pomału wracam do normalności. Po weekendowym jedzeniu przegryzek podczas poprawiania arkuszy, pora przeprosić się z dietą. Dziś zapraszam Was na ... chipsy. Tak, tak, nie pomyliłam się. Przepis znalazłam w książce „Dieta Dukana. Przepisy dla Polaków”. Żeby je zrobić, wystarczy kilka minut. Chipsy są doskonałą przekąską. Bardzo smakują wszystkim, nawet tym, którzy nie są na diecie. Polecam.  Składniki:  • dowolna ilość kiełbasy drobiowej lub innej dozwolonej wędliny Sposób przygotowania:  1. Kiełbasę lub inną wędlinę pokroić na cieniutkie plasterki. Można też kupić wędlinę już pokrojoną. Polecam z Lidla kiełbasę krakowską drobiową (suchą). Jest świetna.   2. Plasterki rozłożyć na płaskim talerzu.   3. Tak przygotowaną kiełbasę wstawić do mikrofalówki na pełną moc na ok. 6 minut. Na początku będzie skwierczeć, potem wszystko się uciszy. Wtedy chipsy są gotowe.    4. Jeśli plasterki nie byłyby wystarczająco suche i chrupiące, dopiec w mikrofali przez ok. 2 minuty.   Smacznego. 