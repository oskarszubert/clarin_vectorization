Czas biegnie jak szalony, by za chwilę wlec się noga za nogą. Nie umiem go pojąć. Wtorek nadchodzi, a ja czekam na niego trochę z obawą, a trochę z tęsknotą. Czy będzie pomyślny, czy nie – wreszcie nastąpi koniec niepewności. Chociaż... jeśli rozstrzygnięcie będzie pomyślne, to oznacza dopiero początek ciężkiej pracy. Wiem, wiem, brzmi to trochę niejasno, ale ten najbliższy wtorek to bardzo ważny dla mnie dzień. I nie tylko dla mnie, dla wielu innych ludzi również.  Nie mam czasu ani siły, by siedzieć kuchni. Teraz królują u mnie sałatki. Ta dzisiejsza jest najprostsza, ale też najpyszniejsza. Mogę ją jeść latem na okrągło. Smakuje doskonale, ale wyłącznie wtedy, jeśli zrobimy ją z idealnie świeżych warzyw: pachnących pomidorów nagrzanych słońcem, chrupiących ogórków, świeżej cebuli i jędrnego czosnku. Do tego nieco oliwy i voila! Polecam. Składniki:  • 5 dojrzałych pomidorów • 4 ogórki • 1 duża cebula • 2 papryki • 1-2 ząbki czosnku • sól • pieprz • oliwa  Sposób przygotowania:  1. Pomidory sparzyć i obrać ze skórki. Pokroić w kostkę. 2. Ogórki obrać, pokroić w kostkę. 3. Tak samo pokroić paprykę i cebulę. 4. Ząbki czosnku przecisnąć przez praskę. 5. Wszystkie składniki wymieszać. 6. Dodać sól, pieprz i oliwę. Wymieszać i odstawić na kilkanaście minut do połączenia się smaków.    Smacznego. 