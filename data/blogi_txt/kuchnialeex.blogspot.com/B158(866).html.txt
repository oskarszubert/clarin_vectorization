Ostatnio usłyszałam bardzo mądre słowa: Dzieciom trzeba dać korzenie i skrzydła. Zastanowiłam się nad nimi. To fakt. Dziecko musi zyskać tożsamość poprzez znajomość tradycji. Musi wiedzieć, że ma prawdziwy dom, w którym jest kochane i akceptowane bezwarunkowo. Ale dziecko powinno od rodziców dostać także skrzydła. Nie wolno go ograniczać ani tłamsić. Trzeba pogodzić się z tym, że dzieci dorastają i wybierają własną drogę. Jeśli mają mocne korzenie, będą miały większe skrzydła.Dziś, pierwszy raz od dawna, jesteśmy wszyscy w domu. Młody wrócił z obozu akurat na niedzielny obiad, Gwiazdeczka  przyjechała na kilka dni, Dario ma ostatni dzień urlopu. Ugotowałam nasz pierwszy obiad w nowej kuchni. Nadszedł też czas, aby wypróbować piekarnik. Wybrałam przepis dorotus, jednak odrobinę go zmodyfikowałam. Babka upiekła się znakomicie. Poza tym nareszcie przekonałam się, że obsługa mojego nowego piekarnika jest banalnie prosta. Popołudniowa kawa z aromatycznym, puszystym ciastem zapowiada się przepysznie. Zapraszam.Składniki:• 2 szklanki mąki pszennej• 1 i 1/4 łyżeczki proszku do pieczenia• szczypta soli• 225 g miękkiego masła• 1 szklanka drobnego cukru• 4 duże jajka• pół łyżeczki ekstraktu z wanilii – zastąpiłam cukrem waniliowym• pół szklanki mleka• 120 g gorzkiej czekolady – dałam 100 g czekolady WedelSposób przygotowania:1.Przygotować wszystkie składniki, aby uzyskały temperaturę pokojową.2. Mąkę przesiać z proszkiem do pieczenia i solą.3. Miękkie masło zmiksować na jasną, kremową masę. Zajmie to ok. 3-4 minut.4. 1 szklankę cukru razem z cukrem waniliowym dodać do masła. Na początku cukier będzie wyraźnie widać, potem stanie się mało wyczuwalny.5. Do utartego masła z cukrem dodawać po jednym jajku. Masa będzie coraz rzadsza. Pod koniec może się nawet zważyć, ale nie ma to wpływu na ciasto.6. Do masy jajeczno – maślanej dodawać na przemian mleko i mąkę. Mieszać tylko do połączenia składników.7. Czekoladę rozpuścić w kąpieli wodnej.8. Ciasto podzielić na dwie części. Do jednej dodać rozpuszczoną (nie gorącą!) czekoladę, wymieszać.9. Do keksówki o wymiarach 29x11 cm włożyć papier do wypieków. Wykładać ciasto na zmianę – jasne i ciemne. Przemieszać widelcem.10. Piekarnik nagrzać. Wstawić keksówkę. Piec babkę w temperaturze 160 stopni C przez 70 – 80 minut, do tzw. suchego patyczka (Mój piekarnik upiekł ciasto w ciągu 65 minut).11. Ostudzić po upieczeniu.Smacznego. 