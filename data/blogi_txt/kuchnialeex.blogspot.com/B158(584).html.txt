Boczek. Jedna z tradycyjnych polskich wędlin. Nie wszyscy go lubią, ponieważ jest raczej tłusty. By docenić jego fantastyczny smak, trzeba wybrać właściwy kawałek mięsa i odpowiednio go przygotować. Zawsze szukam płatów mięsa, w których paseczki tłuszczu są minimalne. To gwarancja, że po upieczeniu na naszym stole pojawi się pyszna i niezbyt tłusta swojska wędlina. Polecam Wam mój sposób na przygotowanie pieczonego boczku. Jest naprawdę świetny: mięciutki, z pysznie przyrumienioną skórką. W sam raz na różne okazje.  Składniki:  • 1,5 kg surowego boczku lub innego mięsa • 1 cebula • 3-4 ząbki czosnku • 2,5-3 szkl wody   • 1 kostka mięsna Winiary • przyprawy: papryka słodka, wegeta, czosnek granulowany, majeranek, Delikat czerwony Knorr'a Sposób przygotowania:  1. Mięso umyć, natrzeć wegetą, posypać obficie papryką, Delikatem Knorr'a, czosnkiem granulowanym i majerankiem. Cebulę i czosnek obrać, pokroić w plasterki i obłożyć nimi mięso.  2. Przykryć mięso i włożyć je do lodówki (ja wkładam miseczkę z mięsem do foliowego woreczka i szczelnie zamykam) na przynajmniej 12 godzin. Może pozostać w chłodnym miejscu nawet dobę. 3. Po upływie tego czasu mięso włożyć do foliowego rękawa. Do miski z resztką przypraw wlać wodę, pokruszyć kostkę. Wlać wszystko do rękawa z mięsem i szczelnie zamknąć. 4. Naciąć rękaw zgodnie z instrukcją na opakowaniu, wstawić do piekarnika, nagrzać go do temperatury 200 stopni i piec około 2 godzin. Mięso jest mięciutkie, ponieważ gotuje się ono w sporej ilości wody. Po upływie odmierzonego czasu ostrożnie wysunąć blachę, rozciąć folię i zapiekać mięso przez 15 minut, aż zrobi się chrupiąca skórka. 5. Wyjąć mięso na talerz, obok położyć plasterki cebuli i czosnku. Wywar powstały podczas pieczenia odlać do miseczki, po wystudzeniu - zamrozić. To świetny dodatek do sosu mięsnego, który można wykorzystać w dowolnym czasie. Mięso jest mięciutkie, niezwykle aromatyczne i świetnie smakuje na gorąco i na zimno.    Smacznego. 