Pierwszy wolny weekend od 4 tygodni. Cudowne uczucie. Wielodniowy maraton zakończył się wczoraj pełnym sukcesem. Moja szkoła wygrała Konkurs Polonistyczny, który przygotowaliśmy organizacyjnie na bardzo wysokim poziomie. Pozyskaliśmy do współpracy ciekawe osoby, goście dopisali, młodzież była zadowolona, a więc pełny sukces. Tym bardziej mnie ucieszył, gdy przypomniałam sobie ubiegły rok. Też zajęliśmy pierwsze miejsce. Wczoraj przyjechała Gwiazdeczka i miałyśmy dla siebie 1,5 dnia, aby nadrobić zaległości w gadaniu. Wieczorem siedzieliśmy w pokoju Młodego, dzieci włączały głupawe filmiki z youtuba i zaśmiewaliśmy się do łez. I rozmawialiśmy, rozmawialiśmy, rozmawialiśmy. Coś wspaniałego. Dzisiejszy dzień jest taki… spokojny i normalny. Mam czas, aby się zatrzymać i pomyśleć. No i zrobić coś pysznego. A skoro już o kuchni mowa, to zapraszam na pyszne golonki w piwie, które robiłam już jakiś czas temu. Polecam, bo są znakomite.  Składniki:  • średnie golonki • 2 marchewki • kawałek pora (biała część) • ½ cebuli • listek, ziele angielskie • papryka słodka w proszku, • sól, pieprz • 1 główka czosnku • 1 – 1,5 szklanki jasnego piwa • olej  Sposób przygotowania:  1. Golonki umyć, oczyścić, włożyć do garna. 2. Dodać ziele, listek i oczyszczone warzywa. Zalać zimną wodą. Zagotować. Doprawić solą lub przyprawą uniwersalną do smaku. 3. Usunąć szumowiny i gotować na malutkim ogniu ok. 2 godzin.   4. Dno brytfanny skropić olejem. 5. Ostrożnie wyjąć golonki z wywaru, skropić olejem i oprószyć przyprawami. Można delikatnie naciąć skórę w kratkę. Włożyć je do brytfanny. 6. Golonki podlać rosołem, w którym się gotowały. Obok poukładać ugotowane marchewki, przekrojoną na pół główkę czosnku. Skropić je obficie piwem. Przykryć i wstawić do piekarnika (dół + termoobieg – 190 stopni C).   7. Co pół godziny wyjmować brytfannę, polewać golonki wywarem i piwem, przykryć i znów wstawić do piekarnika. 8. Golonki piec w sumie około 2 godzin. Ostrożnie wyjmować na półmisek. Podawać z ostrymi dodatkami.   Smacznego.  UWAGA - ze względu na ilość spamu, który otrzymuję, włączyłam dziś obrazkową weryfikację komentarzy. Mam nadzieję, że nie będzie to dla Was zbyt dużym utrudnieniem.   Aleex. 