Jestem w ciągłym biegu i, niestety, dłuuugo poza domem. Przez cały tydzień załatwiałam różne sprawy w szkole i w różnych instytucjach. Dziś moi chłopcy byli sami w domu aż do wieczora. Na szczęście wczoraj zdążyłam zrobić bitki wieprzowe, więc wystarczyło, że ugotowali sobie ziemniaki i mieli obiad. Bardzo polecam Wam to danie. Mięso jest mięciutkie, zanurzone w pysznym, aromatycznym sosie. Doskonale smakuje wszystkim. Jestem pewna, że Wy też je polubicie.  Składniki:  • 6 plastrów surowej szynki, łopatki lub schabu • mąka • 1 cebula • olej • 1 kostka pieczeniowa • sól, pieprz  Sposób przygotowania:  1. Plastry mięsa lekko rozbić z obu stron tłuczkiem.      2. Oprószyć z obu stron solą i świeżo zmielonym pieprzem.    3. Każdą porcję obsypać z obu stron mąką.    4. Na patelni rozgrzać olej. Kłaść plastry mięsa na rozgrzany tłuszcz i obsmażyć na rumiano z obu stron.      5. Zrumienione mięso przełożyć do garnka.     6. Na tym samym oleju lekko zrumienić cebulkę pokrojoną w kostkę. 7. Przełożyć cebulkę do mięsa razem z przypieczonymi „chrupkami” z patelni, ale bez oleju.    8. Mięso z cebulką zalać wodą. Zagotować. Doprawić solą i pieprzem.    9. Całość gotować do miękkości mięsa.    10. Po tym czasie kawałki mięsa wyjąć. Sos zmiksować blenderem na gładką masę, aby nie było w nim kawałków cebulki, itp.      11. Mięso włożyć ponownie do garnka. Gotować jeszcze chwilę.    12. Podawać z ziemniakami i surówką lub kiszonym ogórkiem.    Smacznego. 