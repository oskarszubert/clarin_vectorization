Zaplanowałam, że w środę po pracy upiekę coś pysznego. Zastanawiałam się, co przygotować, wertowałam przepisy, gdy nagle usłyszałam pukanie do drzwi. Odwiedziła mnie koleżanka ze swoją małą córeczką. Od razu w domu zrobiło się gwarno. Mała była trochę marudna, bo chciała spać. Udało się ją położyć, choć nie było to łatwe w nowym miejscu. Podczas jej snu miałyśmy czas na pogawędkę, która zakończyła się zaskakująco. Najpierw poplotkowałyśmy przy pysznej kawce i ptasim mleczku. Potem koleżanka zapytała, czemu na swoim blogu mam tak mało dań wegetariańskich? Hmmm… Odpowiedziałam, że nie jesteśmy wegetarianami, a na blogu umieszczam tylko sprawdzone przepisy, które przygotowuję w swojej kuchni. Wtedy moja znajoma zaczęła mnie przekonywać, że dania wegetariańskie są pyszne i namówiła mnie, abyśmy jedno wspólnie przygotowały. Nazwa tej nowości brzmiała prowokująco. Nawiązywała do chili con carne – pysznej, sycącej potrawy z mielonym mięsem. To danie było jednak bezmięsne. Ponieważ zawsze jestem otwarta na nowości, zgodziłam się. Produkty miałam w domu, zaczęłam pichcić zgodnie z jej wskazówkami. Po kilkudziesięciu minutach danie było gotowe: kolorowe, dość ostre, oryginalne. Mnie nie przypadło do gustu. Moja znajoma i Dario, który właśnie wrócił z pracy stwierdzili, że jest pyszne.  No cóż, może Wam zasmakuje? Dla mnie najciekawszym doświadczeniem było wspólne gotowanie. Przyjemnie było także patrzeć, jak inni ze smakiem zjadają tę nietypową potrawę.Składniki: • 1 puszka czerwonej fasoli • 1 puszka białej fasoli • 2 łyżki oliwy• 2 cebule • 3 ząbki czosnku• 1 marchew • 1 mały seler • 1 ziemniak • 2 łyżeczki chili• 1 puszka pomidorów • sól, pieprz• sok cytrynowy• pieprz Cayenne• 5 dag parmezanu• natka pietruszkiSposób przygotowania:1. Przygotować warzywa: cebulę posiekać, marchew i seler zetrzeć na tarce, ziemniaka obrać i pokroić w kosteczkę.2. Posiekaną cebulę i czosnek przesmażyć na oliwie.3. Dodać rozdrobnione jarzyny i pokrojonego w kostkę ziemniaka, przyprawić chili, smażyć parę minut. 4. Potem dodać rozdrobnione pomidory razem z sokiem pomidorowym, opłukaną fasolę, doprawić do smaku, ale na ostro. 5. Dusić często mieszając, aż ziemniaki będą miękkie.6. Przed podaniem posypać natką i parmezanem lub innym startym serem.Smacznego. 