Czy znacie przepis na pomidory ze śmietaną? Dla mnie to smak dzieciństwa, do którego od czasu do czasu wracam. Teraz jest najlepszy moment na wypróbowanie tej receptury. Pomidory są pachnące, nagrzane słońcem, aż słodkie. Świetnie smakują z dodatkiem przypraw, połączone ze śmietaną lub jogurtem. Jeśli jedliście tak podane pomidory, najwyższy czas, aby przypomnieć sobie ich smak. Jeśli nie znacie tego przepisu, nie czekajcie. Naprawdę warto spróbować.  Składniki:  • kilka dorodnych, nagrzanych słońcem pomidorów • 1 cebula • śmietana lub jogurt • ocet (opcjonalnie) • sól, pieprz  Sposób przygotowania:  1. Pomidory umyć. Włożyć do zlewu i sparzyć, czyli polać wrzącą wodą z obu stron.   2. Sparzone pomidory włożyć pod strumień zimnej wody, czyli zahartować.   3. Owoce wyjąć i zdjąć z nich skórę. Po sparzeniu i zahartowaniu zimną wodą, skórka zejdzie bez żadnego problemu. Wyciąć twarde części.     4. Pomidory pokroić na kawałki.   5. Cebulkę pokroić w kosteczkę lub cieniutkie plasterki. Dodać do pomidorów. Jeśli nie jadacie cebuli, pokrójcie ją na grube plastry. Wówczas jej smak przejdzie do potrawy, a wy, nawet przez przypadek, jej nie zjecie.   6. Doprawić solą i świeżo mielonym pieprzem. Można dodać odrobinę octu, aby wyostrzyć smak.   7. Dodać śmietanę lub jogurt. Wymieszać.   8. Podawać ze świeżym pieczywem lub jako dodatek do dań obiadowych.   Smacznego. 