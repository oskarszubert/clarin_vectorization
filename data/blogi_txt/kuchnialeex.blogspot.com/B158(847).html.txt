I po świętach. Wprawdzie miałam  5 wolnych dni, a więc tyle, ile w wakacje, więc odpoczęłam, ale i tak minęły zbyt szybko. W tym roku święta były bardzo udane. Goście dopisali, obyło się bez jakichś nieprzewidzianych wydarzeń, ciasta urosły i pysznie smakowały, stół był okazały, a atmosfera prawdziwie świąteczna. Koniec roku jest spokojny i bardzo rodzinny. Wprawdzie w Sylwestra zostaniemy we dwoje z Dariem, bo Młody wita Nowy Rok w gronie kolegów, a Gwiazdeczka jest już w Niemczech, ale pewnie przyda nam się trochę spokoju, zanim w tę wyjątkową noc staniemy się o rok starsi. Oczywiście przygotuję dla nas skromne menu, wśród którego nie zabraknie nowej przystawki – tatara z łososia. Przepis dostałam od mojej siostrzenicy, Magdy. Ponieważ przekąska naprawdę dobrze smakuje, prezentuję ją Wam. Może pojawi się i na Waszym sylwestrowym stole? Polecam.  Składniki: • 1 płat surowego filetowanego łososia ok. 0,5 kg • 2-3 ogórki kiszone • 1-2 cebule • maggi • pieprz, sól (opcjonalnie) • oliwa • ocet winny • kapary, oliwki, marynowane grzybki - opcjonalnie Sposób przygotowania:  1. Jeśli płat jest ze skórą, zdjąć ją, wyjąć ości (jeśli są) i pokroić mięso ryby w drobniutką kosteczkę. 2. Równie drobno w kostkę pokroić ogórki i cebule, wymieszać z łososiem. 3. Doprawić pieprzem, solą (opcjonalnie, choć można z niej zrezygnować), maggi, oliwą i octem winnym (odrobiną do smaku). Dokładnie wyrobić i wymieszać. 4. Jeśli lubicie – możecie dodać też inne składniki: kapary, oliwki lub marynowane grzybki. Ja z nich zrezygnowałam. 5. Tatara włożyć do miseczki lub kokilki, wstawić do lodówki. Wykładać na talerzyki, zachowując kształt.   Smacznego.  Przypominam o trwającym urodzinowym konkursie. 