Czerwiec to jeden z moich ulubionych miesięcy.  Zaczyna się lato, na straganach pysznią się wspaniałe warzywa: soczyste i chrupiące. Wreszcie pojawiają się tak długo wyczekiwane owoce. Oczy kuszą czerwone truskawki, czarne kuliste czereśnie, poziomki i jagody. Raj dla podniebienia. Uwielbiam spacerować między stoiskami i patrzeć, patrzeć, patrzeć… A oprócz tego kupować.  Kiedy już przyniosę wszystko do domu, pomysły same przychodzą do głowy. Pyszne ciasta z dodatkiem owoców, warzywne zapiekanki, sałatki, kolorowe desery władają niepodzielnie moją letnią kuchnią. Aż się chce piec i gotować. Dzisiejsza propozycja to połączenie jeszcze zimowego koktajlu owocowego z puszki i już letnich (pierwszych, choć nie leśnych) jagód. Drożdżowe ślimaczki wabią swymi kolorami i urzekają smakiem. Zapraszam.  Ponieważ czerwiec rozpoczyna się długim weekendem, zapewne wielu z was wybierze się na odpoczynek. Ja także wyjeżdżam na kilka dni w góry. Mam nadzieję, że ta kilkudniowa przerwa pozwoli mi się zrelaksować i będzie źródłem nowych inspiracji kulinarnych. Do niedzieli.  Składniki: ( porcję ciasta, w zależności od potrzeb, można podwoić)   Rozczyn: • 7 dag drożdży, • 1 łyżeczka cukru, • mleko, • mąka pszenna Ciasto: • 60 dag mąki pszennej (czasami trzeba dosypać trochę więcej) • 5 żółtek, • 1 całe jajko, • 18 dag cukru, • cukier waniliowy, • 1 szkl mleka, • 15 dag masła, • szczypta soli, • rozczyn ( przygotowany ze składników opisanych wyżej). Dodatkowo: • owoce - dowolne świeże lub z puszki (ja użyłam świeżych jagód i koktailu owocowego z puszki)  Sposób przygotowania:  Przygotować rozczyn:  Drożdże rozetrzeć z cukrem, a gdy się rozpuszczą ( nie będą miały grudek i będą roztarte), dolać tyle letniego mleka i wsypać tyle mąki, aby, po wymieszaniu, rozczyn miał konsystencję kwaśnej śmietany. Przykryć i odstawić do wyrośnięcia w ciepłe miejsce ( ale nie gorące, bo drożdże zginą).  Przygotować ciasto: 1. Przesiać mąkę, w rondelku ubić żółtka, cukier, cukier waniliowy do chwili, aż masa będzie puszysta i koloru jasnokremowego. 2. Podgrzać mleko, rozpuścić masło. 3. Do dużej misy, w której będziemy wyrabiać ciasto, wsypać  mąkę i wlać ciepłe mleko. Masę rozetrzeć bardzo dokładnie, nie może być grudek. 4. Wlać krem żółtkowy, dodać jeszcze trochę mąki i wymieszać. 5. Gdy wszystko jest wymieszane, dodajemy rozczyn, dosypujemy resztę mąki, szczyptę soli i wyrabiamy ciasto. Musi to potrwać przynajmniej 20 minut.  6. Gdy ciasto przestanie przylepiać się do rąk, wlewamy rozpuszczony, letni tłuszcz i wyrabiamy jeszcze dłuższą chwilę. 7. Dobrze wyrobione ciasto jest elastyczne, pulchne, miękkie, lśniące i nie lepi się do rąk i do naczynia. Przez sitko posypujemy je cieniutką warstewką mąki, przykrywamy ściereczką i odstawiamy w ciepłe miejsce do wyrośnięcia. Trwa to około 1 godziny. W tym czasie ciasto podwaja swoją objętość.  8. Po wyrośnięciu wykładamy je na stolnicę posypaną mąką , chwilę wyrabiamy i odcinamy większy kawałek:  1. Wałkujemy go na prostokąt. 2. Posypujemy owocami. 3. Zwijamy ciasto jak roladę. 4. Zwiniętą roladę kroimy na plasterki. 5. Plasterki ciasta układamy na blaszce wyłożonej papierem: 6. Smarujemy ciasto rozkłóconym jajkiem. 7. Pieczemy w piekarniku nagrzanym do 180 stopni C na złoty kolor.      Smakują rewelacyjnie. Polecam. Smacznego. 