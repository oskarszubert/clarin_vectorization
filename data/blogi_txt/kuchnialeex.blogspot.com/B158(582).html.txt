Początek lata to znakomity czas, w którym pojawia się obfitość owoców i warzyw. Wszystkie dorodne, świeże, kuszące ze straganów. Aż oczy się śmieją, gdy widzimy taki urodzaj. Warto korzystać, ile się da, bo i smak rewelacyjny, i bogactwo witamin, i radość z jedzenia się pojawia. Niektóre, niepozorne wydawałoby się, warzywa, po kilku minutach odpowiedniej obróbki, stają się rarytasami. Tak jest z popularnymi ziemniakami. Wszyscy je znamy, czasami nam się nudzą, bo… takie zwyczajne. Wystarczy jednak nieco je odmienić i na pewno wszyscy domownicy będą zachwyceni. Dzisiaj zapraszam Was więc na danie, które wygląda banalnie, ale smakuje rewelacyjnie. Zrobiłam je na podstawie tego przepisu. Nam baaardzo smakowały. Spróbujcie. Składniki:  • 1 kg ziemniaków • 3 łyżki oleju • 1/2 pęczka koperku • 1 łyżeczka soli • odrobina pieprzu • 1 łyżka przypraw: przyprawa do ziemniaków, czosnek, słodka papryka  Sposób przygotowania:  1. Rozgrzać piekarnik do 200 stopni C (dół- góra). 2. Ziemniaki bez obierania umyć, osuszyć ręcznikiem i ponacinać w kilku miejscach.     3. Do żaroodpornego naczynia z pokrywką wlać olej, wsypać wszystkie przyprawy i wymieszać.   4. Do naczynia włożyć ponacinane ziemniaki, obtoczyć w oleju z przyprawami, oprószyć solą i pieprzem.     5. Naczynie przykryć, wstawić do piekarnika i piec 1 godzinę.   6. Po tym czasie naczynie odkryć, ziemniaki posypać posiekanym koperkiem, wymieszać.   7. Zapiekać bez przykrycia, włączając opcję termoobiegu, przez 15 minut.   8. Podawać gorące.    Smacznego. 