Upał sprawia, że wszystko dojrzewa z nieprawdopodobną szybkością, ale równie szybko traci świeżość. Trzeba się spieszyć, aby zdążyć choć część tych skarbów natury zamknąć w słoiczkach i cieszyć się nimi podczas jesiennych chłodów i mroźnych zimowych dni. Spieszę się więc. Zamrażam owoce zapakowane w torebeczki. Zalewam syropem lub zasypuję cukrem dorodne maliny. Brzoskwinie łączę z alkoholem w pyszną nalewkę, która już dojrzewa głęboko w szafce. Przygotowuję także słoiczki z ogórkami. Tym razem nie zanurzam ich w zalewie curry, jak poprzednio. Łączę je w pyszną sałatkę z czosnkiem według tego przepisu. Robię tak od kilku lat i za każdym razem słoiczki błyskawicznie znikają z domowej spiżarki. Każdego roku obiecuję sobie, że następnym razem przygotuję ich więcej.  Każdego roku smakują doskonale. Każdego roku pozostawiają po sobie niedosyt. Spróbujcie.  Składniki:  • 4 kg ogórków gruntowych • 6 ząbków czosnku  • 1 szklanka cukru • 1 niepełna szklanka octu 10 % (180 ml) • 1 szklanka oleju (200 ml) • 3 łyżki soli  Sposób przygotowania:  1. Ogórki obrać i dokładnie umyć.   2. Pokroić na cieniutkie plasterki.   3. Dodać pozostałe składniki: cukier, ocet, olej i przeciśnięte przez praskę ząbki czosnku.       4. Wszystko dokładnie wymieszać.   5. Odstawić na 1-2 godz.    6. Czyste słoiki wyparzyć w piekarniku w temperaturze 100 stopni C przez kilkanaście minut.   7. Po tym czasie wkładać ogórki wraz z zalewą do wyparzonych słoików.   8. Pasteryzować 15 minut od chwili zagotowania się wody.    9. Ostudzić. Z tej ilości ogórków wychodzi 10 półlitrowych słoików.   Smacznego. 