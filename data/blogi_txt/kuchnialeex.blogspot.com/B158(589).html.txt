Sobota to dzień oddechu. Odcięcia się od obowiązków zawodowych. Oderwania się od kłopotów, trudnych zagadnień, nierozwiązanych spraw odłożonych na później, do poniedziałku. Zamykam się w kuchni, w swoim świecie, który pochłania mnie całkowicie. Przerzucam kolorowe strony książki, by wybrać przysmak, który dziś zrobię dla swoich chłopaków. Nic nie przyciąga mojego wzroku, nie przykuwa uwagi. Wtedy przypominam sobie o przepisie kayanis. Jest banalnie prosty. Wystarczy kilka składników, kilka minut pracy miksera, dodatki i oto są – pieguski. Pyszne ciasteczka. Doskonałe z łykiem aromatycznej kawy.  Składniki:  • 1 kostka miękkiego masła  • 1 szklanka cukru  • 1 cukier waniliowy • 1 jajko  • 2,5 szklanki mąki  • 1/2 łyżeczki soli  • 1/2 łyżeczki sody  • 1 tabliczka gorzkiej czekolady  • 1 szklanka orzechów włoskich   Sposób przygotowania:  1. Czekoladę i orzechy posiekać na kawałki.   2. Miękkie masło zmiksować z cukrem i cukrem waniliowym.   3. Dodać jajko i połączyć składniki.   4. Do masy  dodać sól, sodę i mąkę. Zmiksować. Masa będzie gęsta, plastyczna.    5. Dodać do masy orzechy i czekoladę. Wymieszać łyżką. Dodatki mogą być inne, np.: wiórki kokosowe, kandyzowane  owoce, czekolada mleczna, cokolwiek nam się wymarzy.    6. Z masy formować kulki wielkości włoskiego orzecha. Układać na blaszce wyłożonej papierem do pieczenia w dość dużych odstępach. Ciasteczka rozpłyną się podczas pieczenia.   7. Piec przez 15 minut w temperaturze 190 stopni C (dolna grzałka + termoobieg).   8. Wystudzić na kratce.   9. Podawać do kawy lub herbaty.   Smacznego. 