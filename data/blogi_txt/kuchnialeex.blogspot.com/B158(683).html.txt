Rilette to tradycyjny francuski przysmak, który początkowo był przygotowywany z tłustych części wieprzowiny. Później nazwa ta zaczęła być używana także w odniesieniu do dań z drobiu a nawet z ryb. To odmiana mięsa długo gotowanego w tłuszczu, a później zmielonego i przypominającego konsystencją pasztet.Obecnie typowy rilette jest robiony z gęsiny. Mój nie będzie w pełni ortodoksyjny, ponieważ nie mieliłam mięsa. Wolimy je w postaci drobnych kawałeczków. Ponieważ smalec z gęsi jest bardzo miękkim tłuszczem i roztapia się od razu po wyjęciu z lodówki, niektórzy dodają do rilette nieco smalcu wieprzowego, aby zmienić konsystencję na bardziej stałą.Gęsina jest mięsem, które na naszych stołach pojawia się okazjonalnie. Szkodzą jej chyba stereotypy: że trudno ją przyrządzić, że jest tłusta i ciężkostrawna. A szkoda, bo przez te nieprawdziwe sądy pozbawiamy się możliwości zjadania tego pysznego drobiu. Owszem, gęsina jest dość tłusta, ale bardzo duża ilość tłuszczu wytapia się podczas pieczenia. Poza tym zawiera specyficzną odmianę tłuszczów Omega3, które są korzystne dla organizmu. A skoro tak rzadko ją przyrządzamy, warto wykorzystać ją jak najpełniej. Sposobem na to jest ten przepis. Polecam.Składniki:• tłuszcz pozostały z pieczenia gęsi (mój nie jest biały, pokolorowały go przyprawy)• kawałki pieczonej gęsiny• 1-2 ząbki czosnku• majeranek lub inne ulubione zioła• pieprzSposób przygotowania:1. Tłuszcz pozostały z pieczenia gęsi odlać i odstawić w chłodne miejsce. Kiedy ostygnie i się zetnie, zebrać wierzchnią warstwę do garnuszka. Galaretkę z pieczenia mięsa można zamrozić, będzie doskonałą bazą do sosu.2. Mięso z upieczonych kawałków gęsi obrać i drobniutko posiekać.3. Tłuszcz w garnuszku roztopić, doprowadzić do wrzenia. Dodać mięso (na 50 dag mięsa powinniśmy użyć 10 – 15 dag tłuszczu).  Doprawić rozgniecionymi ząbkami czosnku, pieprzem i majerankiem. Nie dodaję soli, bo podczas pieczenia tłuszcz „posolił się” od przypraw. Gotować 30 minut na wolnym ogniu.4. Po tym czasie tłuszcz i mięso możemy zmiksować na gładką masę. Ja tego nie zrobiłam, wolimy czuć kawałeczki mięsa. Całość przełożyć do salaterki i odstawić do zastygnięcia. Podawać ze świeżym pieczywem.Smacznego.Uwaga: Rilette możemy także przechowywać w słoikach, ale wówczas musimy je pasteryzować około 20 minut. 