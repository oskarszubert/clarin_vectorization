Moi Drodzy. Pytacie mnie w mailach, czy na dojrzewający piernik staropolski jest jeszcze czas. Odpowiadam, że, niestety, jest już za późno. Żałujecie i prosicie o pomoc, bo chcecie cieszyć się w święta pysznym piernikiem. Znalazłam dla wszystkich zapominalskich ratunek – piernik tygodniowy. Ten piernik jest prawie tak samo dobry jak piernik dojrzewający 4 tygodnie. Jest także ostatnią szansą dla zapominalskich,którzy nie zdążyli przygotować ciasta na piernik staropolski na początku listopada. A więc do dzieła!  Składniki:  • 1/2 kg miodu • 20-25 dkg cukru • 20 dkg masła • 4 jaja • 1/2 szklanki śmietany kwaśnej 18%  • 3 pełne łyżeczki sody • 1 kg mąki • przyprawa do pierników - 3 opakowania • bakalie (orzechy,skórka pomarańczowa,rodzynki lub inne ulubione) • szczypta soli  Sposób przygotowania:  1. Miód,cukier i masło zagotować.Przestudzić. Do chłodnej masy dodać całe jajka, sodę rozpuszczoną w śmietanie, dodać mąkę i dokładnie wymieszać.      2. Przełożyć ciasto najlepiej do szklanego lub kamionkowego naczynia, przykryć i odstawić w chłodne miejsce na przynajmniej 7 dni.   3. Po tygodniu upiec 4 pierniki w keksówkach wyłożonych papierem do pieczenia. Ciasta piec około 45-50 minut w temperaturze 170 – 175 stopni C. Każdy placek dobrze jest ponakłuwać widelcem przed włożeniem do piekarnika.   4. Pierniki, na 2 - 4 dni przed podaniem, przełożyć powidłami lub masą. Wierzch ozdobić polewą.    5. Z tego ciasta można też upiec pierniczki.   Smacznego.  Uwaga: W fotorelacji wykorzystałam część swoich zdjęć pokazujących piernik dojrzewający, ponieważ sposób wykonania obu pierników i efekt końcowy są porównywalne. 