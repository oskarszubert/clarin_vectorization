Za oknem niecodzienna zawierucha. Gałęzie drzew wyginają się pod wpływem porywów wiatru, wirują płatki śniegu, a za chwilę pada marznący deszcz. Na szybach osadziła się warstwa lodu, która sprawia, że świat widać jak w niewyraźnym kalejdoskopie. Nawet mój królik nie wychodzi z klatki, leży zakopany po uszy w cieplutkim, miękkim sianku. Śmiesznie sterczą tylko jego uszy. Dzieci od rana kręcą się po kuchni. Dostały na śniadanie chrupiące bułeczki i domowy chleb. Zjadły, ale prosiły o coś równie pysznego na obiad. Przygotuję im cannelloni – pyszne makaronowe rurki nadziewane mielonym mięsem i zapiekane pod pierzyną sera. Uwielbiają to danie, jego świetny zapach i oryginalny wygląd. No i oczywiście smak – wyjątkowy, niepowtarzalny, po prostu wyśmienity. A może wy także je przyrządzicie u siebie?  Składniki:  1 czerstwa bułka 3 marchewki 2 cebule 50 dag mięsa mielonego 1 jajko 1/2 łyżeczki papryki 20 rurek cannelloni 2 ząbki czosnku 3 łyżki oliwy 1 puszka pomidorów bez skórki 2 łyżeczki bulionu 1 łyżka masła 1 łyżka mąki 1 szklanka mleka 1 szklanka bulionu mięsno-warzywnego 10 dag sera gouda 12 dag sera mozzarella  przyprawy:  zioła włoskie (mrożone lub suszone) gałka muszkatołowa sól, pieprz Sposób przygotowania:  1.Bułkę namoczyć. Marchewki pokroić w kosteczkę, gotować 5 min w osolonej wodzie, odcedzić. Odciśniątą bułkę wymieszać z 1 posiekaną cebulą, mięsem, jajkiem, papryką. Doprawić solą i pieprzem. Dodać marchewkę. Farszem nadziać cannelloni.  2.Resztę cebuli i czosnek zeszklić na oliwie. Dodać rozdrobnione pomidory z zalewą. Przyprawić ziołami, solą i pieprzem. Gotować 5 min. Sos wlać do formy żaroodpornej. Ułożyć cannelloni.  3.Stopić masło, oprószyć mąką. Mieszając, podlać rosołem oraz mlekiem. Przyprawić solą, pieprzem i muszkatem. Zagotować, zalać cannelloni. Posypać startym serem gouda. Przykryć plasterkami mozzarelli.  4.Zapiekać ok. 45 minut w temp. 200 st.    Smacznego. 