Weekend spędzam w rozjazdach. Mam sporo różnych zajęć i ze wszystkim muszę zdążyć. Tym bardziej, że w poniedziałek i we wtorek znów czeka mnie wyjazd. Na szczęście w czwartkowe popołudnie zdążyłam upiec dla moich chłopaków pyszne ciasto z tego przepisu. Orzechowiec najlepiej smakuje na drugi, trzeci dzień, więc będzie w sam raz na weekend. Dwa blaty ciasta miodowego są przełożone masą budyniową, a wierzch ciasta to orzechy w pysznym karmelu. Całość stanowi naprawdę przepyszną kompozycję. Orzechowiec jest świetny także na zbliżające się święta. Polecam.  Składniki:  Ciasto miodowe: • 3 szklanki mąki pszennej • 2/3 szklanki cukru • 150 g masła • 2 jajka • 2 łyżki miodu  • 2 łyżeczki sody oczyszczonej  Warstwa orzechowa: • 250 g orzechów włoskich • 75 g masła • 5 łyżek cukru • 2 łyżki miodu Masa budyniowa: • 3 szklanki mleka • 3/4 szklanki cukru • 250 g masła • 2 opakowania budyniu śmietankowego bez cukru  Sposób przygotowania:  1. Przygotowanie orzechowca najlepiej zacząć od zrobienia budyniu. Obydwa budynie w proszku rozmieszać w 1 szklance mleka. 2 pozostałe szklanki mleka zagotować, dodając cukier. Wlać mieszaninę budyniową do gorącego mleka i ugotować budyń. Budyń ostudzić.     2. Wszystkie składniki na ciasto włożyć do jednej miski, posiekać, zagnieść ciasto i podzielić je na 2 części.    3. Przygotować masę orzechową: masło z cukrem i miodem zagotować w garnuszku.   4. Gotować do momentu rozpuszczenia się cukru. Wsypać posiekane orzechy, wymieszać, chwilkę pogotować.    5. Przygotować  blaszkę do ciasta o wymiarach 22x37 wyłożyć papierem do pieczenia. Jedną ciasta część wyłożyć do blaszki,rozwałkować. Ja użyłam do tego celu szklanki. Z drugą częścią ciasta postąpić tak samo, na wierzch wykładając masę orzechową.     6. Każdy placek piec oddzielnie w temperaturze 180ºC przez 11 minut. Ostudzić na kratce.    7. Miękkie masło zmiksować na puszystą masę. Dodawać po 1 łyżce ostudzony budyń.    8. W blaszce ułożyć pierwszy blat ciasta (bez orzechów). Na nie wyłożyć masę budyniową, przykryć ciastem z orzechami, które układamy na wierzchu.      9. Zostawić, najlepiej do następnego dnia.   Smacznego. 