W piątek w nocy przyjechała Gwiazdeczka. W samą porę, ponieważ wieczór, noc i poranek to czas największej aktywności Hugo, a córcia bardzo chciała go wreszcie zobaczyć. Udało się. Hugo zaakceptował ją od razu i przez pół nocy trwały szaleństwa. Oczywiście wszystkie harce przeniosły się do kuchni, bo tam jest śliska podłoga i znakomicie można gonić za piłeczką albo „uciekającą” myszką. W sobotę, przyznaję, że nieco zmęczona tym szaleństwem, szukałam przepisu na szybki do zrobienia obiad. I znalazłam u magdaleny73. W podobny sposób robiłam kiedyś same ziemniaczki, ale tutaj cały obiad robił się szybko i robił się sam. Po 50 minutach wyjęłam z piekarnika dużą porcję pysznego jedzenia. Jeszcze do tego sałatka i nakarmiona rodzina znów mogła zająć się najmniejszym domownikiem. Polecam i zapraszam jutro, mam dla Was niespodziankę.  Składniki:  • 1,5 kg ziemniaków • 3 cebule • 2 łyżki majonezu • koperek, może być suszony • 20 dag wędzonego boczku • oregano • wegeta • przyprawa do ziemniaków • przyprawa chili • 3 ząbki czosnku  Mięso mielone: • 50 dag mielonego mięsa wieprzowego • 1 mała cebula • ½ bułki pszennej • 1 jajko • 2 łyżki zimnej wody • sól, pieprz, Sposób przygotowania:  1. Ziemniaki obrać i podzielić na mniejsze kawałki. Włożyć do większej miski.   2. Do ziemniaków dodać 2 łyżki majonezu, cebulę pokrojoną w piórka i przyprawy: koperek, przyprawę do ziemniaków, oregano, wegetę, chilli.   3. Boczek pokroić w kostkę , ząbki czosnku przecisnąć przez praskę. 4. Wszystko razem wymieszać i włożyć na blaszkę.   5. Mięso mielone wyrobić z jajkiem, namoczoną bułką i przyprawami na jednolitą masę, jak na kotlety mielone.    6. Z mięsa kształtować kulki, zwilżając dłonie zimną wodą. Nie oprószać bułką tartą. 7. Na rozłożonych ziemniakach ułożyć kulki mięsne. 8. Piekarnik nagrzać do 180 stopni C i piec danie 45-50 minut z opcją termoobiegu. Pod koniec pieczenia temperaturę można trochę zmniejszyć do 150 stopni C. Podawać z dowolna sałatką. Smacznego.  Dla zainteresowanych:  Podczas przygotowania obiadu Hugo najpierw „łapał mysz” (czyli bawił się piórkami), leżąc na drapaku, a później po prostu odpoczywał: 