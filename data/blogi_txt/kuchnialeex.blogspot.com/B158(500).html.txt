Mija pierwszy tydzień ferii. Nie do końca to czas wolny, chodzę przecież do pracy, ale mogę sobie też pozwolić na to, by być pod telefonem i posiedzieć w domu. Doszłam już do siebie po szalonej studniówce. Na szczęście wszystko się udało, więc nerwów nie było dużo. Młodzież stanęła na wysokości zadania i zachowywała się właściwie. A jak pięknie wyglądali! Byłam dumna z mojej klasy. Naprawdę wzruszyłam się, gdy zobaczyłam ich, takich nagle dorosłych, tańczących poloneza. Następnego dnia w szkole odbyła się dyskoteka, to taki rodzaj „poprawin” po studniówce tylko dla uczniów naszej szkoły bez osób towarzyszących. A w poniedziałek zorganizowałam zabawę dla dzieci moich pracowników. Maluchy były cudowne, ja też świetnie się bawiłam w roli wodzireja. Trzeba było widzieć ich zachwyt, gdy zorientowały się, że mogą bezkarnie częstować się chipsami! Radości było co niemiara. Ale po tych karnawałowych hulankach z przyjemnością wróciłam do mojej kuchni i wzięłam się do roboty. No i leczę przeziębienie.Na koniec tygodnia proponuję pyszny sernik z przepisu   Evenki. Zwróciłam uwagę na to ciasto, ponieważ zaintrygował mnie jego skład. Sernk z mlekiem? Hmm ... Nie miałam pojęcia, jaki będzie jego smak. Przypuszczałam, że będzie pyszny i nie pomyliłam się. Okazja znalazła się sama, wszak dzisiaj Dzień Babci, a jutro Dzień Dziadka. Poza tym w domu sporo gości, więc trzeba było przygotować dla nich coś dobrego. Zresztą spróbujcie sami. Polecam.Składniki:Masa serowa:• 1 kg tłustego twarogu (dwukrotnie zmielonego)• 1 puszka słodzonego mleka skondensowanego (ok. 400 g)• 2 x 100 g masła • 6 jajek • 1 łyżeczka ekstraktu waniliowego• 1 opakowanie ciastek digestive• 1 pełna łyżeczka kakao• polewa czekoladowa według  tego przepisuSposób przygotowania:1. Rozpuścić 100 g masła. 2. Ciastka razem z kakao rozkruszyć w blenderze na piasek . Wymieszać z rozpuszczonym masłem.3. Formę 23 x 23 cm wyłożyć papierem do pieczenia. Na dnie blaszki ubić spód z ciastek i masła. 4. Miękkie 100 g masła utrzeć z serem i żółtkami, wlać skondensowane mleko, wymieszać. 5. Na koniec dodać ekstrakt waniliowy i pianę ubitą z białek, dokładnie połączyć z masą mleczno - serową. 6. Wyłożyć na przygotowany spód.7. Piec w temp. 180 st.C przez ok. 50 minut. 8. Wyłączyć piekarnik i zostawić w nim sernik do wystygnięcia (od czasu do czasu otwierając drzwiczki piekarnika , żeby nastąpiło to szybciej ;)9. Następnie ciasto wyjąć na kratkę kuchenną i ostudzić całkowicie. 10.Przygotować polewę według  tego przepisu.11.Wstawić do lodówki na co najmniej 2 godziny przed podaniem.Smacznego. 