Dzisiaj w mojej kuchni królują muffinki. Pyszne! Mięciutkie, delikatne, biszkoptowe. Na przepis trafiłam w banalny sposób. Dostałam od siostry kolorowe papilotki z przepisem na opakowaniu. Postanowiłam go wypróbować, ale oczywiście nie byłabym sobą, gdybym czegoś nie zmieniła. Efekt okazał się świetny. Puszyste babeczki pięknie urosły w piekarniku. Gdy lekko przestygły, zrobiło się w nich maleńkie wgłębienie – w sam raz, by wypełnić je kleksem bitej śmietany i owocami. Ja nie miałam bitej śmietany, a owoce ułożyłam obok muf finek. Wierzch babeczek posypałam cukrem pudrem. Były pyszne. Znakomicie smakowały z filiżanką kawy wypitej w towarzystwie mojej przyjaciółki.  Składniki:  • 5 jajek • 10 dag masła • 5 łyżek mąki (4 pszennej + 1 ziemniaczanej) • ¾ szklanki cukru razem z cukrem waniliowym • 1 pełna łyżeczka proszku do pieczenia Dodatkowo: • owoce • bita śmietana   Sposób przygotowania:  1. Masło utrzeć na puch z połową cukru. Dodać żółtka. Jeszcze chwilę ucierać, by uzyskać gładką masę.     2. Białka ubić na sztywno z pozostałym cukrem. 3. Na ubitą pianę z białek przesiać mąkę z proszkiem do pieczenia. Wyłożyć masę maślano – żółtkową. Wszystko dokładnie, ale delikatnie wymieszać.       4. Ciasto przełożyć do foremek wyłożonych papilotkami. 5. Wstawić do nagrzanego piekarnika.    6. Piec około 20 – 25 minut w 180 stopniach C. 7. Po upieczeniu wyjąć z foremek. Pozostawić w papilotkach do ostygnięcia. 8. Udekorować bitą śmietaną i owocami.    Smacznego. 