W czasie wakacji byliśmy z Dariem w centrum handlowym. Kiedy przechodziliśmy obok znanej restauracji z kurczakami, zwróciłam uwagę na reklamowaną nowość. Krusher kusił z wielkiego plakatu, wabił różnymi smakami tak bardzo, że postanowiliśmy go spróbować. Kupiliśmy. Wybrałam smak pina colady, który bardzo lubię. I co? I nic! Po jednym łyku moje schorowane gardło wysiadło! Krusher był pyszny, ale ilość lodu dodanego do niego była szokująca. Dario wypił swoją porcję, ale ja nie miałam na to odwagi. Po powrocie do domu wymyśliłam swoją wersję krushera. Jest znakomita, nie tylko na upalne dni, no i dowolnie możemy regulować ilość lodu. Dla mnie super! Polecam.  Składniki:  • 1 ananas • 1 puszka mleczka kokosowego • 1 cukier waniliowy • wiórki kokosowe 10 dag • lód  Sposób przygotowania:  1. Ananasa obrać ze skóry, odkroić pióropusz.    2. Owoc przekroić na pół, wyciąć twardy rdzeń, pokroić na kawałki.    3. Cząstki owocu zmiksować na jednolitą masę. Dodać cukier waniliowy i, ewentualnie, biały do smaku. Przełożyć do naczynia.      4. Do blendera wlać mleko kokosowe, zmiksować, dolać do ananasa.    5. Masę wymieszać, wsypać wiórki kokosowe. Masę krótko schłodzić. 6. Do wysokiej szklanki włożyć kostki lodu (lód można wcześniej zmiksować), wlać kruszer o smaku pina colady. Podawać od razu. Smacznego. 