Ostatnio Młody stwierdził, że nie chce do szkoły kanapek tylko pieniądze. Nie chodziło o wielkie kwoty, raczej drobne, ale musiałam wiedzieć, na co są mu potrzebne. Kiedy zapytałam, odparł, że razem z kolegami chodzą na przerwie do sklepu i kupują sobie bułki.  - Ale takie specjalne – dodał. Okazało się, że Młody ostatnio polubił bułki z czosnkiem. Zdziwiłam się nieco, ale cóż. Z wiekiem upodobania się zmieniają. A on widać zaczyna odkrywać nowe smaki. Nareszcie. Zaproponowałam mu, że zrobię mu w domu pyszną bagietkę czosnkową. Zgodził się, ale cały czas siedział ze mną w kuchni pomagając i obserwując, jak ją przygotowuję. Kiedy czekaliśmy, aż będzie gotowa, zwabiony cudownym zapachem gorącego czosnku, w kuchni pojawił się Dario. Oczywiście spodziewałam się tego, dlatego przygotowałam trochę więcej porcji tego prościutkiego smakołyku. Po 15 minutach chłopcy zabrali się do jedzenia. Bagietki i bułki zniknęły błyskawicznie. I już planowana jest powtórka. Polecam. Składniki:  • bułki, paluchy lub bagietki (tyle, ile zjemy) • 1/3 kostki masła • 3 ząbki czosnku • ½ łyżeczki wegety • ulubione zioła (opcjonalnie, np.: prowansalskie) • folia aluminiowa do żywności  Sposób przygotowania:  1. Masło włożyć do szklanej miseczki i wstawić na 30 sekund do kuchenki mikrofalowej, aby zmiękło. 2. Czosnek obrać, przecisnąć przez praskę, dodać wegetę (i ewentualnie zioła). Wymieszać.      3. Pieczywo ponacinać na kromeczki, ale nie przekrajać do końca. 4. Każdą kromeczkę posmarować masłem.    5. Bułki lub paluchy zawinąć w folię aluminiową (błyszczącą stroną do środka). Położyć na blasze i wstawić do piekarnika nagrzanego do 190 stopni C.      6. Piec 15 minut. Jeśli chcemy mieć chrupiące pieczywo, na kilka minut przed końcem pieczenia rozchylić folię. 7. Podawać gorące.    Smacznego. 