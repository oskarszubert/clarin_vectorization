Dziś jedziemy do kina na Harrego Pottera! Bilety kupiłam już tydzień temu, aby zdobyć sensowne miejsca. Młody nie może się doczekać, ja zresztą też. Bardzo jestem ciekawa, jak zostaną rozwiązane niektóre wydarzenia z ostatniej części książki. Szkoda, że będzie to tylko pierwsza część siódmego tomu przygód młodego czarodzieja. Książki o Harrym Potterze są w naszym domu od wielu lat. Kiedy na świecie wybuchła Potteromania, moja córka była jeszcze w podstawówce. Od razu zaczęła czytać „Harrego”, a ja na początku nie mogłam się do niego przekonać. Widać byłam wtedy mugolem ;) Po jakimś czasie sięgnęłam po pierwszą z książek i… przepadłam. Od tego momentu obie z córką czekałyśmy niecierpliwie na kolejne tomy. A potem czytałyśmy jednocześnie tę samą powieść na zmianę. Nawet Młody, bardzo niechętny wszelkiemu słowu pisanemu, sięgnął z czasem po te pokaźne powieści. To nieliczne książki, które czyta z własnej woli. I podobają mu się. A ja, mimo że wszystkie przeczytałam już dawno, co wakacje wracam do nich na nowo. Ponieważ wyjazd już niedługo, Młody pogania mnie, żebym się szykowała. Chce też kolejną kanapkę z chlebkiem, który upiekłam po powrocie z pracy z tego przepisu. Jest pyszny, chyba nawet lepszy od tego, który piekłam do tej pory. Polecam.  Składniki:  na keksówkę: • 500g mąki pszennej • 1 op. drożdży instant (7g)- np. Dr Oetker • 2 łyżeczki soli • 1 łyżeczka cukru • 500ml ciepłej wody • olej do posmarowania formy • mąka do posypania chleba  na większe naczynie żaroodporne: • 4,5 szklanki mąki pszennej (można też użyć 3 szkl mąki pszennej i 1,5 żytniej) • 1 op. drożdży instant (7g)- np. Dr Oetker • 2 łyżeczki soli • 1 łyżeczka cukru • 3 szklanki ciepłej wody • olej do posmarowania formy • mąka do posypania chleba  Sposób przygotowania:  1. Do miski wsypać mąkę, sól, cukier i drożdże- wymieszać.    2. Wlać ciepłą wodę i ponownie wszystko wymieszać przez kilka minut do uzyskania jednolitej konsystencji.    3. Do posmarowanej olejem keksówki (lub naczynia wyłożonego papierem do pieczenia) wlać ciasto i posypać przesianą przez sitko mąką pszenną.    4. Odstawić w ciepłe miejsce na 40 min, w tym czasie ciasto powinno ładnie wyrosnąć.    5. Piec ok.50 min w 200oC.    6. Po upieczeniu wystudzić na kratce i usunąć nadmiar mąki.    Smacznego. 