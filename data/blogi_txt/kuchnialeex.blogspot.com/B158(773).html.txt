Zastanawiam się, czy są jeszcze ludzie, którzy mają taki komfort, że nigdzie nie muszą się spieszyć? Pewnie są i trochę im zazdroszczę, bo ja pędzę przez cały czas. Jakoś tak dziwnie się zaczął ten rok szkolny, bo od razu wplątałam się w nieustający rytm. Jednak, o dziwo, chyba już przywykłam do takiego tempa i trybu życia, bo nie odczuwam tego jako dyskomfortu, ale po prostu realizuję kolejne zadania, które stają na mojej drodze. Wychodzę z założenia, że nie ma rzeczy niemożliwych. Musimy tylko bardzo chcieć. A mi się chce. I nie ma na to rady. Zawsze żyłam aktywnie i we wszystko, w co wierzę, angażowałam się całkowicie. Tak już mi zostało. I nie narzekam :) Gwiazdeczka też pędzi. Rozmawiamy codziennie przez telefon, bo rzadko bywa w domu. Nie dziwię się. Rozpoczęła magisterkę na germanistyce i drugi kierunek – filologię niderlandzką. Siedzi na uczelni od rana do wieczora i uczy się bez końca. Na szczęście to moje szalone dziecko lubi się uczyć. A ja, gdy słuchałam, z jakim zapałem Gwiazdeczka opowiada o kolejnych wykładach, kolokwiach, zaliczeniach, aż zrobiło się żal, że już od kilku lat niczego nie studiowałam.  Wiem, że tak naprawdę mam mało czasu dla siebie, a co dopiero mówić o studiach. Ale... jest takie mądre powiedzenie – jeśli chcesz mieć zrobione ważne zadanie na czas, powierz je temu, kto jest najbardziej zajęty. Na pewno zrobi to bardzo dobrze. Człowiek, który ma dużo wolnego czasu, na pewno nie zdąży...  Ja za to zdążyłam zrobić jeszcze jedną pyszną rzecz -  śliwki w occie bez pestek na zimę z tego przepisu. Są doskonałe- słodko-kwaśne- rewelacyjne jako przystawka lub dodatek do mięs.  Jeszcze macie chwilkę, by kupić dojrzałe węgierki i je zamknąć w słoikach. A zimą, kiedy podacie owoce z różnymi mięsami lub zawiniecie w śledzia, na pewno będziecie żałować. Czego? Tego, że zrobiliście ich tak mało. Składniki:  • 1 kg śliwek bez pestek /węgierki/ • 0,5 kg cukru zalewa: • 1 szklanka octu 10% • 1 szklanka wody  • goździki Sposób przygotowania:  1. Śliwki wydrylować przy pomocy noża. Lepiej, żeby owoce miały równe brzegi.    2. Składniki zalewy zagotować.   3. Gorącą zalewą zalać śliwki i pozostawić na pół dnia. Te owoce, które trochę wystają ponad zalewę, mogą pokryć się białym nalotem. Jest to normalne.    4. Po kilku godzinach odlać ocet, ale nie osuszać śliwek całkowicie.   5. Wymieszać owoce z cukrem.   6. Śliwki układać w słoikach, wierzch zasypując cukrem.   7. Słoiki mocno zakręcić (nie trzeba pasteryzować). W trakcie przechowywania cukier się rozpuści i wytworzy się swego rodzaju zalewa.   8. Odlany ze śliwek ocet można zlać do butelek - i wykorzystać w przyszłości w kuchni zamiast octu zwykłego. 9. Śliwki są jędrne, dość twarde i smaczne.   Smacznego. 