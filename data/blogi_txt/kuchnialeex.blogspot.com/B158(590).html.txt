Szybko, szybko, szybko, szybko – to słowo powtarzam jaj mantrę. Praca – przygotowania – lekcje – próby – rozmowy – pertraktacje. Galop, galop, galop, galop. Nie da się tak długo. Wiem. Będę musiała zwolnić. Wiem. Muszę znaleźć czas na zwyczajne życie. WIEM. Ale.... łatwo powiedzieć. Jeszcze trochę, jeszcze ten tydzień, jeszcze kilka zadań do zrealizowania. Może początek grudnia będzie spokojniejszy? Może nadchodzące święta pozwolą złapać oddech? Kiedy przychodzę późnym popołudniem do domu i przygotowuję szybki obiad, w myślach planuję grudniowe popołudnia. W myślach piekę świąteczne ciasteczka i pierniczki, ustalam świąteczne menu, cieszę się na spotkania z najbliższymi. To nic, że w myślach. Już niedługo, za kilka dni grudzień zacznie się naprawdę. A wtedy zrealizuję wszystkie kulinarne plany. Przepisy, już wydrukowane, grzecznie czekają złożone na kupkę w kuchennej szafce. Produkty powoli zapełniają szuflady. Cieszę się nimi, bo grudzień wymaga od nas szczodrości, która objawia się później na świątecznym stole. A ja lubię, gdy ten czas jest wyjątkowy także pod względem kulinarnym. I tak będzie. Zapewniam. I już się nie mogę doczekać. A dzisiaj, w oczekiwaniu na tę grudniową obfitość, zapraszam Was na piekielne skrzydełka. Zwyczajne, choć z temperamentem. Niby oczywiste, ale niezwykle smaczne.  Są idealne na szybką ciepłą przekąskę. Spróbujcie. Składniki:  • 1 kg skrzydełek • olej • papryka słodka mielona • papryka ostra mielona - tyle, ile lubimy • czosnek świeży lub granulowany • sól, pieprz • ½ szklanka bulionu drobiowego Sposób przygotowania:  1. Skrzydełka umyć, osuszyć, obtoczyć w oleju.   2. Kawałki kurczaka bardzo obficie natrzeć przyprawami, nie żałując także ostrej papryki. Odstawić na 1-2 godziny w chłodne miejsce.   3. Skrzydełka ułożyć w naczyniu żaroodpornym wysmarowanym oliwą. Podlać bulionem.   4. Wstawić na 1 godzinę do piekarnika nagrzanego do 190 stopni C. Piec w opcji dół + termoobieg. Mięso ma być przyrumienione, lekko chrupiące.   5. Podawać z ulubionymi dodatkami.   Smacznego. 