Dziś zapraszam na kaczkę faszerowaną boczkiem i ziemniakami. Kiedy znalazłam ten przepis, od razu mnie zainteresował. Piekłam już kaczkę wielokrotnie, ale najczęściej bez nadzienia. Nie przepadamy za farszem owocowym, więc połączenie ziemniaków i boczku zaintrygowało mnie. Postanowiłam wypróbować taki sposób przygotowania kaczki od razu. Bardzo ciekawa jest marynata – można ją wykorzystywać do innego rodzaju mięs. Oryginalnie smakuje farsz. Przypomina nieco placki ziemniaczane. Z tego powodu nie podałam kaczki z ziemniakami. Dodatek surówki wystarczył w  zupełności. Mięso jest mięciutkie i delikatne, naprawdę smaczne. Jeśli lubicie kaczkę, może zainteresuje Was taki sposób jej przygotowania. Spróbujcie...  Składniki: marynata: • 2 litry wody • 200 ml czerwonego wytrawnego wina • 8 ziarenek ziela angielskiego • 8 ziarenek jałowca • 5 podartych listków laurowych • 7 ząbków czosnku • 2 łyżki majeranku • 1 pełna łyżka soli do peklowania lub 5 łyżek soli kuchennej Ponadto: • 1 kaczka  • 1 kg ziemniaków • 30 dag boczku wędzonego • 2 duże cebule • pęczek natki pietruszki • przyprawy - majeranek, czerwona słodka papryka, sól, pieprz, gałka muszkatołowa  Sposób przygotowania:  Dzień wcześniej: 1. Sprawić kaczkę – usunąć szyję, pozostawiając jak najwięcej skóry przy tuszce – moja kaczka była już jej pozbawiona. 2. Przygotować marynatę: zagotować wodę, zestawić z ognia. Dodać wino i przyprawy. Ostudzić.    3. Marynować kaczkę w przestudzonej marynacie w wysokim garnku (marynata powinna przykryć całą kaczkę).   Przygotowanie farszu: 4. Ziemniaki obrać, pokroić na kawałki i zmiksować w blenderze jak na placki ziemniaczane.   5. Ziemniaczaną masę wyłożyć na gęste sitko i zostawić do odsączenia.   6. Boczek i cebulę pokroić w drobną kostkę i zrumienić na patelni. Przełożyć do miski.   7. Ziemniaczaną masę przełożyć do miski z boczkiem i cebulką, wymieszać.   8. Dodać cały pęczek drobno posiekanej natki pietruszki, łyżeczkę majeranku, szczyptę startej gałki, sól i pieprz. Wyrobić na jednolitą masę.   Faszerowanie i pieczenie kaczki: 9. Kaczkę wyjąć z marynaty, oczyścić z listków i kawałków ziela. 10. Zszyć skórę przy szyi. Moja tuszka miała jeszcze pęknięcie przy udku, które również zszyłam.   11. Kaczkę chwycić na nogę szyją ku dołowi i od strony kuperka nakładać farsz. 12. Od czasu do czasu potrząsnąć tuszką tak, aby farsz przesunął się do szyi.   13. Po napełnieniu kaczki farszem, zszywamy na okrętkę otwór przy kuperku tak, aby farsz nie mógł wypłynąć (choć mój trochę wyszedł).   14. Kaczkę natrzeć słodką mieloną papryką i odrobiną majeranku, obłożyć wiórkami masła.   15. Tuszkę włożyć do rękawa, wlać 2 szklanki wody z przyprawami (najlepiej wlać wodę do miski, w której nacieraliśmy przyprawami kaczkę, wymieszać i przelać do rękawa) i piec przeszło 2 godziny w piekarniku nagrzanym do 180 stopni C.   16. Po upieczeniu podzielić na porcje.    17. Podawać z ulubioną sałatą.   Smacznego. 