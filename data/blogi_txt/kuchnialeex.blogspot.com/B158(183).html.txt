Szukałam ostatnio pomysłu na nowe ciasto. Nie wiedziałam dokładnie, na co mam ochotę. Pomysł poddała mi Krystyna, która w jednym z komentarzy napisała o swoim ulubionym wypieku z masą śmietanowo – serową. Przepis brzmiał pysznie, więc postanowiłam go wypróbować. Oczywiście zrobiłam to po swojemu, ale i tak bardzo dziękuję mojej czytelniczce za inspirację. Efekt zaskoczył mnie bardzo pozytywnie. Ciasto smakowało wszystkim, nie było osoby, która nie sięgnęłaby po kolejną porcję. A ponieważ robi się je szybciutko, może skusicie się na mięciutki biszkopt w niedzielne popołudnie? Polecam.  Składniki: Biszkopt: • 6 jajek • 5 łyżek mąki pszennej • 1 łyżka mąki ziemniaczanej • 1 łyżka kakao • ¾ szklanki cukru (w tym cukier waniliowy  Masa: • 500 ml śmietany kremówki 30% lub 36% • 1 cukier waniliowy 32 g • 500 g sera białego trzykrotnie mielonego (tłusty lub półtłusty) • 2 galaretki cytrynowe  Dodatkowo: • polewa czekoladowa lub cukier puder  Sposób przygotowania:  1. Przygotować  biszkopt według tego przepisu.     2. Biszkopt piec w blaszce o wymiarach  22x37 przez 40 minut w piekarniku nagrzanym do 175 stopni C (dół + termoobieg).   3. Ciasto ostudzić na kratce, zimne przeciąć na dwa blaty.    4. Galaretki rozpuścić w 2 szklankach wrzątku. Ostudzić. Poczekać aż zacznie tężeć.     5. Mocno schłodzoną śmietanę wlać do wyższego naczynia, dodać cukier waniliowy. Ubijać mikserem, aż zacznie gęstnieć.    6. Do śmietany dodać ser, zmiksować na gładką masę. 7. Do masy śmietanowo – serowej dodać tężejącą galaretkę, zmiksować na jednolitą masę.    8. Masą przełożyć blaty biszkoptu. Można je lekko nasączyć herbatą, choć ja tego nie robiłam.    9. Wierzch ozdobić polewą lub cukrem pudrem.    10. Podawać z filiżanką kawy.   Smacznego. 