Dzisiejszy dzień był bardzo pracowity. Piekłam ciasta i tort na komunię chrześniaka Gwiazdeczki. Przygotowałam tort Mikado w wersji komunijnej, sernik tiramisu, makowo-kokosową śnieżynkę i, na specjalne życzenie Małego, nowe ciasto toffi, które wkrótce zaprezentuję na blogu. Wypieki będziemy degustować jutro, ale sądzę, że będą smakować. Cieszę się, że wystrój tortu spodobał się dziecku i Jego rodzicom. A dla nas zrobiłam deser w klimacie zbliżających się Mistrzostw Euro 2012. Smakował świetnie i naprawdę dostojnie wyglądał. Tak świeżo, kusząco i ... narodowo. Zresztą spróbujcie sami.  Składniki:  • dowolna ilość mrożonych truskawek • 500 ml schłodzonej śmietany 36% • drobny cukier do wypieków • cukier wanilinowy – 2 opakowania  Sposób przygotowania:  1. Truskawki wyjąć z zamrażarki, zostawić na pół godziny, aby lekko odtajały i puściły sok, a potem zmiksować je na mus, dodając drobny cukier do smaku. Powstały sorbet wstawić do lodówki.   2. Śmietanę ubić z cukrem wanilinowym na puszystą masę.   3. W pucharkach układać warstwami: truskawkowy sorbet – śmietanę – sorbet – śmietanę. 4. Podawać od razu po przygotowaniu.   Smacznego.  Przepis dodaję do akcji: Biało- czerwoni. 