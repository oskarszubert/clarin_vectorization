Przełom i początek roku to w mojej rodzinie obfitość różnych uroczystości: imienin i rocznic. Jest więc sporo okazji do spotkań, a także do przygotowywania nowych dań. Zazwyczaj to ja wyszukuję i serwuję te nowości, nawet jeśli świętuje ktoś spoza mojego mieszkania. Jakoś się tak przyjęło, że już od początku spotkania wszyscy pytają, co dzisiaj zaproponuję i czekają z niecierpliwością, aż danie pojawi się na stole. Jeśli to my wybieramy się z wizytą, zabieram ze sobą jakąś potrawę. Wtedy też wszyscy oczekują naszego przybycia, bo są ciekawi, co tym razem będą mieli okazję próbować. Przyzwyczaiłam swoich bliskich do tych nowości kulinarnych, ale, naprawdę, ogromną radość sprawia mi to, że mogę coś dobrego dla nich zrobić.Ostatnio zaproponowałam swoim gościom sakiewki z ciasta francuskiego z puree ziemniaczano-pieczarkowym i kurczakiem. Przepis znalazłam u  bronislawy70 . Fakt, jest to dość pracochłonne danie, ale efekt wizualny i smakowy – świetny. Należy tylko tak zgrać wszystkie czynności przed włożeniem sakiewek do piekarnika, by nie rozmiękło nam ciasto francuskie, bo wówczas sakiewki będą się ”rozłazić”. Moi goście byli zachwyceni. Na ich talerzach znalazło się ciekawe danie, zawierające wszystko to, co może stanowić niewielki obiad: ziemniaki, pieczarki i mięso. Dodatek dowolnej surówki świetnie je uzupełnia. Skoro smakowało tylu osobom (nam oczywiście też!), to może i Wy się na nie skusicie? Polecam.Składniki:• 1 opakowanie ciasta francuskiego• 6 szt. pałeczek z kurczaka• 30 dag pieczarek• 70 dag ziemniaków• 1-2 cebule• odrobina (1-2 łyżki) mleka • 3 dkg masła do smażenia cebuli• olej do smażenia  pałeczek• sól, pieprz, dowolne przyprawySposób przygotowania:1. Pałeczki przyprawić solą ,pieprzem, przyprawami i odstawić na kilka godzin lub na całą noc. Obsmażyć na patelni na oleju. 2. Cebulę i pieczarki posiekać w drobną kosteczkę i usmażyć osobno na maśle.3. Ziemniaki ugotować i zmiksować blenderem na puree z odrobiną mleka.4. Dodać usmażone pieczarki, cebulkę, doprawić solą i pieprzem.5. Całość wymieszać i odstawić do wystudzenia. 6. Ciasto francuskie kroić na kwadraty o wymiarach około 12x12 cm. 7. Na środku kwadratu położyć dodatkowo mały kawałek ciasta francuskiego, (wzmocni to jego podstawę i dno się nam nie przerwie).8. Na każdy kwadrat nałożyć 2 łyżki farszu z ziemniaków.9. W środku puree postawić udko kurczaka.10. Końce ciasta zwinąć w sakiewkę, przewiązać nitką. Końcówki udek można zawinąć w folię aluminiową, aby się nie przypaliły. 11. Sakiewki ułożyć w formie do pieczenia. Ponieważ moje sakiewki musiały poczekać na wjazd do pieca kilkanaście minut, aby ciasto się nie „rozlazło”, wystawiłam blaszkę z sakiewkami za okno (nie było wtedy 20 stopni na minusie tylko kilka poniżej zera).12. Piec około 30 -40 minut w temp.180-200 stopni, aż ciasto przybierze złocisty kolor i stanie się chrupiące. Należy pamiętać, aby sakiewki nie stykały się ze sobą w piekarniku, bo na złączeniach ciasto pozostanie niedopieczone i miękkie, a wtedy może przez nie wydobywać się nadzienie. Smacznego. 