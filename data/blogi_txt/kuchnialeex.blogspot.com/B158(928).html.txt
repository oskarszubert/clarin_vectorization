Sezon grillowy rozpoczęty! To już reguła, że na początku maja cała Polska rusza w plener. Na działkach i w przydomowych ogródkach widać porozstawiane grille. Przy rusztach dumni panowie wykazują się swoimi umiejętnościami. W powietrzu unoszą się wspaniałe aromaty grillowanych kiełbasek. Pięknie pachną wszelakie mięsiwa przyrumienione na ruszcie. Obok złocistych kawałków mięsa na kratkach opiekają się kolorowe warzywa. A po kilkunastu minutach wspaniały posiłek trafia na nasze talerze. Potem zostaje już tylko degustacja.Wczorajszy dzień spędziliśmy na działce. Oczywiście był grill. Panowie , oprócz dań z rusztu, delektowali się piwem. Podobno jest znakomite do pieczonych mięs. Ja zadowoliłam się sokiem. Nie lubię piwa. Owszem, wykorzystuję je niekiedy w kuchni. Podoba mi się jego wygląd i … już. Aby właściwie wykorzystać pobyt na świeżym powietrzu, wybrałam się na spacer z Młodym. Zbieraliśmy ślimaki, dla których syn przygotował rezerwat w miedniczce wypełnionej gałązkami. Oglądaliśmy drzewa. Maj zachwycił mnie, jak co roku. Robiłam zdjęcia, aby chociaż tak uwiecznić piękno przyrody.A po spacerze zasiedliśmy do stołu w ogrodzie. Wszystko było pyszne. Na stole pojawiły się między innymi zawijaski z boczku. Zdumiewają prostotą, przygotowuje się je w kilka chwil, a opieczone na ruszcie smakują rewelacyjnie. Polecam.Składniki:• dowolna ilość cienkich plasterków chudego boczku• tyle, ile plasterków boczku, śliwek kalifornijskich bez pestek• wykałaczkiSposób przygotowania:1. Boczek pokroić na cienkie plasterki.2. W każdy plasterek wędliny owinąć śliwkę. Spiąć wykałaczką.3. Opiekać na ruszcie na złoty kolor.4. Zjadać na ciepło.Smacznego. 