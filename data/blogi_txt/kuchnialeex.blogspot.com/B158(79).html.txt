Miniony tydzień był dla mnie bardzo intensywny. Zostawałam w pracy do późnego popołudnia, miałam mnóstwo „papierologii”, załatwiałam mnóstwo spraw. Od września ruszamy z nowym typem szkół, więc przygotowań do odbioru budynku i dni otwartych jest naprawdę dużo. Bardzo się cieszę, że udało się stworzyć dzieciom świetne warunki do pracy. Gdy wracałam do domu, widziałam tylko wymowne spojrzenie Daria, który, delikatnie mówiąc, nie był zadowolony. Fakt, na nic poza pracą nie miałam czasu. Ale na szczęście wiosna zbliża wielkimi krokami, więc będę mogła wrócić do bardziej aktywnego trybu życia. Już mi tego brakuje. Ten kilkumiesięczny bezruch był spowodowany różnymi problemami. Udało się je na razie opanować, leki mogłam odstawić i, oprócz nadmiaru na wadze, wszystko wraca do normy. Waga też pewnie wróci, ale nad tym trzeba trochę popracować... Zauważyliście, że gdy nieco zmieni się nasz wygląd, ludzie wokół nas od razu zaczynają to paskudnie komentować?  Od razu mają mnóstwo do powiedzenia, ich złośliwość aż szczypie w oczy. Drażni mnie to i śmieszy jednocześnie, jak ludzie z łatwością oceniają innych. Komentują wszystko: ubiór, wagę, zachowanie. Oceniają bez litości i, niestety, bez zastanowienia. Pojęcia nie mają, co przeżywa druga osoba, kiedy słyszy takie brednie. Ale co im tam. Oni wiedzą najlepiej. Nie znoszę tego. Dlatego tak cenię sobie swoją prywatność. Praca zawsze jest na cenzurowanym, ale moje życie osobiste jest tylko moje i bardzo skutecznie je chronię. W weekendy staram się odciąć od świata zewnętrznego, spędzam czas wyłącznie z moją rodziną i bliskimi. Są przy nas tylko Ci ludzie, którzy sprawdzili się na przestrzeni lat. W takim towarzystwie mogę odpocząć, nabrać sił na kolejny tydzień wytężonej aktywności. A ponieważ chcę, aby nasze wspólnie spędzone chwile były wyjątkowe, zawsze przygotowuję coś smacznego. Tym razem na weekend upiekłam pyszną babkę z kremem czekoladowo-orzechowym. Kiedy tylko pojawiłam się w kuchni, Hugo od razu pobiegł za mną. Na stół już nie wchodzi, ale bardzo wytrwale pilnował miksera. Gdy ciasto się piekło, Hugo wrócił do zabawy.       Upieczona babka nam bardzo smakowała. Może i Wy ją polubicie? Idealnie sprawdzi się w roli ciasta na piękną niedzielę.  Składniki:  • 4 jajka • 1 kostka masła • 1 szklanka domowego cukru waniliowego • 1 cukier waniliowy  • ½ szklanki mąki ziemniaczanej • 1,5 szklanki mąki • 1,5 łyżeczki proszku do pieczenia • 3 łyżki kremu czekoladowo – orzechowego (typu Nutella)  Sposób przygotowania:  1. Cukier i jajka dobrze zmiksować na puszystą, kremową masę.     2. Dodać oba rodzaje mąki i proszek do pieczenia.    3. Wlać roztopione i lekko przestudzone masło. Dokładnie wymieszać.   4. ¾ porcji tak przygotowanego ciasta włożyć do wysmarowanej masłem i wysypanej tartą bułką foremki. 5. Do pozostałej ¼ ciasta dodać 3 łyżki kremu czekoladowo-orzechowego, dokładnie połączyć i wyłożyć ciasto na wierzch tego, które już jest w foremce. Lekko zamieszać widelcem lub patyczkiem do szaszłyków, aby porobić marmurek.    6. Piec ok. 40 minut w temp. 190-200 stopni. Sprawdzić patyczkiem, czy jest gotowe.   7. Po upieczeniu ostudzić na kratce, posypać cukrem pudrem.    Smacznego. 