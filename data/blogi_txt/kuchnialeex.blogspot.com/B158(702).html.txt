Za mną kolejny bardzo pracowity tydzień. W szkole ruch jak we młynie: pełno petentów, telefonów, spotkań i wizyt.   Dziś po południu wzięłam się za pieczenie ciasta. Wymyśliłam coś nowego. Ciasto jest w lodówce, uświetni dzisiejszą rodzinną uroczystość, a niedługo pojawi się na blogu. Oprócz ciasta zrobiłam pizzę w ilościach hurtowych, bo Gwiazdeczka, która przyjechała do domu na kilka dni, razem ze swoim chłopakiem już od dawna umawiali się, że zrobię im ich ulubioną włoską potrawę. No to zrobiłam. Dario i Młody, córcia i jej chłopak – sporo było chętnych do jedzenia, ale wystarczyło, bo przewidziałam, jakie będą mieli apetyty. A późnym wieczorem zrobiłam jeszcze pyszny smalec z przepisu mojej koleżanki, też wkrótce się nim z Wami podzielę. Dzisiaj natomiast czas na kurczaka. Jasne, że często go przygotowujecie w swoich domach, często też jest serwowany na różnych imprezach. Jednak sposób jego przyrządzenia często też się różni, a przecież od tego zależy cały smak. Ja podaję kurczaka na wiele sposobów. Tym razem efekt końcowy tego dania zależy od przypraw, ale też od sposobu pieczenia drobiu. Polecam gorąco do wypróbowania, bo nie ukrywam, że takiego kurczaka lubimy najbardziej. Mięso jest soczyste i dobrze upieczone, a skórka rumiana, chrupiąca z idealnie wytopionym tłuszczem. Też lubicie takiego kurczaka? No to może czas go przygotować choćby jutro na niedzielny obiad?  Składniki:  • 1 sprawiony duży kurczak • olej • przyprawy: możecie użyć ulubionych, ja stosuję: nieco wegety, pieprz, paprykę, 2 roztarte ząbki czosnku   Sposób przygotowania:  1. Kurczaka umyć, natrzeć z wierzchu olejem i wklepać obficie w skórę przyprawy, także w środku tuszki.    2. Tak przygotowany drób owinąć w folię i schować do lodówki na kilka godzin lub na całą noc. 3. Kurczaka nadziać na stojak do pieczenia drobiu. Postawić na blaszce z piekarnika. 4. Na blaszkę wlać ok. pół litra wody. Wstawić do piekarnika.      5. Piec z termoobiegiem i dolną grzałką w 190 stopniach C. ok. 1,5 godziny.    6. Po upieczeniu dzielić na porcje i podawać. Ponieważ kurczak podczas pieczenia nieco przywiera do stojaka, ja rozcinam go nożycami i od razu nimi porcjuję mięso. Smacznego. 