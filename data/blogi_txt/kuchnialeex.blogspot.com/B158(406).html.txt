Dzisiaj obiecana kremówka. Moja rodzina od dawna już domagała się tego ciasta. W końcu uległam, chociaż wczoraj zupełnie nie miałam czasu. Na szczęście tę wersję kremówki przyrządza się szybciutko. Tak więc sobotni wieczór spędziłam w kuchni (to w ramach relaksu po pracy;) piekąc ciacho. Na szczęście także wczoraj zrobiłam zdjęcia, bo kiedy dziś po południu wróciłam z zajęć, po kremówce zostało tylko wspomnienie… i okruszki… Składniki:  Ciasto: • 2 szklanki mąki • 1 żółtko • 25 dag masła • 1/2 szklanki gęstej  śmietany kremówki 36% (śmietana nie może być wodnista)  Masa: • 3/4 l mleka  • 1/4 kostki masła - 5 dag • 1 szklanka cukru • duży cukier waniliowy • 1 budyń waniliowy • 2 łyżki mąki pszennej • 1 łyżka mąki ziemniaczanej • 2 całe jaja Sposób przygotowania:  1. Na stolnicę przesiać mąkę, dodać śmietanę, żółtko i masło. Składniki na ciasto posiekać, zagnieść, schłodzić.      2. Ciasto podzielić na 2 części i rozwałkować na blaszki 21x30, ponakłuwać widelcem i upiec w temp.210 stopni C w piekarniku gazowym przez ok.20 min., UWAŻAĆ przy wykładaniu z blachy- ciasto bardzo kruche.    3. 1/2 l mleka zagotować z masłem i cukrem oraz cukrem waniliowym. 4. W 1 szklance mleka rozmiksować pozostałe składniki czyli jajka, budyń oraz obie mąki, wlać to na wrzące mleko i ugotować jak budyń (do pojawienia się bąbli i zgęstnienia).    5. Gorący krem wyłożyć na jeden placek, na to ostrożnie zsunąć drugie ciasto. Przestudzone ciasto posypać cukrem pudrem.    Smacznego. 