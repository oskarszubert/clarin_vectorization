Zaczął się grudzień. Już! Święta zbliżają się dużymi krokami. Przygotowania świąteczne czas więc zacząć. Na początek polecam Wam suszone plastry pomarańczy, które są idealną świąteczną ozdobą. Dorodne, soczyście pachnące pomarańcze od zawsze kojarzą mi się ze świętami Bożego Narodzenia. Kiedy byłam mała, czekało się na nie prawie cały rok. Pojawiały się w sklepach tuż przed świętami, ale trzeba było długo stać w kolejce, aby zdobyć te egzotyczne owoce. A potem przynosiło się do domu jaskrawe kule pachnące słońcem, przebijającym przez nutę środków ochronnych. Uwielbiałam bawić się podczas ich obierania. Nacinałam skórkę, odchylałam jej płatki i patrzyłam, jak powstaje piękna ozdoba. Lubiłam przygotowywać skórkę do kandyzowania. Usuwałam dokładnie białą warstwę i zafascynowana patrzyłam, jak pomarańczowa skórka smażona w cukrze robi się szklista. W powietrzu unosił się zapach pomarańczy, a ja zjadałam cząstki owoców, zachwycając się ich soczystością i smakiem. Dziś często wracam do tych smaków i aromatów. Już w grudniu suszę pomarańcze pokrojone w plastry, aby potem wykorzystać ich piękno na choince lub przy innych dekoracjach. Spróbujcie – kosztuje niewiele, a efekt jest znakomity.  Składniki:  • kilka dorodnych pomarańczy  Sposób przygotowania:  1. Owoce umyć, osuszyć, pokroić w cienkie plasterki. 2. Plasterki  pomarańczy ułożyć w suszarce do grzybów lub na kaloryferze.   3. Suszyć, aż staną się twarde.   4. Plasterki pomarańczy wykorzystywać jako element świątecznej dekoracji.   Polecam. 