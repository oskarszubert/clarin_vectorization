Jutro imieniny Daria. Jak zwykle pięć dni przed Wigilią. W tym roku zaprosiliśmy gości w drugi dzień świąt, ale ciasto, oczywiście, przygotuję. Będzie świetnym poczęstunkiem dla dalszych znajomych, którzy tego dnia przyjdą z życzeniami do mojego męża. Aby uświetnić tę okazję, upiekę torcik chałwowy. Inspirował mnie ten przepis, który lekko zmodyfikowałam. Dario na pewno będzie zachwycony. Wilgotny, puszysty biszkopt czekoladowy jest przełożony oryginalnym kremem z chałwą. Całość jest zwieńczona drobinkami gorzkiej czekolady, które doskonale balansują smak. Przepyszny.  Składniki:  Ciasto: • 8 jajek • 1 szklanka cukru + cukier waniliowy • 2 duże budynie czekoladowe bez cukru (na 3/4 litra mleka każdy) • 1/3 szklanki mąki ziemniaczanej • 2 łyżeczki proszku do pieczenia • 1 łyżka kakao Masa: • 2,5 szklanki mleka • 1 łyżka mąki pszennej • 1 łyżka mąki ziemniaczanej • ½ opakowania budyniu waniliowego bez cukru (normalnego, na 1/2 litra mleka) • 3 żółtka • 1,5 kostki masła (300 g) • chałwa waniliowa (15 dag)  Dodatkowo: • gorzka czekolada  Sposób przygotowania:  1. Przygotować biszkopt: białka ubić z cukrem na sztywną pianę, dodać żółtka. Mąkę, budynie, kakao i proszek do pieczenia wymieszać. Przesiać przez sitko na pianę, delikatnie, ale dokładnie wymieszać. Ciasto wylać na dużą blaszkę wyłożoną papierem do pieczenia. Piec w piekarniku nagrzanym do 180 stopni C przez 35 – 40 minut. Sprawdzić patyczkiem. Wystudzić na kratce. Po wystudzeniu przekroić na dwa blaty.          2. Masa: 1,5 szklanki mleka zagotować. W drugiej części rozmieszać żółtka, mąki, budyń. Mieszaninę wlać do wrzącego mleka, mieszać, aż zgęstnieje. Ugotowany budyń ostudzić. Miękkie masło utrzeć z dodatkiem zimnego budyniu na puszystą masę. Na koniec wkruszyć chałwę. Dokładnie zmiksować (ja robiłam to końcówką blendera).        3. Na dolny blat ciasta wyłożyć 2/3 masy chałowej. Przykryć wierzchnim blatem. 1/3 kremu rozsmarować na wierzchu ciasta. Oprószyć obficie startymi drobinkami gorzkiej czekolady. Smacznego. 