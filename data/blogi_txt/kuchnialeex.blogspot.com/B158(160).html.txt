Dziś zapraszam na pyszne drożdżowe ciasto z jagodami.W weekend przyjechała Gwiazdeczka, która od razu wymarzyła sobie jagodzianki. Uwielbiam piec – to już wiecie – ale nie wtedy, gdy na zewnątrz panują tropikalne temperatury. Na robienie jagodzianek po prostu nie miałam siły. Ale znalazłam rozwiązanie. Upiekłam drożdżowe ciasto z jagodami. Już podczas pieczenia pachniało obłędnie. Po wyjęciu z piekarnika było pięknie zarumienione, ozdobione kruszonką, niezwykle puszyste. U mnie zniknęło błyskawicznie. U Was też nie postoi za długo. Spróbujcie...  Składniki:  Ciasto: • 3/4 szklanki mleka • 125 g masła  • 2 duże jaja • cukier waniliowy • 150 g cukru • 30 g świeżych drożdży • 3,5 szklanki mąki   Wierzch: • ¾ litra jagód • cukier wanilinowy • cukier do smaku (kilka łyżek)  Kruszonka: • 35 g masła • ¼ szklanki cukru • cukier wanilinowy • 4 pełne łyżki mąki (ilość mąki można zwiększyć aż do osiągnięcia odpowiedniej konsystencji ciasta, zależy od wielkości łyżek) • 1 łyżka płatków migdałowych   Sposób przygotowania:  1. Przygotować ciasto drożdżowe według tego przepisu. Nie zostawiać surowej mieszanki bez mąki na całą noc, wystarczy 3 godziny leżakowania. Po tym czasie dodać mąkę i wyrobić ciasto.  2. Ciasto drożdżowe przełożyć do blaszki o wymiarach 22x37 wyłożonej papierem do pieczenia. Zostawić do wyrośnięcia na pół godziny.   3. Przygotować jagodowy wierzch: jagody opłukać pod bieżącą wodą, dodać cukier i cukier waniliowy. Wymieszać.   4. Przygotować kruszonkę: składniki dokładnie wymieszać, aż powstanie konsystencja okruchów.   5. Na wyrośniętym cieście rozłożyć jagody z cukrem. Posypać obficie kruszonką.    6. Ciasto piec w piekarniku nagrzanym do 170 stopni C przez 50 minut.   7. Ostudzić (choć świetnie smakuje też jeszcze ciepłe), kroić w kwadraty.   Smacznego. 