Uwielbiam klimat wigilijnej wieczerzy. Biały obrus, choinka z kolorowymi ozdobami roziskrzonymi światełkami lampek, opłatek i dźwięki kolędy podkreślają wyjątkowość chwili. I moi bliscy: rodzice, siostra z dziećmi, Dario, córcia i Młody. Wspaniale się czuję, gdy mam ich wszystkich obok siebie. Gdy za oknami zapada zmrok, a na niebie pojawia się pierwsza gwiazda, dzielimy się opłatkiem i składamy sobie życzenia. To bardzo wzruszający moment. W takiej chwili czuję najmocniej, że jesteśmy rodziną. A później zasiadamy do stołu. Młody kręci się niespokojnie, ale wie, że musi siedzieć grzecznie, bo na prezenty przyjdzie czas. Patrzę na niego spod oka i dyskretnie uśmiecham się do swoich myśli. W mojej rodzinie jest tradycja, że najmłodsze dziecko wyjmuje spod choinki prezenty i rozdaje je każdemu. Najmłodszy w rodzinie jest Młody, bardzo dumny z obowiązku, który na nim spoczywa. Ja jednak, patrząc na mojego syna, nie mogę uwierzyć, że to „Maleństwo” wcale maleńkie nie jest. Nie tylko przerósł mnie już o kilkanaście centymetrów, ale z powodzeniem „goni” wzrostem tatę. Jest w takim śmiesznym okresie przepoczwarzania się nastolatka w młodego mężczyznę. Ale nadal jest najmłodszy w rodzinie. Przynajmniej na razie.Podczas wieczerzy pojawiają się na stole tradycyjne potrawy. Oprócz barszczu z uszkami, smażonego karpia i innych potraw, muszą być także dania z kapustą i grzybami. Aby tradycji stało się zadość, przygotowałam pierogi. Zawsze robię dużą porcję, a później część zamrażam. Są przepyszne. Polecam.Składniki:Ciasto:• 1 kg mąki• jajko• gorąca woda• 1 łyżka oliwyFarsz:• 1 kg kapusty kiszonej• 2 spore garście grzybów• 2 cebule• sól, pieprz, wegetaSposób przygotowania:1. Kapustę wypłukać. Włożyć do garnka, zalać zimną wodą i gotować ok. 1,5 godziny. Po ugotowaniu odcisnąć i odłożyć do wystudzenia.2. Grzyby kilkakrotnie i bardzo dokładnie wypłukać. Zalać wodą i gotować ok. 1 godziny. Wyjąć łyżką cedzakową na sitko. Odsączyć i ostudzić.3. Cebule pokroić w drobną kostkę, podsmażyć na patelni z lekko złoty kolor.4. Składniki farszu można drobniutko posiekać, ale można także zemleć w maszynce z sitkiem o dużych oczkach. Doprawić solą, pieprzem i odrobiną wegety.5. Przygotować ciasto: mąkę przesiać na stolnicę, wbić jedno całe jajko, dodać 1 łyżkę oliwy i dolewać dobrze ciepłą wodę. Nie da się określić jej ilości. Mówi się „ile zabierze ciasto”. Wyrobić. Ciasto powinno być elastyczne. Przykryć je ściereczką, aby nie obsychało. Odkrawać po kawałku, rozwałkować, formować placuszki, nakładać farsz, zlepiać dokładnie pierogi.6. Zagotować w dużym garnku wodę z odrobiną oliwy i z solą. Wrzucać partiami pierogi. Przemieszać, by nie przywarły do dna. Gotować od wypłynięcia około 7 minut. Wyjmować i zostawić do ostudzenia.Smacznego. 