Dzisiaj rocznica wybuchu powstania warszawskiego, które zaczęło się 01. sierpnia 1944 r. Przy okazji kolejnych rocznic tego wydarzenia słychać różne głosy oceniające – dobrze lub źle – czyn powstańczy. Nie jestem historykiem, nie potrafię analizować źródeł i wydarzeń z przeszłości. Wiem jedno, moim zdaniem powstanie było czynem niebywałym. Aktem ogromnej odwagi, wręcz heroizmu, młodziutkich ludzi, którzy, kierowani patriotyzmem, oddawali życie za Ojczyznę. Czy było rozważne? Nie wiem. Ale jestem przekonana, że powstańcy wcale nie kalkulowali, co im się opłaca albo co jest rozważne. Oni w walce powstańczej upatrywali szansy na wolność. A my ich oceniamy. Jakim prawem, skoro walczyli o naszą wolność, o nasz kraj? Jakim prawem oceniamy, skoro my, dzięki takim, jak oni, nigdy nie musieliśmy walczyć o niepodległość?  Dziś w stolicy i wielu innych miejscach odbędą się uroczystości upamiętniające powstańczy czyn. Warto w nich wziąć udział i w skupieniu zastanowić się, jaka byłaby Polska, gdyby nie poświęcenie walczących powstańców.  A poza tym upały powoli wracają, więc czas na lody. Sięgnęłam do przepisu na lody cytrynowe: lekkie, jogurtowe, które są wspaniałym orzeźwieniem przy tropikalnych temperaturach. Robi się je dosłownie chwilę, nie trzeba mieć maszyny do lodów, wystarczy miska i mikser, aby przygotować smakołyk dla całej rodziny. Koniecznie spróbujcie . Polecam.  Składniki:  • 2 - 3 cytryny (8 łyżek świeżo wyciśniętego soku) • 800 ml gęstego jogurtu naturalnego • 200 ml śmietany kremówki • 120 g cukru pudru • otarta skórka z cytryny do dekoracji  Sposób przygotowania:  1. Wycisnąć z cytryn sok. Przecedzić przez sitko, aby pozbyć się pestek.    2. Do naczynia wlać sok, kremówkę, jogurt, cukier i zmiksować.        3. Mieszaninę schłodzić w lodówce przez minimum 1 godzinę.   4. Przelać do maszyny do lodów i dalej postępować według instrukcji producenta.   5. Jeśli nie masz maszyny do lodów, przelej mieszaninę do głębszego naczynia, zmiksuj dokładnie i wstaw do zamrażarki. Co 10-15 minut wyjmij misę i ponownie zmiksuj lody. Czynność powtórz kilka razy.     Smacznego.  Przepis zgłoszony do akcji: 