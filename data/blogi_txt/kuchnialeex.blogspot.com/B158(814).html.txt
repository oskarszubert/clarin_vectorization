Moi Drodzy  Jeszcze biegamy po sklepach, wrzucając do koszyków potrzebne produkty, których zapomnieliśmy kupić wcześniej. Układamy w głowie świąteczne menu. Kończymy porządki. Domy wypełniają się ciepłym pachnącym przyprawami korzennymi powietrzem. Drożdżowe ciasta puszą się pięknie przed włożeniem do piekarnika. Święta tuż, tuż...    Ks. Jan Twardowski zapytał: Dlaczego jest święto Bożego Narodzenia?  Dlaczego wpatrujemy się w gwiazdę na niebie?  Dlaczego śpiewamy kolędy?   Dlatego, żeby się uczyć miłości do Pana Jezusa.  Dlatego, żeby podawać sobie ręce.  Dlatego, żeby się uśmiechać do siebie.  Dlatego, żeby sobie przebaczać.  Boże Narodzenie jest czasem wyjątkowym. W tradycji chrześcijańskiej poprzedza je oczekiwanie – Wigilia. W Polsce jest to dzień nadzwyczajny. Żadne inne święto nie ma takiego uroku  nie wywołuje tylu emocji, oczekiwań i nadziei. Z całą rodziną zasiadamy przy odświętnie nakrytym stole, dzielimy się opłatkiem i składamy sobie życzenia, wierząc w ich cudowną moc.    Ja także życzę Wam wiele zdrowia, szczęścia oraz zadowolenia. Niech radość płynąca z tych Świąt przysłoni troski i trudy dnia codziennego, a czas spędzony przy wigilijnym stole, będzie pełen rodzinnego ciepła i wzajemnej miłości. Życzę Wam, aby nadchodzący Nowy  Rok 2013 spełnił wszystkie Wasze marzenia i plany. Niech Świąteczny nastrój towarzyszy Wam w każdej chwili.  Aleex. 