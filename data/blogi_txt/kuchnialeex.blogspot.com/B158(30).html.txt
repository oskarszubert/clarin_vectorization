Minęło zakończenie nauki w szkole średniej.Było inne niż sobie wyobrażałam.  Przygotowałam dla absolwentów przemówienie takie od serca. Przekazałam im to, co powiedziałabym swoim rodzonym dzieciom, gdyby wyruszały w daleką drogę. Bo te szkolne dzieci właśnie zaczynają taką podróż. To wyprawa w dorosłość, a one jeszcze nie wiedzą, jak bywa trudna ta część naszego życia. Potem było standardowo: podziękowania, kwiaty, ostatnie spotkania w klasach. Nie mogłam się z nimi rozstać.   Po południu byłam sama w domu. Dostawałam smsy i maile od moich dziewczyn, którym też było trudno, kiedy uświadomiły sobie, że dzisiejsze spotkanie było ostatnią lekcją w szkole średniej. Gdy puściły mnie emocje, których doświadczałam w nadmiarze w ostatnim czasie, położyłam się. Potem wstałam i wzięłam się za robotę: zrobiłam pranie, posprzątałam, wreszcie poszłam do kuchni i upiekłam ciasto z  tego przepisu. Dom wypełnił się aromatem malin, a ja siadłam przed komputerem z kawałkiem pysznego ciasta (trudno, moja dieta musiała to przeżyć) i po raz piętnasty oglądałam zdjęcia z zakończenia.  Składniki:  • 2 szklanki mąki pszennej • 1/2 łyżeczki proszku do pieczenia • 1/2 szklanki cukru pudru • 185  g masła • 3 duże żółtka • 1 łyżka gęstej kwaśnej śmietany • 1 kg malin (użyłam mrożonych) • 6 łyżek cukru • 1/2 szklanki dżemu malinowego (przetarłam przez sitko, aby był bez pestek)  Kruszonka: • 185 g mąki pszennej • 100 g cukru • 125 g masła • cukier waniliowy (1 opakowanie) Sposób przygotowania:  1. Mąkę przesiać, wymieszać  z cukrem i proszkiem do pieczenia. Dodać pokrojone na kawałki masło i dokładnie posiekać. Dodać żółtka i śmietanę, szybko zagnieść ciasto.    2. Z ciasta uformować kulę, zawinąć całość w woreczek i włożyć do lodówki na 30 minut.   3. Schłodzone ciasto zetrzeć na grubej tarce na blaszkę o wymiarach 33 x 23 cm i dokładnie wylepić nim dno.    4. Podpiec w piekarniku rozgrzanym do 180ºC przez ok. 15 minut na złoty kolor, lekko przestudzić.     5. Świeże maliny umyć i osuszyć. Mrożone owoce lekko rozmrozić, oddzielić od siebie. Rozgrzać suchą, dużą patelnię, wrzucić do niej maliny i posypać je cukrem. Podgrzać na ostrym ogniu mieszając, aż maliny puszczą sok - około 2 - 3 minut.       6. Przełożyć owoce na sitko i odsączyć z nadmiaru soku. Można go później wykorzystać rozcieńczając (lub nie) z wodą.    7. Aby przygotować kruszonkę, mąkę wymieszać z cukrem i cukrem waniliowym. Masło roztopić w garnuszku i bardzo mocno podgrzać. Takim gorącym zalać suche składniki i dokładnie wymieszać. 8. Przestudzone ciasto posmarować cienko dżemem.   9. Wyłożyć na nie odsączone maliny, posypać łyżką tartej bułki i na końcu posypać je kruszonką.      10. Ciasto piec około 30 - 40 minut w temperaturze 180ºC. Przestudzić i posypać cukrem pudrem. Smacznego. 