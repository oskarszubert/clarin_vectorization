Dzisiaj drużyna siatkarzy z mojej szkoły grała mecz o puchar Miejskiej Ligii Siatkówki. Wprawdzie nie obroniliśmy tytułu mistrzów, ale byliśmy najlepsi ze wszystkich szkół ponadgimnazjalnych w naszym mieście. Drugie miejsce to też znakomita lokata. Wygrała młoda drużyna, która od kilku lat, z sezonu na sezon, stawała się coraz lepsza. Szczerze gratulowałam młodym sportowcom, bo naprawdę zasłużyli na zwycięstwo.  Podczas meczu miałam okazję przyjrzeć się kibicom. I, niestety, muszę stwierdzić, że wypływają z tej obserwacji przykre wnioski. Rywalizacja między szkołami, którą widać na co dzień, przeniosła się na uczniów. Zieją wobec siebie jawną niechęcią, nie rozumieją istoty sportowych zmagań. Nie kibicują swojej drużynie, ale kibicują przeciwko. Dlaczego? Bo nie potrafią przegrać z godnością. Szkoda, bo takie podtrzymywanie przez dorosłych atmosfery chorej rywalizacji między szkołami, jest zupełnie niewychowawcze. Ale czego wymagać od młodzieży, gdy dorośli, którzy powinni być przykładem, zachowują się jeszcze gorzej? Po powrocie do domu, zrobiłam Młodemu obiad. Sama nie miałam ochoty na nic konkretnego. Dlatego dla nas przygotowałam bagietkę z łososiem, którą wypróbowałam podczas ostatniej uroczystości rodzinnej. Jest pyszna, naprawdę. Polecam. Składniki:  • 200g wędzonego łososia w plastrach lub w kawałku • 2 serki Almette śmietankowe • 1 ząbek czosnku • świeży koperek • masło • bagietka  Sposób przygotowania:  1. Przygotować składniki. Łososia pokroić w drobną kosteczkę.    2. Serek przełożyć do miski, dodać łososia.   3. Ząbek czosnku zmiażdżyć, dodać do serka.   4. Koperek posiekać, dodać do miski.    5. Wszystkie składniki wymieszać, aby utworzyły pastę.   6. Bagietkę pokroić na kromki. Lekko posmarować je masłem. 7. Na kromkach bagietki rozłożyć pastę łososiową.   8. Podawać od razu.   Smacznego. 