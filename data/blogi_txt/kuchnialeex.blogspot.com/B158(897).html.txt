Lubicie ciasta czekoladowe? A ciasta czekoladowe z masą śmietanową? Lubicie wuzetkę? No to zapraszam. Tę przygotowałam z przepisu Dorotus. Wprowadziłam maleńkie modyfikacje i efekt okazał się znakomity. Gorąco polecam. Częstujcie się, a ja zmykam do kuchni, aby w wolny weekend przygotować dla moich chłopaków (i dla Was) coś dobrego.  Składniki:  Ciasto: • 6 jajek • 150 g drobnego cukru do wypieków • 115 g mąki pszennej • 25 g kakao • 40 g masła, roztopionego i wystudzonego Uwaga - w cieście nie ma proszku do pieczenia  Poncz: • pół szklanki nalewki wiśniowej • 1/4 szklanki wody  Masa śmietankowa: • 500 ml schłodzonej śmietany kremówki 36% • 2 łyżeczki cukru pudru • 1 cukier waniliowy • 2 łyżeczki żelatyny  • wiśnie mrożone lub świeże  Polewa czekoladowa: • 80 g czekolady gorzkiej • 80 g czekolady mlecznej • 40 g masła  Sposób przygotowania:  1. Wszystkie składniki ciasta muszą być w temperaturze pokojowej. Mąkę i kakao przesiać. Białka oddzielić od żółtek.  2. Żółtka utrzeć z połową cukru na jasną, gęstą masę.   3. Białka ubić na sztywno, pod koniec ubijania dodać resztę cukru.     4. Do piany z białek wlać krem z żółtek i delikatnie wymieszać szpatułką. 5. Do masy delikatnie wmieszać przesianą mąkę i kakao.     6. Wlać masło i równie delikatnie połączyć.   7. Boki tortownicy o średnicy 24 cm wysmarować masłem, dno wyłożyć papierem do pieczenia. Gotową masę delikatnie przelać do foremki, wyrównać powierzchnię.   8. Ciasto piec w temperaturze 180ºC przez około 30 minut, sprawdzić patyczkiem, czy jest gotowe.    9. Przestudzić w formie, następnie wyjąć i wystudzić na kratce. Ostudzony blat przekroić na 2 równe części.    10. Rozmrożone, wydrylowane wiśnie przekroić na połówki. 11. Żelatynę rozpuścić w małej ilości gorącej wody (ok. 1/5 szklanki), przestudzić. 12. Śmietanę kremówkę ubić, pod koniec ubijania dodać cukier puder, cukier waniliowy oraz rozpuszczoną żelatynę.   13. Górny blat ciasta włożyć do tortownicy. Nasączyć połową przygotowanego ponczu.    14. Na cieście poukładać wiśnie, wyłożyć ubitą kremówkę, zostawiając odrobinę na dekorację wierzchu, wyrównać. 15. Przykryć masę śmietanową dolnym blatem, nasączyć.    16. Całość ciasta schłodzić w lodówce przez około 3 godziny.  17. Przygotować polewę czekoladową: masło roztopić w rondelku. Odstawić z palnika, dodać posiekane obie czekolady. Poczekać do roztopienia, mieszając od czasu do czasu.    18. Wyjąć ciasto z lodówki, wierzch pokryć równo polewą czekoladową. Włożyć do lodówki do czasu jej zastygnięcia.    19. Udekorować kleksami bitej śmietany oraz wiśniami. Pokroić.    Smacznego. 