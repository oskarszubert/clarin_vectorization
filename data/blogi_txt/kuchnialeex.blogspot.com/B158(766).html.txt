Weekend jest już tuż, tuż. W szkole trwają egzaminy potwierdzające kwalifikacje zawodowe. W poniedziałek był etap teoretyczny, od wtorku zaczęły się egzaminy praktyczne. Ciężkie chwile przed naszymi absolwentami, ale na pewno sobie poradzą. Gwiazdeczka organizuje swoje życie po obronie. Dla niej skończył się ważny etap w życiu. Radzi sobie świetnie i jestem z niej bardzo dumna, ale nawet porządnie pogadać nie mamy kiedy. Na szczęście przyjeżdża jutro do domu na weekend, więc nadrobimy zaległości. W sobotę przyjdą goście, córcia zaprosiła rodzinę, aby w gronie bliskich świętować swój sukces. Przygotuję ciasto z tego przepisu. Piekłam je już wcześniej. Smakuje rewelacyjnie. Jest wykwintne, w sam raz na wyjątkową chwilę. Polecam bardzo gorąco.  Składniki:  Masa serowa: • 1 kg sera twarogowego zmielonego trzykrotnie  • 200 g (1 szklanka) drobnego cukru (nie zwiększałam ilości) • 3 łyżki mąki pszennej • 5 jajek • 125 ml (1/2 szklanki) śmietanki kremówki 30% lub 36% (najlepiej gęstej) • ziarenka wyłuskane z przekrojonej wzdłuż 1 laski wanilii Wierzch: • 250 ml śmietany kwaśnej i gęstej 18% • 3 łyżki drobnego cukru  Dodatki: • truskawki  • biszkopty  Tortownica o średnicy 24 cm posmarowana masłem, dno wyłożone papierem do pieczenia.  Sposób przygotowania:  1. Piekarnik rozgrzać do 175 stopni C. Dno tortownicy wyłożyć biszkoptami. Do misy miksera włożyć ser, cukier i mąkę. Miksować na średnich obrotach przez około 2 minuty do chwili, aż masa będzie gładka i wszystkie składniki się połączą.      2. Dodawać po jednym jajku, miksując na średnich obrotach przez około 30 sekund po każdym dodanym, do połączenia się składników. Zgarnąć szpatułką masę z boków miski w razie konieczności.    3. Dodać kremówkę, wanilię i zmiksować na małych obrotach do połączenia się składników.      4. Masę wylać do przygotowanej tortownicy, wstawić do środkowej części piekarnika, nagrzanego do 175 stopni. Piec przez 15 minut. Po tym czasie zmniejszyć temperaturę do 120 stopni i piec przez kolejne 1,5 godziny, do czasu aż masa serowa się zetnie (środek może pozostać nieco luźniejszy).      5. Sernik wyjąć z piekarnika i rozprowadzić na wierzchu śmietanę wymieszaną z cukrem. Wstawić z powrotem do piekarnika na kolejne 15 minut. 6. Upieczony sernik wyjąć z piekarnika i ustawić na kratce, ostudzić. Gdy będzie całkowicie wystudzony, wstawić do lodówki na całą noc.     7. Truskawki pokroić w plasterki.     8. Plasterki owoców poukładać na wierzchu ciasta. Kroić na porcje i podawać. Ponieważ sernik robiłam wcześniej dla siostry, nie mam stylizowanych zdjęć porcji.      Smacznego. 