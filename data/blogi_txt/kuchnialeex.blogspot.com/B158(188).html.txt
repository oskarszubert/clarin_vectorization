Aby dobrze zacząć nowy miesiąc, upiekłam słodkie muffinki z książki „Muffiny. Małe, ale za to przepyszne”. Mój wybór padł na czekoladowe babeczki i był głównie podyktowany składnikami, które miałam do dyspozycji w domu. To była dobra decyzja. Już kilka chwil po rozpoczęciu przygotowań w domu zaczął roznosić się cudowny zapach rozgrzanej czekolady. Później było już tylko lepiej. A muffinki? Naprawdę pyszne: mięciutkie, puszyste, mocno czekoladowe. Koniecznie musicie spróbować.  Składniki:  • 1 strąk wanilii • ¾ tabliczki czekolady (85 g) – użyłam deserowej i mlecznej • 15 dag masła (3/4 kostki) • 1 pełna szklanka mąki (16 dag) • 1 pełna łyżeczka proszku do pieczenia • ¾ szklanki cukru • szczypta soli • 5 jajek • czekolada lub sos czekoladowy do ozdoby  Sposób przygotowania:  1. Czekoladę połamać na kostki, dodać masło i rozpuścić w kąpieli wodnej. Aby to zrobić, należy do większego garnka wlać wodę, postawić na gazie i zagotować. W większy garnek wstawić mniejszy z czekoladą i masłem. Pod wpływem gotującej się wody w większym garnku, roztopi się zawartość mniejszego.    2. Mąkę wymieszać z proszkiem do pieczenia. 3. Jajka z cukrem ubić na puszystą masę. Musi ona kilka razy powiększyć objętość i wyraźnie zgęstnieć. Dodać do masy jajecznej nasionka wanilii wyskrobane ze strąka. 4. Masę jajeczną szybko wymieszać z mąką i proszkiem do pieczenia. Do ciasta dodać masę czekoladową i dokładnie wymieszać.    5. Do foremek na muffinki włożyć papilotki lub wysmarować je masłem. Napełnić je ciastem czekoladowym. Można pokruszyć kilka bezów i wymieszać z ciastem.    6. Piec 25 minut w piekarniku nagrzanym do 185 stopni C na środkowym poziomie piekarnika. Ostudzić, ozdobić babeczki czekoladą.    Smacznego. 