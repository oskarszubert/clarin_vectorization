Niedługo Wielkanoc. Wokół wszyscy robią świąteczne porządki: słychać odgłosy trzepania dywanów, okna błyszczą, nieprawdopodobnie wypucowane. Pachnie wiosną i czystością. Ja także szykuję swój dom do świąt. Zaczęłam gruntowne porządki, zaplanowałam wszystko, łącznie z myciem okiem. Mam nadzieję, że pogoda dopisze. Kiedy już dom będzie lśnił czystością, zacznę kulinarne przygotowania. Już teraz gromadzę powolutku wszystkie produkty, planuję pozostałe zakupy, zapisuję świąteczne menu. Będzie pysznie. Sałatka, którą dzisiaj proponuję, to jedna z propozycji, która może pojawić się w Waszym domu na świątecznym stole. Nam bardzo smakuje. Łączą się w niej różnorodne warzywa. Jedne z nich są miękkie i delikatne, inne chrupiące i aromatyczne. Ich zestawienie daje świetne efekty. Drobniutkie jarzynowe kosteczki otula wyrazisty majonez, a każdy kęs jest naprawdę znakomity. Polecam…Składniki:• 4 średnie marchewki• 2 średnie pietruszki• 2 ziemniaki• mały seler• 1 por (biała część)• 1 mała cebulka• 1 pęczek szczypiorku• 5 jajek• 1 puszka kukurydzy• 1 puszka groszku• 1 czerwona papryka• 5 ogórków kiszonych• sól, pieprz, natka pietruszki, majonezSposób przygotowania:1. Marchew i pietruszkę dokładnie umyć, włożyć do garnka, zalać zimną wodą, zagotować. Gotować na małym ogniu pod przykryciem godzinę.2. Po tym czasie do warzyw dodać seler i ziemniaki. Gotować wszystko razem kolejną godzinę. Odcedzić, ostudzić.3. Zimne, ugotowane warzywa obrać i pokroić w drobną kostkę.4. Umyty por pokroić w kosteczkę, dodać do sałatki.5. Podobnie pokroić cebulkę, szczypiorek, paprykę, ugotowane na twardo i ostudzone jajka.6. Osączyć z zalewy groszek i kukurydzę, dodać do warzyw.7. Na końcu dodać pokrojone w drobną kosteczkę i osączone z soku ogórki. Ich ilość musi być dostosowana do indywidualnego smaku i ostrości sałatki, która nie powinna być mdła.8. Sałatkę doprawić solą i pieprzem, wymieszać z majonezem (ja używam Kieleckiego).9. Podawać przybraną natką pietruszki i szczypiorkiem, ewentualnie wg własnych pomysłów.Smacznego. 