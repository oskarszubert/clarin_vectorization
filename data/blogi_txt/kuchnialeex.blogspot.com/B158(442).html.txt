Dziś pierwszy dzień lata. To trudny dla mnie okres z wielu powodów. Od trzech tygodni męczy mnie zapalenie krtani. Kolejny antybiotyk raczej średnio pomaga. Jestem bardzo osłabiona i , przyznaję, rozdrażniona. Szczególnie dyskomfort odczuwam wtedy, gdy odbieram telefon. Nikt, ale to dosłownie nikt mnie nie poznaje. Jestem ochrypnięta, z powodu przeciążenia strun głosowych uciekają gdzieś  końcówki wyrazów. Masakra. Wiem, że daje mi się we znaki choroba zawodowa. Dario żartuje, że w domu jest cicho, bo mnie nie słychać. Najpełniej oddaje mój stan rozmowa z Gwiazdeczką. Zadzwoniłam do niej i chwilę mówiłam do słuchawki, po czym usłyszałam:- Mamuś, ja się wyłączam i napiszę ci maila, bo w telefonie słyszę tylko jakieś charczenie.No po prostu porażka jakaś!Remont trwa, ale już najgorsze za nami. Ściany są gładziutkie jak pupa niemowlęcia. Jutro nabiorą delikatnego kolorku i, po ułożeniu płytek, zostanie tylko oczekiwanie na meble.W pracy straszne zamieszanie spowodowane końcem roku i różnymi innymi okolicznościami. Trzeba to przetrwać i już. A oprócz tego… za kilka dni kończę czterdzieści lat. I dobrze mi z tym. Nie wiem tylko, jak przyjmę gości. No cóż, będę musiała wysilić się i wymyślić coś dobrego bez pieczenia i bez gotowania.Mimo remontu i mieszkania na walizkach jakoś trzeba funkcjonować. Pomaga mi mama, która podrzuca nam ciepłe posiłki i żywi Młodego. Jednak dziś postanowiłam przygotować coś szybkiego, prostego i dobrego. Wybór padł na owocową sałatkę. Jest rewelacyjna, świetnie smakuje i pięknie wygląda. Jedna jej porcja osłodzi nam wszystkie trudne chwile i uświetni pierwszy dzień lata. Zapraszam.Składniki:• ½ dojrzałego melona miodowego• kawałek arbuza• gruszka• nektarynka• banan• sok z cytryny• 1 łyżeczka mioduSposób przygotowania:1. Melona obrać, wyjąć pestki, pokroić owoc w kostkę.2. Z arbuza usunąć pestki, pokroić miąższ na kawałki.3. Banana pokroić w talarki.4. Nektarynkę i gruszkę pokroić w cząstki.5. Owoce wymieszać w miseczce.6. Sok z cytryny, miód i sok z owoców, który wypłynął podczas krojenia, wymieszać do smaku.7. Polać sosem owoce. Schłodzić.Smacznego.Uwaga - dodajemy takie owoce, które lubimy. 