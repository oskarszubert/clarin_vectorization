Tego ciasta nawet nie miałam dziś w planach. Przepis dostałam już jakiś czas temu mailem od czytelniczki Renaty, ale nie posiadałam zbędnych białek, więc odłożyłam go do wypróbowania przy okazji. No i okazja właśnie się nadarzyła. Wczoraj piekłam waniliową babę drożdżową z amaretto (przepis wkrótce) i wykorzystałam do niej tylko żółtka. Wcale nie miałam pomysłu, co zrobić z białkami. I dziś rano mnie olśniło. Zaczęłam gorączkowo przeszukiwać komputer, aby znaleźć przepis na babkę majonezową od Renaty. Gdy Dario dowiedział się, co piekę, zaczął patrzeć podejrzliwie. Skwitował moje przygotowania w ten sposób:- Wiem, że zawsze coś nowego wymyślasz, ale żeby majonez dodawać do ciasta? No nie wiem.I wyszedł. A ja zabrałam się do pracy. Tak naprawdę całą pracę wykonał za mnie mój mikser. Byłam zdumiona, jak szybko robi się tę babkę. Po kilku (!) minutach ciasto już siedziało w piekarniku. Potem, gdy studziło się na kratce, oprószyłam je cukrem pudrem. A potem zaczęło znikać błyskawicznie, bo mojemu mężowi, po spróbowaniu pierwszego kawałka, już nie przeszkadzał dodany do ciasta majonez. Renatko –dziękuję za przepis, a Was zachęcam do upieczenia tej babki. Jest rewelacyjna! Koniecznie spróbujcie.Składniki:• 5 białek• ¾ szklanki cukru• 1 cukier wanilinowy • 1 szklanka mąki• 3 łyżki majonezu• 1 czubata łyżeczka proszku do pieczenia• aromat cytrynowySposób przygotowania:1. Białka umieścić w wysokim naczyniu.2. Ubić je na sztywną pianę z cukrem i cukrem wanilinowym.3. Do piany dodać majonez.  4. Do ciasta wsypać mąkę wymieszaną z proszkiem do pieczenia, dolać aromat cytrynowy do smaku.Delikatnie wymieszać.5. Ciasto przełożyć do keksówki wyłożonej papierem do pieczenia.6. Piec 40-45 minut w 165 stopniach C z termoobiegiem i dolną grzałką albo w 175 stopniach w piekarniku gazowym. Sprawdzić patyczkiem, czy jest upieczone.7. Babkę ostudzić na kratce. Oprószyć cukrem pudrem.8. Ciasto jest niezwykle puszyste i delikatne. Nie wyczuwa się w nim żadnego posmaku majonezu. Świetnie smakuje z kawą lub herbatą.Smacznego.Przepis dodaję do akcji:  Wielkanocne smaki oraz  Babki i babeczki 