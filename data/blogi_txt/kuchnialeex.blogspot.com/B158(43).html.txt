Wtorek! Nareszcie! Tak się cieszę! Zostawiam za sobą pracę, obowiązki i kłopoty. Przede mną Sankt Petersburg. Daleko, wiem, ale nie szkodzi. Dam radę! A potem zabytki miasta: cerkwie, sobory, pałace, pomniki, mosty i białe noce. Właśnie się zaczynają! Nawet perspektywa długiej podróży mnie nie przeraża. Zresztą na drogę zabieram „Jeżdźca miedzianego” (bo co lepiej pasuje?) i poduszkę. Mam wspaniały plan – odeśpię wszystkie zarwane noce i dni wypełnione pracą od rana do nocy. Torby spakowane (Dario marudzi – „Tak, jakbyśmy jechali na Syberię na rok”, a Młody się cieszy, bo zostaje – „Szkoda, że z babcią, przecież mogę być sam” ), nastawienie mam znakomite i nic nie jest w stanie go zmienić. Wrażeniami i zdjęciami podzielę się po powrocie. A Was zostawiam z pysznym daniem – zapraszam na pierś kurczaka w warzywach. Robi się kilka chwil, mięso jest soczyste, smakuje znakomicie, a przy okazji kalorii ma niewiele. Zapraszam i… do zobaczenia !  Składniki:  • ½ dużej piersi kurczaka • 5 pieczarek • 1 cebula • ½ czerwonej papryki • 1/3 szklanki bulionu • ½ łyżeczki oliwy (można pominąć) • przyprawy (u mnie: papryka, Delikat Knorr’a do mięs, czosnek)  Sposób przygotowania:  1. Pierś oczyścić z tłuszczu i włókienek (jeśli są). Natrzeć oliwą i przyprawami. 2. Pieczarki obrać, pokroić na ćwiartki. 3. Paprykę pokroić na kawałki, a cebulę w talarki. 4. Do naczynia żaroodpornego (lub rękawa foliowego) włożyć pierś, obsypać ją warzywami i grzybami, wlać bulion.    5. Naczynie przykryć i wstawić do chłodnego piekarnika. Nastawić piekarnik na 190 stopni C, dolna grzałka+ termoobieg, drugi poziom). Piec około 25 – 35 minut. Uwaga! Czas liczymy od momentu, gdy piekarnik osiągnie odpowiednią temperaturę.   6. Podawać z ulubionymi dodatkami.   Smacznego. 