Macie ochotę na pyszny obiad? Jeśli nie dzisiaj (bo już późno), to może przy jakiejś specjalnej okazji? Ja wymyśliłam roladki z szynki faszerowane suszonymi pomidorami i mozzarellą, gdy szykowałam się na przyjście wyjątkowych gości. Mięso wyszło przepyszne: odpowiednio kruche, aromatyzowane oryginalnym nadzieniem. Odrobina sosu podkreśliła jego wyjątkowy smak. Na pewno wrócę do tego dania, tym chętniej, że wszystkim smakowało. Przyjemnie było patrzeć na puste talerze i słyszeć pochwały gości. Najwięcej radości sprawił mi jednak sms od Gwiazdeczki, która napisała: „Mamuś, M. mówił, że tak pysznego obiadu nie jadł nigdy w życiu”. A więc może i Wy podacie roladki swoim gościom? Polecam.  Składniki na 8 roladek:  • 8 plastrów surowej szynki (ok. 1,4 kg) • 8 cieniutkich plasterków chudego boczku • 1 słoiczek suszonych pomidorów w zalewie • 1 kulka mozzarelli • 1 ząbek czosnku • szczypta suszonej bazylii (lub kilka listków świeżej) • delikat Knorr’a do mięs • sól • pieprz świeżo mielony • olej  Sposób przygotowania:  1. Szynkę pokroić w plastry. Ja kroiłam na grubsze plasterki, każdy rozcinałam na pół tak, aby powstał duży płat mięsa.     2. Plastry rozbić między kawałkami folii na dość cienkie płaty.   3. Każdy plaster oprószyć z obu stron przyprawą do mięs, solą i świeżo zmielonym pieprzem. Odłożyć.   4. Przygotować farsz: pomidory odsączyć z zalewy, pokroić w kosteczkę. Ser również pokroić w kostkę. Oba składniki przełożyć do miseczki, wymieszać. Doprawić ząbkiem czosnku przeciśniętym przez praskę i szczyptą bazylii.       5. Plastry mięsa rozłożyć na deseczce. Na każdym położyć plasterek boczku, a na nim nadzienie.    6. Zwinąć mięso w roladkę. Z obu końców spiąć wykałaczkami (ja nieco je skróciłam, aby łatwiej było smażyć roladki), obwiązać każdą roladkę bawełnianą nicią.   7. Na patelni rozgrzać olej. Roladki lekko zrumienić z obu stron, odłożyć.    8. Z patelni odlać olej (odrobina może zostać), wlać wodę. Podgrzać, aby pozostałości  po smażeniu się rozpuściły. 9. Kiedy wszystkie roladki będą gotowe, przełożyć je do rękawa foliowego lub naczynia żaroodpornego.  Wlać do roladek wodę z patelni.   10. Roladki piec w piekarniku rozgrzanym do 200 stopni C przez 40 minut. Pod koniec pieczenia rozciąć rękaw lub zdjąć pokrywkę, aby roladki się zarumieniły. 11. Z roladek wyjąć wykałaczki, zdjąć nić. Każdą przekroić ukośnie na pół i układać na talerzu. Sos z pieczenia roladek zagęścić odrobiną mąki, sosem polać delikatnie roladki.   12. Podawać z ulubionymi dodatkami.   Smacznego. 