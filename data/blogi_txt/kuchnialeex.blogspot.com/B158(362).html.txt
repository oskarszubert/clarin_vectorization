Witam po przerwie. W czasie tych kilkunastu dni starałam się odciąć – od netu, telefonów, pracy – czyli wszystkiego, co mogłoby zakłócić mój urlop.  Dopiero gdy przestałam chodzić do pracy, poczułam, jak bardzo byłam zmęczona. Na szczęście od razu zapakowaliśmy się i wyjechaliśmy. 10 dni poza domem, bez telewizora, komputera, radia, bełkotu wiadomości, nad przepięknym jeziorem, to był prawdziwy relaks. Chłopcy łowili ryby, spacerowaliśmy, rozmawialiśmy, zwiedzaliśmy okolice, bawiliśmy się – po prostu byliśmy ze sobą. Aż nie chciało mi się wracać. Ale jestem. Jak w mojej ulubionej piosence Anny Marii Jopek. Posłuchajcie...    Tak więc jestem. Wróciłam na dobre. Wprawdzie wakacyjne klimaty nadal mnie otaczają i „grają mi w duszy” podczas końcówki urlopu, ale już powoli wchodzę w rytm nowego roku.  Jednak w kuchni i na blogu nadal królują wakacje. Dziś jedna z takich letnich propozycji – mrożona kawa z likierem. Smakuje pysznie, szczególnie w upalne dni. Jest idealnym rozwiązaniem, gdy mamy ochotę na kawę, ale myśl o wrzątku jest nie do przyjęcia. Spróbujcie – wspaniale jest poczuć smak zimnej kawy z nutą kawowego likieru, ozdobionej czapą bitej śmietany. Za taki przysmak można wiele dać, tym bardziej, że za oknami upał rośnie z minuty na minutę. Składniki:  • 1,5 łyżeczki kawy rozpuszczalnej • 1 łyżka + 1 łyżeczka baileys (może być z tego przepisu) • zimne mleko • 2 – 3 kostki lodu • cukier do smaku • śmietana 36%  Sposób przygotowania:  1. Do wysokiej szklanki wsypać kawę i cukier. 2. Zalać kawę z cukrem odrobiną wrzącej wody. Wymieszać, aż kawa się rozpuści.   3. Dopełnić szklankę do ¾ wysokości zimnym mlekiem.    4. Do kawy wlać 1 łyżkę baileys. Wymieszać.   5. Dodać kostki lodu.   6. Śmietanę ubić na sztywno. Włożyć do szprycy. Wycisnąć do szklanki wprost na kawę, ozdobić kilkoma ziarenkami kawy i polać łyżeczką baileys.   Smacznego. 