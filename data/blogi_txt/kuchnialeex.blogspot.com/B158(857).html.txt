No to się napracowałam. Już wczoraj ledwo usiedziałam w szkole. Kiedy moja koleżanka przed trzecią weszła do gabinetu i popatrzyła na mnie, stwierdziła: - Wyglądasz jak przez… - Okno - dodałam. - Chciałabyś! Przez okno byłoby nieźle. Ty wyglądasz jak przez lufcik. – rzuciła. Miała rację. Gdy spojrzałam w lustro, nie poznałam się. Wyglądałam tak, jak się czułam. Dziś wylądowałam u lekarza, który mnie zbadał i wypisał zwolnienie. Oczywiście nie miałam zamiaru z niego skorzystać, ale mój pan doktor popatrzył na mnie wymownie i stwierdził, że albo wezmę zwolnienie (i antybiotyk, i będę leżała w domu nawet na krok się nie ruszając z łóżka), albo mam się u niego więcej nie pokazywać. No cóż, nie protestowałam, bo naprawdę od miesiąca walczyłam z paskudnym przeziębieniem. Wzięłam to zwolnienie. I kolejny antybiotyk. Wynegocjowałam tylko tyle, że zamiast dwóch tygodni, zostanę w domu siedem dni. Potem mam pójść na kontrolę. Trudno. Z rzeczywistością się nie dyskutuje. Moja choroba zaskoczyła wszystkich. Do południa miałam kilkanaście telefonów z pracy. Każdy chciał ustalić działanie w czasie kolejnych dni. Dopiero po południu mogłam tak naprawdę odpocząć. Leżę więc z całym arsenałem leków pod ręką i marzę, aby jakoś dojść do siebie, bo w przyszłym tygodniu będę potrzebowała dużo siły.  A tymczasem zapraszam Was na pyszne danie, które bardzo łatwo można przyrządzić na różne okazje: od zwyczajnej kolacji począwszy, a na świętach skończywszy. My jedliśmy je w weekend i naprawdę nam smakowało. Może i Wam będzie smakowało?  Składniki: • 2 opakowania tortellini z mięsem lub grzybami (mogą być 2 różne) • 2 serki topione śmietankowe Hochland po 100g każdy • 3 plasterki boczku surowego wędzonego • 1 mała cebula lub ½ większej • sól, pieprz • 5 dag sera żółtego (ja użyłam sera Edam Rycki) • oliwa  Sposób przygotowania:  1. Tortellini ugotować wg przepisu na opakowaniu ( około 15 minut) w osolonej wodzie z dodatkiem odrobiny oleju, by się nie sklejały. Odcedzić, odsączyć na sitku.      2. Boczek pokroić w kosteczkę.   3. Cebulę posiekać w drobną kostkę.   4. Na patelni podsmażyć boczek. Kiedy leciutko się zezłoci, dodać cebulkę. Smażyć razem przez kilka minut.    5. Serki przełożyć do miseczki, wlać szklankę wrzącej wody. Rozpuścić serki w wodzie.      6. Rozpuszczone serki wlać na patelnię z boczkiem i cebulą. Doprawić pieprzem i solą. Soli używać ostrożnie, wędlina jest dość słona. Sos gotować kilka minut. Jeśli chcemy użyć go do makaronu, musi zgęstnieć. Jeśli jednak wykorzystacie go do zapiekania tortellini, może pozostać rzadki. Do sosu zetrzeć odrobinę żółtego sera i mieszać do rozpuszczenia.      7. Tortellini przełożyć do naczynia żaroodpornego. 8. Pierożki polać sosem i dokładnie wymieszać.    9. Po wierzchu posypać resztą sera żółtego.   10.Zapiekać pod przykryciem przez 15 minut w temperaturze 200 stopni C. Po tym czasie na kolejne 10 minut zdjąć przykrycie i zapiekać o opcji górna grzałka + termoobieg.   11.Podawać gorące.   Smacznego. 