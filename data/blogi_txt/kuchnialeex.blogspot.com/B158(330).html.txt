Upały trwają. Jest świetnie. Nie przeszkadza mi nawet to, że codziennie jestem w pracy. Wiem, że większość ludzi wokół narzeka, bo gorąco, duszno, sucho, bezwietrznie. A ja wolę taki upał niż pluchę i śnieg. Wszystko mi się  podoba: słońce, spacery, jakiś taki wakacyjny luz, który się czuje. Jakoś człowiekowi więcej się chce.   Lato to raj dla smakoszy. Jest tyle różnych pyszności pod ręką: obfitość owoców, świeże warzywa, no i  grzyby. Dzisiejsza poranna wyprawa na zakupy zakończyła się przytarganiem do domu koszyka wypełnionego letnimi przysmakami, wśród których znalazły się piękne, żółciutkie kurki. Od razu wiedziałam, jak je wykorzystać – zrobiłam jajecznicę z kurkami. Smażę ją obowiązkowo chociaż raz w sezonie, później już nie smakuje tak dobrze. Świeże kurki doskonale komponują się z masłem, cebulką i jajkami. Jeszcze odrobina natki pietruszki, sól i kilka drobin świeżo zmielonego pieprzu. Pycha! To co? Skusicie się?  Składniki:  • 2 jajka • garść świeżych kurek • 1 mała cebulka • 1 łyżeczka masła • natka pietruszki • sól, pieprz  Sposób przygotowania:  1. Kurki oczyścić, opłukać pod bieżącą wodą. Odsączyć.    2. Cebulkę drobniutko posiekać.   3. Pokroić drobno natkę pietruszki.   4. Na patelni roztopić masło.   5. Zeszklić cebulkę.   6. Dodać kurki i część natki pietruszki, podsmażyć.   7. Wlać 2-3 łyżki wody, poddusić kilka minut do odparowania płynu.     8. Dodać resztę natki pietruszki. Doprawić solą i pieprzem.   9. Wlać na patelnię rozkłócone jajka.     10. Usmażyć jajecznicę, gęstość dostosować do indywidualnych upodobań. Ozdobić natką. Smacznego. 