Tym razem skorzystałam z przepisu Evenki i upiekłam babkę parzoną. Przyznaję, że przepis mnie zaintrygował. Niby zwyczajna babka ucierana, ale zaskakuje dodatek gorącego mleka, które „zaparza” ciasto. Po co? A po to, aby ciasto było lekkie, puszyste i delikatne. I takie jest, naprawdę. Babkę upiekłam, ale nie miałam okazji jej spróbować, ponieważ jeszcze gorąca, w całości, „pojechała” do Gwiazdeczki. Przecież od czasu do czasu muszę podesłać jej coś dobrego, aby dziecko miało pod ręką jakieś ciacho podczas nauki do kolokwium tuż przed sesją. Składniki:  • 1,5 szklanki cukru (w tym duże opakowanie cukru waniliowego) • 3 szklanki mąki pszennej • 5 jajek • 250 g margaryny • 2 płaskie łyżeczki proszku do pieczenia • 1 szklanka mleka • 1 łyżka kakao  Sposób przygotowania:  1.Jajka ubić z cukrem na puszystą masę.    2. Dodawać porcjami rozpuszczoną margarynę i mąkę z proszkiem do pieczenia, nie przerywając ucierania.     3.Na końcu wlać zagotowane , gorące mleko i wszystko razem dobrze wymieszać łyżką (lub na wolnych obrotach miksera).   4. 2/3 ciasta wylać do keksówki o wymiarach 31x8 wyłożonej papierem do pieczenia.   5. 1/3 ciasta wymieszać z przesianym kakao.   6. Do formy wlać trochę ciasta jasnego, potem połowę ciemnego, znowu jasnego , resztę ciemnego i na wierzch ponownie jasnego (można też zrobić więcej warstw albo tylko jedną ciemną - według uznania).    7. Piec 45 - 50 minut w temp. 180 - 200 stopni C. (moja babka piekła się 65 minut). Sprawdzić patyczkiem, czy jest upieczona.   8. Ostudzić na kratce.    Smacznego. 