Na kilka dni byłam odcięta od Internetu. Powód banalny – awaria. Na szczęście powoli wszystko wraca do normy i dziś, w kolejny letni, słoneczny, ciepły dzień, mogę Was zaprosić na bananową kawę. Przygotowując taką wersję pysznego napoju, inspirowałam się przepisem ilki. Od pierwszej próby, robiłam tę kawę już kilka razy i zawsze smakowała znakomicie. Może się skusicie? Składniki:  • 2 pełne łyżeczki kawy rozpuszczalnej • 2 łyżeczki cukru (lub więcej, do smaku) • ½ l mleka 2% • 2 dojrzałe banany • 4 kostki lodu • 3 + 2 gałki lodów o smaku caffe latte • szczypta wiórków kokosowych  Sposób przygotowania:  1. Do szklanki wsypać kawę i cukier. Zalać odrobiną wrzątku, aby składniki dokładnie się rozpuściły.   2. Banany obrać, pokroić w plasterki, włożyć do kubka miksującego.   3. Dodać kostki lodu i mleko. Włożyć 3 gałki lodów. Zmiksować na gładką masę.     4. Nie przerywając miksowania, wlać do kubka rozpuszczoną kawę. 5. Chwilę miksować jeszcze na wysokich obrotach, aby powstała pianka.     6. Koktajl rozlać do wysokich szklanek. Do każdej włożyć gałkę lodów i posypać wiórkami.   7. Podawać od razu z rurką.   Smacznego. 