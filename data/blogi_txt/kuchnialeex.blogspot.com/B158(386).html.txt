Skończyłam czytać najnowszą książkę S. Kinga „Pod kopułą”. Prawie 1000 stron pochłonęłam w kilka dni. Książka jest świetna. Bardzo mi się podobała. King opisuje interesującą historię miasteczka, które nagle zostaje odcięte od świata. Jego mieszkańcy znaleźli się pod kopułą, ale nikt nie ma pojęcia, skąd się ona wzięła i jak ją zlikwidować. Wprawdzie na zewnątrz władze podejmują różnorodne działania, by uwolnić obywateli Chester’s Mill, ale nie przynoszą one efektów.Ta zaskakująca izolacja jest uciążliwa dla mieszkańców. Jednocześnie jest to doskonała okazja dla radnego Dużego Jima Renniego, by przejąć władzę w mieście. Ten lokalny przedsiębiorca, właściciel komisu samochodowego to psychopata, ogarnięty żądzą władzy. Wykorzystuje „klosz”, żeby wprowadzić dyktaturę: manipuluje ludźmi, prowokuje awantury, otacza się silnymi nastolatkami, którzy zasilają szeregi lokalnej policji. Nie cofa się nawet przed morderstwami i podpaleniem miejscowej redakcji. Rennie to także współwłaściciel największej w Stanach fabryczki produkującej metamfetaminę, z której on i jego współpracownicy czerpią niewyobrażalne dochody. Ten zakład staje się między innymi przyczyną straszliwej tragedii, która dotyka mieszkańców.W powieści Kinga jest wszystko: walka dobra ze złem, które ostatecznie zostaje ukarane, siła przyjaźni, solidarność międzyludzka. I chyba przede wszystkim jest w niej coś, co zmusza do refleksji nad tym, czym jest nasze życie i w jakim stopniu nasza wysoko cywilizowana społeczność różni się od mrowiska?Ponieważ dzisiaj mam wyjątkowo mało czasu, nie będę stała w kuchni. Zresztą obiad jest już prawie gotowy. Za to po południu moi chłopcy dostaną zapiekanki. Bardzo je lubią, więc na pewno będą zadowoleni. Polecam – i książkę, i zapiekanki.Składniki:• grzyby – mogą być mrożone, świeże, pasteryzowane leśne lub pieczarki• masło• cebula• papryka• ser żółty• szczypiorek• bułki lub bułka wrocławska• przyprawySposób przygotowania:1. Grzyby przesmażyć na odrobinie oliwy, dodać pokrojoną w kostkę cebulkę, przyprawić pieprzem, wegetą do smaku.2. Posiekać szczypiorek, pokroić paprykę na paseczki, ser zetrzeć na tarce.3. Na każdą połówkę bułeczki (lub kromkę bułki wrocławskiej) położyć odrobinę masła.4. Następnie nałożyć składniki: grzyby, paprykę, szczypiorek.5. Każdą zapiekankę posypać żółtym serem i przyprawami.6. Tak przygotowane bułeczki wstawić do gorącego piekarnika na ok. 5 minut. Można też zapiekać w kuchence mikrofalowej z funkcją crisp - 3 minuty.7. Gorące posmarować ketchupem lub pastą paprykową.Smacznego. 