Niedawno kupiłam  kaczkę. Przytargałam ją dumnie do domu i włożyłam do zamrażarki. Miała czekać na jakąś okazję, ale... Dario zajrzał do lodówki i pyta: - To co z tą kaczką? - Nic, leży i czeka na lepsze czasy w zamrażarce – zażartowałam. - Może zrobisz.... – rzucił z nadzieją w głosie. - Tak bez okazji? - Tak bez okazji – dodał. No to zrobiłam, bez okazji, choć na niedzielny obiad. Odpowiednio przygotowana i właściwie doprawiona kaczka jest naprawdę pyszną odmianą po wieprzowinie i kurczaku. Należy tylko pamiętać, aby nie „zabić” jej specyficznego smaku niewłaściwymi przyprawami. Podobno kaczka świetnie smakuje z farszem lub nadzieniem owocowym. My nie lubimy mięsa z takimi dodatkami, więc zapraszam dziś na wersję mniej wystawną, ale za to przepyszną. Polecam.  Składniki:  • 1 kaczka ok. 1,8 – 2 kg • sól, pieprz, majeranek , odrobina słodkiej papryki • główka czosnku • oliwa  Sposób przygotowania: 1. Kaczkę umyć.     2. Natrzeć solą, pieprzem i majerankiem. 3. Czosnek obrać, przecisnąć przez praskę, natrzeć kaczkę za zewnątrz i wewnątrz. Kilka całych ząbków włożyć do środka tuszki.    4. Posypać kaczkę niewielką ilością słodkiej papryki. 5. Na dno brytfanny wlać kilka łyżek oliwy i 1 szklankę wody. 6. Włożyć mięso do piekarnika nagrzanego do 200 stopni C.     7. Po godzinie pieczenia się drobiu, przekręcić tuszkę na drugą stronę.    8. Piec ok. 2 godzin, co kilkanaście minut polewając wytworzonym sosem, aby mięso nie było suche.    9. Podawać po upieczeniu.    Smacznego.  Wkrótce zapraszam na pyszne ciasta. 