W ostatni dzień listopada czas pomyśleć o nadchodzących dużymi krokami świętach. Wkrótce zaczniemy nie tylko podejmować decyzje dotyczące potraw i wypieków bożonarodzeniowych, ale także szukać dodatków, które upiększą nasze ciasta i podkreślą ich wyśmienity smak. Dzisiaj przedstawiam Wam przepis na lukier śmietankowy. Do tej pory robiłam lukier według swojego sprawdzonego przepisu, ale przeglądając ostatnio stary zeszyt,  znalazłam przepis na polewę śmietankową, którą zawsze robiła moja babcia. Znalazłam go i ... zapomniałam na kilka tygodni. Niedawno odkryłam przepis na drożdżówki z serem, które były udekorowane lukrem. Przepis na lukier brzmiał znajomo. Znów sięgnęłam po swoje stare receptury. Wyszukałam odpowiednią stronę w zeszycie i okazało się, że oba przepisy są bardzo podobne. Wykorzystałam  w swojej kuchni dawną recepturę babci. Smakowała mi, więc zastosowałam lukier do udekorowania drożdżówek. Były pyszne, a śmietankowa polewa dodatkowo wzbogaciła ich smak. Może przyda się Wam ten przepis na święta?  Składniki:  • 2 czubate łyżki cukru pudru • 1 pełna łyżka śmietany 18% • kilka kropli aromatu waniliowego  Sposób przygotowania:  1. Do wysokiego kubka wsypać cukier puder.   2. Dodać aromat waniliowy.   3. Włożyć łyżkę śmietany.   4. Składniki zmiksować na jednolitą gęstą masę.   5. Smarować lukrem wypieki. Pozostawić do zastygnięcia.   Smacznego. Przepis na pyszne bułeczki wkrótce – zapraszam. 