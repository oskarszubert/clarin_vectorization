Witam w grudniu. Nie wiem, jak to możliwe, że za kilka tygodni będą święta. W tym roku dni, tygodnie i miesiące mkną jak szalone. Nawet nie mam czasu, by przeanalizować swoje decyzje, zaplanować nadchodzące chwile.Lubię grudzień. Ciągle z dziecięcą fascynacją przyglądam się świątecznym wystawom, patrzę na migające lampki, które mają w sobie coś z magii. Nie przeszkadzają mi nawet lekko kiczowate dekoracje z Mikołajem i reniferami. W grudniu budzi się ta część mojej natury, która jest trochę dziecinna i pozwala mi wciąż ze świeżym zachwytem, i naiwnością, patrzeć na świat szykujący się do świąt.A święta to przecież pyszne ciasta. Już za kilka dni będę piekła piernik staropolski (ten nastawiony w listopadzie), by miał czas dojrzeć i „błyszczeć” na świątecznym stole. Ale ponieważ Dario nie może się już doczekać piernika, który bardzo lubi, dziś upiekłam specjalnie dla niego inne korzenne ciasto z tego przepisu* – mięciutkie i błyskawiczne. Śmiało możecie je przygotować, jeśli nie odważyliście się przyrządzić piernika staropolskiego. Polecam.Składniki:• 4 szklanki mąki• 25 dag margaryny• 2 jaja• 2 szklanki mleka• 1,5 szklanki cukru• przyprawa do piernika (2x 20g lub 1x 40g) • 2 łyżki kakao• 1,5 łyżeczki sody oczyszczonej• pół łyżeczki proszku do pieczenia• powidła śliwkowe – 5-6 łyżek• bakalie (opcjonalnie)• 1 tabliczka czekolady mlecznej• 1 tabliczka czekolady gorzkiej• 3 łyżki mleka• 2 łyżki masłaSposób przygotowania:1. Margarynę roztopić i odstawić do wystudzenia.2. Mąkę wymieszać z sodą, proszkiem do pieczenia, kakao oraz przyprawą do pierników.3. Jajka utrzeć z cukrem na puszysta masę.4. Utarte jajka z cukrem połączyć z rozpuszczoną margaryną, wszystkimi suchymi składnikami oraz mlekiem. Dokładnie wymieszać mikserem na jednolitą masę.5. Do masy dodać powidła oraz bakalie i delikatnie wymieszać łyżką. 6. Podzielić porcję na dwie standardowe keksówki. Piec około 1 godziny w temperaturze 190 stopni C.7. Ostudzić na kratce.8. Przygotować polewę: czekolady, mleko i masło rozpuścić na maleńkim ogniu cały czas mieszając.9. Przygotowaną polewą przykryć ciasto. Udekorować (u mnie połówkami orzechów i mielonymi migdałami).Smacznego.*) http://www.wielkiezarcie.com/recipe28725.html 