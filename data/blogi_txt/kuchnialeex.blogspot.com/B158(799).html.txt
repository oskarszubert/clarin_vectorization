Przeżyłam pierwszy weekend sprawdzania matur. Zmierzyłam się z kilkudziesięcioma pracami i naprawdę jestem zmęczona. W sobotę wróciłam do domu po 22, a w niedzielę o 8.00 rano już trzeba było być na miejscu i znów poprawiać błędy w arkuszach. Oczywiście sprawdzałyśmy w naszym „zaprawionym w bojach” zespole, w tym roku uszczuplonym o jedną koleżankę. Jak zwykle spędziłyśmy czas znakomicie i, co najistotniejsze, efektywnie. W końcu znamy się już bardzo długo. Pamiętam, jak prawie dziesięć lat temu jeździłyśmy na kurs egzaminatorów, który był naprawdę trudny i kończył się ciężkim egzaminem. Nie wszystkim polonistom udało się to szkolenie ukończyć. Nie wszyscy także zdobyli certyfikat egzaminatora – w czasie egzaminu, z którym wiązał się potężny wysiłek intelektualny i wielka presja, zasłabła jedna z uczestniczek. Podczas zajęć z wykładowcami z Centralnej Komisji Egzaminacyjnej padało wiele pytań, między innymi także i to dotyczące zarobków. Wiadomo, pieniądze rzecz istotna, więc wszystkie słuchałyśmy z zainteresowaniem. Nie zapomnę nigdy odpowiedzi, jaka wtedy padła. Prowadząca powiedziała, że egzaminatorzy w krajach Europy Zachodniej, sprawdzając matury, zarabiają na wakacje na Seszelach. Dziś, gdy przypominamy sobie te słowa, uśmiechamy się z goryczą. Oczywiście, że zarabiamy na wakacje… dla jednej osoby nad polskim morzem lub w gospodarstwie agroturystycznym. To by było tyle jeśli chodzi o porównanie polskich realiów z zachodnioeuropejskimi. Szkoda, bo śmiem twierdzić, że nasi egzaminatorzy w niczym nie są gorsi, a na pewno wykonują swoją pracę solidnie i odpowiedzialnie. A dzisiaj odreagowuję zmęczenie, dlatego zapowiedziałam chłopakom, że z mojej strony mogą liczyć wyłącznie na surówkę. Trzeba wykorzystać obfitość warzyw i dostarczyć organizmowi witaminy. Chłopcy ochoczo przystali na moją propozycję. Może Wam także zasmakuje?Składniki:• duży pęczek szczypiorku• duży pęczek rzodkiewek• duży świeży ogórek• sól• ulubione zioła• jogurt naturalny (ewentualnie śmietana)Sposób przygotowania:1. Szczypiorek razem z cebulką umyć i posiekać.2. Umytą rzodkiewkę pokroić w plasterki lub słupki.3. Obranego ogórka pokroić w cienkie plasterki.4. Składniki wymieszać, posolić, dodać zioła i jogurt .5. Podawać jako samodzielne danie lub jako dodatek do ulubionych smakołyków.Smacznego. 