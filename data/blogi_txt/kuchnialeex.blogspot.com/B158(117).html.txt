W moim domu wciąż pachną pierniki. Ich intensywny korzenny aromat przypomina o nadchodzącym Bożym Narodzeniu. Grudzień to czas świątecznych wypieków. Dziś zapraszam na drożdżowe bułeczki z przepisu emmy. Możemy upiec je z nadzieniem serowym, ale równie dobrze możemy zastosować masę makową lub połączyć obydwie, tworząc oryginalne świąteczne nadzienie. Drożdżówki są pyszne. Mięciutkie, puchate, najlepsze jeszcze lekko ciepłe, zjedzone tego samego dnia. Doskonale smakują z filiżanką kawy lub szklanką mleka, jeśli wolicie. Świetnie wpisują się w przedświąteczny klimat. Polecam.  Składniki na 8 sztuk:  Ciasto: • 45 - 50 dag mąki + mąka do podsypywania • 3 dag świeżych drożdży • 250 ml ciepłego mleka • 0,5 szklanki cukru • 0,25 szklanki oleju • 1 jajko • cukier waniliowy • szczypta soli Nadzienie serowe: • 25 dag białego sera • 4 łyżki stołowe cukru • cukier waniliowy • 1 żółtko jajka (białko odłożyć do posmarowania drożdżówek przed pieczeniem)  Lukier: • 2 czubate łyżki cukru pudru • 1 pełna łyżka śmietany 18% • kilka kropli aromatu waniliowego  Sposób przygotowania:  1. Drożdże pokruszyć, dodać 1 łyżkę cukru, 1 łyżkę mąki i rozpuścić w ciepłym mleku. Dokładnie wymieszać i pozostawić zaczyn do wyrośnięcia.     2. Do zaczynu drożdżowego dodać pozostałe składniki i wyrabiać ciasto, aż będzie odstawało od ścianek misy. Ja użyłam do tego miksera. Przykryć ściereczką i pozostawić do wyrośnięcia.   3. W tym czasie przygotować nadzienie - ser zmiksować z pozostałymi składnikami farszu i dokładnie wymieszać. Zamiast sera można użyć także masy makowej, wówczas bułeczki będą miały świąteczny charakter.   4. Wyrośnięte ciasto ponownie zagnieść, podzielić na 8 części i formować bułeczki. Każdą drożdżówkę posmarować rozmąconym białkiem jajka.         5. Drożdżówki piec na blasze wyłożonej papierem do pieczenia w piekarniku nagrzanym do 170 stopni C przez około 10 - 15 minut (w zależności od piekarnika), aż do zarumienienia.     6. Przygotować lukier śmietankowy według tego przepisu.   7. Ostudzone bułeczki ozdobić lukrem.   Smacznego. 