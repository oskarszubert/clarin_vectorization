To moje drugie podejście do tego ciasta i też nie do końca udane. Kiedy pierwszy raz zobaczyłam na jakimś blogu, jak pięknie wygląda, zapragnęłam je zrobić. Wyszła z tego spektakularna klapa. Ser opadł na dno, ciasto niby było upieczone, ale lekko zakalcowate. W smaku dobre, ale wizualnie do niczego. Byłam zawiedziona i na jakiś czas zapomniałam o przepisie. Tym razem natknęłam się na przepis na blogu Evenki. Skusiłam się po raz kolejny. I prawie się udało. Prawie. Ciasto w smaku jest idealne, wygląda nieźle, ale tym razem to ja popełniłam błąd. Użyłam zbyt małej blaszki, poduszki nazbyt urosły do góry i straciły swój kształt. Doszłam jednak do wniosku, że zaprezentuję Wam to, co wyszło, bo naprawdę warto je wypróbować. Może Wam wyjdzie idealne? Polecam.  Składniki: Ciasto: • 5 jajek • 220 g mąki • 180 g cukru • 1 łyżeczka proszku do pieczenia • 125 ml oleju • 3 łyżki gorzkiego kakao • 125 ml wody  Masa serowa:  • 500 g zmielonego białego sera • 1 opakowanie budyniu waniliowego bez cukru(w proszku) • 100 g cukru  Sposób przygotowania:  1. Żółtka utrzeć z połową cukru na puszystą , kremową masę.    2. Dolać olej i wodę , utrzeć ponownie. Należy uważać, bo masa stanie się zdecydowanie rzadsza i może trochę chlapać.    3. Białka ubić z resztą cukru na sztywną pianę i dodać do masy żółtkowej.      4. Mąkę wymieszaną z proszkiem do pieczenia i kakao przesiać na masę jajeczną , delikatnie wymieszać.     5. Ciasto czekoladowe przelać na wyłożoną papierem do pieczenia blachę o wymiarach 22 x 30 cm, wyrównać powierzchnię.   6. Przygotować masę serową:  wszystkie składniki dokładnie utrzeć.    7. Serek przełożyć do woreczka foliowego , uciąć róg i wyciskać masę na kakaowe ciasto tworząc kratkę.     8. Ciasto piec w temperaturze 180 stopni C przez 45 minut. Przed wyjęciem z piekarnika sprawdzić patyczkiem, czy jest gotowe.    Smacznego.  Przepis dodaję do akcji Serniki 2013 