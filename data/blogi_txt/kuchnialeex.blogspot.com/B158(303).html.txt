Popatrzcie, już prawie minęła pierwsza dekada lutego, a zimy nie ma. Nie tęsknię za nią szczególnie, ale u nas zbliżają się ferie, więc chciałabym, żeby Młody mógł aktywnie odpoczywać na łyżwach, sankach, hasając po dworze. Za to za oknami jakoś szaro i buro. No i wieje wiatr. Słychać jego wycie na zewnątrz. I wcale nie zachęca ono do wychodzenia z domu. W takie dni staram się przygotować w mojej kuchni coś pożywnego. Dzisiaj wybór padł na grochówkę. Moi chłopcy bardzo lubią tę zupę. Jest sycąca i aromatyczna, Dario mówi, że nawet w armii nie jadł lepszej. Młody nie ma jeszcze takich wspomnień, ale grochówka naprawdę mu smakuje. Spróbujecie?Składniki:• żeberko, kość karkowa lub inny kawałek mięsa• 30 dag grochu łupanego• 1 większa marchewka• 1 pietruszka• kawałek pora• ziemniaki• kawałek wędzonego boczku• kawałek kiełbasy dobrej jakości (jeśli lubimy)• 1 cebulka• 1 liść laurowy• 2 ziela angielskie• sól, pieprz• maggi• majeranekSposób przygotowania:1. Mięso opłukać. Dodać marchewkę, pietruszkę, kawałek pora, ugotować wywar. Przecedzić. Warzywa, poza marchewką , nie będą nam już potrzebne.2. Groch dokładnie wypłukać. Ja robię to pod bieżącą wodą na sicie. Włożyć do garnka i zalać przecedzonym wywarem. Zagotować. Wyłączyć gaz i zostawić groch na 1,5 godziny.3. Po tym czasie włączyć płomień i gotować  groch w wywarze przez 1 godzinę. 4. Następnie dodać listek, ziela, marchewkę startą na dużych oczkach tarki (tę z wywaru) oraz ziemniaki pokrojone w kostkę. Doprawić do smaku, dodać majeranek. Całość gotować do miękkości warzyw.5. Na patelni zrumienić boczek pokrojony w kosteczkę. Dodać  cebulkę także pokrojoną w kostkę. Podsmażyć i dodać do zupy. Jeśli lubimy, możemy w tym momencie dodać pokrojoną w plasterki kiełbasę. Ja jej nie dodawałam.6. Całość gotować do połączenia smaków kilka minut. Groch w czasie gotowania powinien się częściowo (lub całkowicie) rozpaść i zagęścić zupę. Jeśli nadal byłaby za rzadka, można tłuszcz wytopiony z boczku zasypać 1 łyżką mąki, zezłocić i taką zasmażką zaprawić zupę.7. Podawać gorącą. Smacznego. 