Ciasteczka. Mają w sobie coś wyjątkowego. Trochę ciepła. Duuużo miłości. I wspomnienia. Mnóstwo wspomnień. Piekłam je ze swoją babcią, która ciągle złościła się, gdy podbierałam je jeszcze gorące prosto z blachy. Wtedy nie rozumiałam tej złości babci, która wynikała z niepokoju o mnie. Pojęłam to, gdy sama zostałam mamą i piekłam ciasteczka dla moich dzieci. Gwiazdeczka od zawsze była niejadkiem, więc w czasie jej dzieciństwa ciasteczka nie pojawiały się zbyt często. Z kolei Młody przepadał za ciasteczkami od zawsze. Pierwsze, które pokochał, robiłam z białego sera. Pamiętam, jak pewnego dnia zagniatałam ciasto, a mój synek wciąż przybiegał do kuchni w płaszczu Batmana i pytał: kiedy będą? Odpowiadałam ze spokojem, że musi poczekać kilkanaście minut. Po chwili mój mały Batman znów pojawił się w kuchni. Odwróciłam się i powiedziałam, że ciasteczek jeszcze nie ma. A wtedy usłyszałam niezwykle poważnie brzmiące pytanie: Ale dlacego? Psecies ciasteckowy potwór jus psysedł. Dziś ten dawny Ciasteczkowy Potwór jest już prawie dorosłym facetem, ale ciasteczka lubi nadal. Wprawdzie nie wszystkie, ale te zrobione przeze mnie bez wyjątku.  Ciasteczka świetnie smakują, gdy podaje się je w wyjątkowych chwilach. A ponieważ dzisiaj Dzień Babci, a jutro Dzień Dziadka, do życzeń dołączę ciasteczka. Pyszne. Znalezione u Dorotus. Idealne dla babć i dziadków moich dzieci. Doskonałe także dla moich gości. Polecam. Z najlepszymi życzeniami dla wszystkich babć, dziadków i Agnieszek. Składniki na 32 sztuki (2 blaszki) ciastek:  • 120 g miękkiego masła • 160 g mąki pszennej pełnoziarnistej  • 1 łyżeczka proszku do pieczenia • 100 g drobnego cukru do wypieków • 4 łyżki miodu • 4 łyżki orzechów włoskich • 4 łyżki migdałów bez skórki • 4 łyżki suszonej żurawiny • 2 łyżki suszonej moreli Sposób przygotowania:  1. Przygotować bakalie: morele, żurawinę, orzechy włoskie i migały posiekać, przełożyć do miseczki.     2. Masło, mąkę, proszek do pieczenia, cukier i miód włożyć do wysokiego naczynia i zmiksować do połączenia się składników. Ciasto można także szybko zagnieść ręcznie.      3. Do wyrobionego ciasta dodać bakalie, raz jeszcze zagnieść, żeby całość się połączyła.      4. Dwie płaskie blaszki z piekarnika wyłożyć papierem do pieczenia. Z ciasta formować kulki wielkości niedużego orzecha włoskiego. Układać na blaszce, w sporych odstępach od siebie, delikatnie spłaszczając je dłonią.    5. Ciasteczka piec w temperaturze 190ºC przez około 12 – 15 minut, do zarumienienia.   6. Po tym czasie ciasteczka wyjąć z piekarnika, odczekać 3 minuty (bezpośrednio po upieczeniu będą bardzo miękkie i mogą się rozpadać), a następnie przełożyć je z blaszki na kratkę do ostudzenia. Można przechowywać do 7 dni w szczelnym pojemniku.   7. Podawać ze szklanką mleka, herbatą lub kawą.   Smacznego. 