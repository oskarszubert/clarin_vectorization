Zniknęłam na kilka dni, ale początek roku szkolnego pochłonął mnie całkowicie. Ciągłe spotkania, opracowywanie dokumentów, rady i narady zajmują naprawdę mnóstwo czasu. Jestem zaabsorbowana nie tylko normalnymi obowiązkami, ale także zupełnie nowymi wyzwaniami. Uruchamiamy nowe typy szkół, muszę mierzyć się z zupełnie nowymi obszarami dydaktyki, które odkrywam każdego dnia. Codziennie wracam do domu późnym popołudniem i trochę brakuje mi czasu na kuchnię.  Dziś rano nie mogłam się obudzić. Spałam godzinę dłużej niż zazwyczaj, aż Dario patrzył zdziwiony, kiedy nie mogłam podnieść powiek. W końcu przypomniał mi, że gdy długo śpię, później może pojawić się migrena. To skutecznie mnie obudziło. Miałam plany na ten dzień. Od pewnego już czasu nosiłam się z zamiarem nadrobienia zaległości w przetworach. Tak niewiele zrobiłam ich w tym roku… Mój wybór padł na sos słodko-kwaśny na zimę z tego przepisu. Proporcje trochę zmieniłam, nie lubię, gdy w sosie dominuje słodycz. Całość jest pyszna. Jeśli lubicie takie smaki, koniecznie zróbcie zapas. Sos świetnie smakuje z ryżem jako samodzielne danie. Jest doskonały z podsmażonymi kawałkami kurczaka, a także jako salsa podawana do mięs. Polecam. I jeszcze jedno – jeśli się zdecydujecie, zróbcie od razu z podwójnej porcji. Warto.  Składniki:  • 3 kg pomidorów • 75 dag cebuli • 1,5 sztuki czerwonej papryki  • 1 puszka ananasów • 1 puszka kukurydzy  • 1/2 łyżeczki chili Kotanyi • 3 ząbki czosnku-wycisnąć maszynką • 2,5 łyżki musztardy • 1 łyżka słodkiej papryki mielonej • 1 łyżka wegety • 1 łyżka curry • 1/2 łyżeczki mielonego pieprzu • 2 niepełne szklanki cukru • 3/4 szklanki octu • 2 łyżki soli  • 2 czubate łyżki mąki ziemniaczanej   Sposób przygotowania:  1. Przygotować pomidory– w tym celu zagotować wodę w garnku, pomidory wkładać na minutę do wrzątku, wyjmować łyżką i wkładać do miski. Następnie ściągnąć skórkę z pomidorów i pokroić je w kostkę.       2. Cebulę pokroić w kostkę i razem z pomidorami włożyć do garnka. Dodać 1 łyżkę soli, wymieszać i gotować na wolnym ogniu około godziny. Od czasu do czasu zamieszać.      3. Następnie dodać pokrojonego w kostkę ananasa (sok zostawić, będzie potrzebny) i pokrojoną w kostkę paprykę.     4. Dodać do garnka pozostałe składniki OPRÓCZ MĄKI !         5. Całość gotować na wolnym ogniu około 1/2 godziny, należy uważać, aby papryka się nie rozgotowała.   6. W tym czasie nagrzać piekarnik do 100 stopni C. Wstawić umyte słoiki i wyparzyć je.  7. Mąkę rozmieszać w soku z ananasa i na końcu dodać do sosu - mieszając. Zagotować. 8. Gorący sos wkładać do wyparzonych, gorących słoików. Od razu zakręcić. Odwrócić do góry dnem i pozostawić do ostudzenia. Nie trzeba pasteryzować.    9. Jeśli chcemy podać sos, należy przełożyć do garnka, podgrzać. Podawać z ryżem, do sosu można dodać podsmażone kawałki kurczaka.     Smacznego. 