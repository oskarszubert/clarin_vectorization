Za oknami jakoś buro i smutno. Styczeń powinien być biały. To nie tak, że tęsknię za śniegiem, ale lubię, jak wszystko ma swoje miejsce: lato jest latem a zima zimą. A tutaj za oknami pomieszanie z poplątaniem. Odwilż zazwyczaj daje nadzieję na rychłą wiosnę, ale nie tym razem. Mam już dosyć tej sennej aury. Dlatego postanowiłam przygotować dziś na obiad coś kolorowego. Z kuchennej półgodzinnej improwizacji powstało wesołe danie, które naprawdę świetnie smakuje. Jest pyszne z dodatkiem ryżu, ziemniaków lub po prostu z pieczywem. Polecam.  Składniki:  • 50 dag mięsa z piersi indyka • 1 marchewka pokrojona w plasterki • garść zielonej fasolki • ½ papryki czerwonej pokrojonej w paseczki • 1 mała cebula • różyczki kalafiora • garść kukurydzy z puszki  • 1 mała cukinia pokrojona w plasterki • 1 łyżka skrobi kukurydzianej (lub innej mąki) • sól, pieprz, czerwona słodka papryka,czosnek  • 1 szklanka bulionu drobiowego • sos sojowy bez cukru  Uwaga - warzywa mogą być mrożone  Sposób przygotowania:  1. Mięso opłukać pod zimną wodą, pokroić w kostkę i włożyć na rozgrzaną patelnię. Zrumienić bez tłuszczu na złoty kolor.    2. Cebulę pokroić w drobniutką kostkę, dodać do mięsa, zeszklić na patelni, wlać odrobinę sosu sojowego, podlać wodą. Przełożyć do garnka razem z mięsem.    3. Mięso z cebulą zalać bulionem. Dodać przyprawy i zmiażdżony czosnek. Doprowadzić do wrzenia i gotować na małym ogniu 15 minut. 4. Do garnka dodać pokrojone wcześniej warzywa. Całość gotować kolejne 15 minut.    5. Po tym czasie skrobię kukurydzianą (lub mąkę)rozmieszać w kilku łyżkach zimnej wody. Mieszaniną zagęścić gulasz. Podawać z ulubionymi dodatkami.    Polecam. 