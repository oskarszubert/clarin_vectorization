Czy znacie semifreddo? To przepyszny włoski deser przypominający lody. Nazwa znaczy „na wpół zmrożony”, dlatego, po wyjęciu tego przysmaku z zamrażarki, należy chwilkę poczekać, aby masa troszkę zmiękła.  Semifreddo jest mieszaniną puszystej kremowej śmietany, lekkiego jak chmurka białka, słodkiego żółtka oraz owoców. Doskonale sprawdza się jako zimny deser. Wyobraźcie sobie upalne, letnie popołudnie, kiedy promienie słońca przeświecają przez liście drzew. Słyszycie lipcowe odgłosy? Śpiew ptaków, cykanie owadów skrytych wśród wysokich traw. Po niebie płyną leniwie białe obłoki, a wy siedzicie na trawie, delektując się spokojem letniego popołudnia i wspaniałym deserem – semifreddo z jagodami. Spróbujcie…  Składniki:  • 400 ml śmietany kremowej 36% • 3 jajka • 1/2 szklanki cukru • 1 szklanka jagód • 1 łyżka masła • kilka bezów  Sposób przygotowania:  1. Jajka sparzyć: umyć je pod bieżącą wodą, włożyć do miseczki i zalać wrzątkiem. Po chwili wylać wodę. Oddzielić żółtka od białek. Jeśli podczas sparzania pęknie skorupka, nic nie szkodzi.    2. Jagody umyć pod bieżącą wodą. Można najpierw wypłukać je w miseczce. Odsączyć.    3. W rondelku rozpuścić masło, dodać owoce (można je lekko rozgnieść). Smażyć kilka minut na silnym ogniu, aby sok zgęstniał. Ostudzić.        4. Żółtka utrzeć z cukrem na puszystą masę. Zajmuje to trochę czasu, ponieważ cukier musi się rozpuścić.      5. Białka ubić na sztywną pianę. Bezy rozkruszyć.    6. Śmietanę ubić na sztywną masę.     7. Bardzo delikatnie połączyć żółtka, śmietanę i białka. Wymieszać z bezami.      8. Do puszystej masy dodać przesmażone, ale ostudzone jagody. Przemieszać, aby powstały smugi.      9. Masę przełożyć do formy wyłożonej folią spożywczą.     10 Wstawić do zamrażarki na przynajmniej 4-5 godzin. Podawać pokrojone w plastry.    Smacznego.  Inspirowałam się tym przepisem. 