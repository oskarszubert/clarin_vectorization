Dziś zaczyna się akcja Waniliowy weekend! Ponieważ do niej przystąpiłam, przez trzy dni będę prezentowała na blogu smaczne wypieki pysznie pachnące wanilią. W to piątkowe popołudnie pierwsza propozycja – biszkopt z masą budyniowo-galaretkową. Ciasto piekłam już dawno, dawno temu, w czasach zamierzchłej przeszłości. Później o nim zapomniałam na wiele lat. Kiedy jesienią byłam w Kazimierzu, znów miałam okazję spróbować podobnego wypieku. Smakował wyśmienicie. Wkładając do ust kolejny kęs ciasta, przypomniałam sobie, że miałam gdzieś, kiedyś podobny przepis. W domu rozpoczęłam poszukiwania. I znalazłam! Skrył się wśród wielu karteluszek w moim niezastąpionym, starym zeszycie. Wypróbowałam go i okazał się tak smaczny, jak go zapamiętałam. No to zostawiam Was z tym pysznym ciastem, a sama zmykam na uroczystość w pobliskim mieście.  Składniki:  • 5 jajek • 5 pełnych łyżek mąki (4 łyżki pszennej i 1 łyżka ziemniaczanej) • 5 pełnych łyżek cukru • 1 cukier wanilinowy • 2 budynie waniliowe bez cukru • 2 galaretki (agrestowa i cytrynowa), ale mogą być inne • 4 łyżki cukru • ½ kostki masła (100g) • kawałeczki owoców (brzoskwiń, ananasów lub innych) – opcjonalnie  Wymiary blaszki: 21x29,5 cm  Sposób przygotowania:  1. Biszkopt upiec według tego przepisu. Ostudzić i przekroić na 2 blaty.    2. W ¼ litra wody rozmieszać proszki budyniowe.     3. Zagotować ¾ litra wody z 4 łyżkami cukru. 4. Ugotować budyń. Gdy masa zgęstnieje wsypać do niej galaretki w proszku. Dokładnie wymieszać.        5. Do masy dodać masło. Mieszać aż się rozpuści. Jeśli dodajecie owoce, to trzeba to zrobić w tym momencie.      6. Jeszcze ciepłą masą przełożyć biszkopt. Zostawić do wystudzenia.        Smacznego.  Przepis dodaję do akcji:  Wielkanocne smaki oraz   Waniliowy weekend III 