Jak zwykle jestem zabiegana – w szkole zawsze wiele się dzieje. Po południu przyjedzie Gwiazdeczka. Będzie okazja, aby porozmawiać nad miseczką pysznego chili. Robiłam je już, według poniższej receptury, kilka razy i zawsze świetnie smakowało. Zainspirował mnie przepis z książeczki „Przepisy dla Polaków”. Odrobinę go zmodyfikowałam, ale smakuje rewelacyjnie. Nawet nie czuć, że to danie zgodne z zasadami diety Dukana. Spróbujcie. Składniki:  • 500 g mielonego mięsa wołowego • 1 cebula • 2 puszki pomidorów bez skóry • 3 ząbki czosnku • sól, pieprz • 1 tabletka słodzika • ostra papryka • oregano  Sposób przygotowania:  1. Cebulę obrać, pokroić w kostkę i podsmażyć na suchej patelni, ewentualnie z odrobiną wody.    2. Ząbki czosnku przecisnąć przez praskę, lekko podsmażyć z cebulą.    3. Na patelnię dołożyć mielone mięso. Podsmażyć, rozdrabniając mięso, które lubi się zbijać w spore grudki.    4. Do składników na patelni dodać pomidory z puszki (2 opakowania). Wymieszać z mięsem, cebulą i czosnkiem.      5. Potrawę przyprawić solą, pieprzem, ostrą papryką i oregano. Do dania dodać 1 tabletkę słodzika.    6. Chili dusić około 1 godziny. Podawać gorące. Smacznego. 