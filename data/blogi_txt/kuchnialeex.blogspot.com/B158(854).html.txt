15. kwietnia na naszym stole zawsze pojawia się tort. Obchodzimy rocznicę ślubu. W tym roku mijają 23 lata. Szmat czasu. Kiedy się nad tym zastanowię, to Dario jest przy mnie (a ja przy nim) ponad połowę mojego życia. Nie znam innej rzeczywistości oprócz tej obok niego. Jak w albumie pojawiają się obrazy wspomnień: wspólne wakacje nad morzem, narodziny dzieci, kłopoty, które pokonywaliśmy razem i chwile radości, gdy się wiodło. Dziś, po tylu latach, nadal jest obok mnie ten sam niesamowity chłopak, którego pokochałam wiele lat temu. Jesteśmy inni, bardziej odpowiedzialni i dorośli, ale każdego roku wciąż świętujemy dzień, który jest dla nas jednym z najważniejszych w naszym życiu. Zapraszam więc na tort.  Przepis  wypatrzyłam u kiiri i od razu wiedziałam, że będzie pyszny. Wygląda uroczo, popatrzcie sami. Życzę wam smacznego oglądania, a ja zmykam, aby przygotować stół dla gości.      Składniki na tortownicę 24 cm: Ciasto: • 3 jajka • 1,5 łyżki mąki pszennej • 1 łyżka kakao • 3/4 szklanki cukru • 1 łyżka mąki ziemniaczanej • ¾ łyżeczki proszku do pieczenia  Masa: • 500 ml śmietany kremówki • 250ml ajerkoniaku  • 100g masła  • 100g cukru pudru • 3 łyżeczki żelatyny  Polewa: • 150ml ajerkoniaku • 2 łyżeczki żelatyny Dodatkowo: • 2 opakowania rurek waflowych, których jeden koniec zanurzony jest w czekoladzie (z Lidla)  Sposób przygotowania: 1. Z podanych składników upiec biszkopt według tego przepisu. 2. Ciasto ostudzić na kratce. Moje urosło trochę za dużo, więc lekko ścięłam cienką warstwę. Dario stwierdził, że z kawą smakowała pysznie.      3. Wystudzony biszkopt włożyć do tortownicy. Ustawić wokół brzegu rurki waflowe naprzemiennie. 4. Miękkie masło utrzeć z cukrem pudrem na gładką masę.      5. Do masła dodawać po łyżeczce ajerkoniak cały czas miksując. Powstanie puszysta masa, która ma tendencję do warzenia się. Ja też miałam taką przygodę, ale masę można wówczas bardzo łatwo uratować. Wystarczy wstawić naczynie z masą do gorącej wody, cały czas miksując. Nie dopuścić do przegrzania masy (szczegóły w Poradach Aleex).      6. Żelatynę rozpuścić w małej ilości wrzątku. Lekko przestudzić. 7. Kremówkę ubić na sztywną pianę. 8. Teraz trzeba trochę przyspieszyć – żelatynę wlać do masy maślano – ajerkoniakowej.    9. Masę z żelatyną dodawać porcjami do ubitej kremówki. Wymieszać, aby powstała jednolita puszysta masa    10. Powstałą masę wyłożyć na środek tortu. Wstawić do lodówki na 3 godziny do zastygnięcia.    11. Po tym czasie żelatynę na polewę rozpuścić w małej ilości wrzątku. Dodać do ajerkoniaku, wymieszać.         12. Gotową polewę wylać na zastygnięte ciasto i znów wstawić do lodówki na 2 godziny. 13. Udekorować i podawać.      Smacznego. 