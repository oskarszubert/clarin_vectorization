Płatki białej róży zaściełają jeszcze zielony kobierzec. Lekko pożółkłe pędy kurczowo trzymają się przy życiu dzięki niezwykłym, niebieskim kwiatom, spływającym kaskadą ku ziemi. Bluszcz ukrywa niedostatki rabat i wciąż zielony, wyciąga z gleby resztki wilgoci. Zioła już nie pachną. Rozmaryn pożółkł, a drobne igiełki leżące na ziemi opasują kolistą osłoną jego łodyżki. Przerośnięta lebiodka ściele się na podłożu. Nawet lawenda zagubiła swój delikatny kolor w przeczuciu nadchodzącej jesieni.  Tylko szklarnie kuszą egzotyką. Potężne palmy zamiatają pióropuszami przejrzysty sufit. Kaktusy zaskakują kolcami. Niektóre z nich dumnie stroszą swe bujne, różnobarwne korony wśród powszechnej nawet tu przytłumionej zieleni. Wanilia, taka przeciętna i skromna, nie zwraca uwagi rosnąc w kącie. A limonka pachnie nadal, mimo chłodu na zewnątrz. Po stawie zarośniętym rzęsą pływają kaczki, ścigając się w poszukiwaniu kawałków chleba rzucanych przez przybyszów.  Ogród botaniczny w jesiennej odsłonie. Oprócz krótkich chwil zachwytu, budzi zadumę nad przemijaniem. Czuć w nim nadchodzącą jesień, która już wkrótce zapanuje niepodzielnie nad światem. Już jest tuż tuż. Chłodnym oddechem przegania resztki lata i nie daje mu nawet chwili, by mogło ciepłym powiewem złagodzić smutek przed chłodem. Po takim refleksyjnym spacerze wracamy do domu, by skosztować pysznego deseru. Crumble ze śliwkami doskonale wpisują się w dzisiejszy klimat. Jesienne owoce świetnie współgrają z ciepłą kruszonką. Rozgrzewają. Zachwycają zapachem i smakiem. Zapraszam.  Składniki:  • dojrzałe śliwki (mogą być różne rodzaje) • nektarynka lub brzoskwinia • cukier puder do smaku (opcjonalnie) • 25 g masła • 1-2 łyżki mąki • 1 łyżka cukru + cukier wanilinowy • 1-2 łyżki wiórków kokosowych  Sposób przygotowania:  1. Śliwki wydrylować, pokroić na ćwiartki. 2. Nektarynki pozbawić pestki, zostawić ze skórką, ale jeśli używamy brzoskwiń, obrać je. Pokroić na cząstki. 3. Kokilki wysmarować masłem.   4. Owoce wymieszać i włożyć do miseczki. Jeśli są mało słodkie, dodać cukier puder. Ja go nie dodawałam, ale deser był lekko kwaskowy.   5. Z masła, mąki, cukru i wiórków zagnieść palcami kruszonkę.     6. Kruszonką posypać owoce.   7. Kokilki wstawić do piekarnika nagrzanego do 200 stopni C.   8. Gorące kokilki wyjąć ostrożnie z piekarnika.   9. Deser zjadać na ciepło. Jest pyszny, nawet bardzo gorący. Smacznego. 