Obiecałam Wam tartaletki? A więc voila! Oto są! Kolorowe, kuszące, rozpływające się w ustach! Po prostu piękne. Z truskawkami zanurzonymi w leciutkim kremie z mascarpone. Pyszne! Ponieważ sezon na truskawki tuż, tuż, warto mieć w swoich zbiorach, po ręką, ten przepis. Tartaletki świetnie sprawdzą się każdego dnia jako deser, a także jako wykwintna, słodka przekąska na dużym przyjęciu - na przykład z okazji Dnia Matki, który już w niedzielę (pamiętacie?). Polecam Wam na weekend, nawet wtedy, gdy pogoda nas nie rozpieszcza.   Składniki (na 9 sztuk):  Ciasto: • 150 g mąki pszennej • 50 g zimnego masła • 50 g cukru pudru • 1 średnie jajko • szczypta soli  Masa: • 250 g mascarpone • 400 ml śmietany kremówki (30% lub 36%) • cukier waniliowy  Dodatkowo: • świeże truskawki • masło do foremek Sposób przygotowania:  1. Mąkę przesiać do miski, dodać przesiany cukier puder, pokrojone na kawałki masło i sól. Rozetrzeć w palcach i dodać jajko.    2. Szybko zagnieść elastyczne ciasto.   3. Owinąć je w folię i schować do lodówki. 4. Schładzać ciasto przez 1,5 godziny. 5. W tym czasie nasmarować tartaletki masłem.   6. Ciasto rozwałkować na stolnicy posypanej mąką. Wykrawać kółka o średnicy nieco większej niż średnica foremki. Wylepić ciastem tartaletki. Można je wypełnić grochem lub fasolą, aby zachowały kształt po upieczeniu.       7. Tartaletki piec do zrumienienia przez 15-20 minut w 175 stopniach C (dół + termoobieg) na drugim poziomie piekarnika.   8. Upieczone spody z łatwością odchodzą od blaszki. Ostudzić je na kratce.   9. W tym czasie zrobić krem: schłodzoną śmietanę ubić na sztywną masę z cukrem do smaku. 10. Delikatnie, ale stanowczo wmieszać mascarpone, aż powstanie jednolita masa.    11. Masą wypełnić szprycę, dekorować tartaletki kremem, ozdobić truskawkami.     Smacznego. 