Jestem szczęśliwa! Naprawdę. Zostałam wyróżniona w mojej szkole tytułem Belfra roku 2010/2011. To dla nauczyciela największa, najważniejsza nagroda, bo przyznawana przez uczniów. A przecież jestem wymagająca i uparta. Surowo oceniam i nie odpuszczam, bo polski to przedmiot maturalny. Mimo tego uczniowie docenili mnie i bardzo się z tego cieszę. Dostałam na pamiątkę elegancki długopis i koszulkę z napisem ”Belfer roku 2010/2011”. Od razu ją założyłam, pięknie wyglądała do sukienki i szpilek ;)))))))))) Dzisiejsze święto znakomicie uświetni babka z adwokatem. Przepis od wielu lat cieszył się ogromnym uznaniem na WŻ, jedna z dziewczyn, Magda, poprosiła, abym umieściła go także na blogu. Czekał spokojnie na swoją kolej, ale skoro jest potrzebny – bardzo proszę. Kiedy ta babka znów po dłuższej przerwie pojawiła się w mojej kuchni, Dario tylko westchnął z zadowoleniem. I jakoś tak przypadkiem w ciągu kilkunastu minut zniknęło pół ciasta. Wcale nie byłam tym zdziwiona. Mój mąż uwielbia wszystkie wypieki, a ten naprawdę jest wyjątkowy. Mięciutkie, puszyste wnętrze, rumiana skórka i polewa, która nadaje ciastu niezwykły posmak. Zazwyczaj posypuję ją posiekanymi orzeszkami, tym razem ich nie miałam, więc użyłam prażonych ziaren słonecznika. Spróbujcie…  Składniki na dużą formę:  • 25 dag margaryny  • 2 szklanki cukru  • 2 opakowania cukru waniliowego  • 6 jaj  • 2 i 1/4 szklanki mąki  • 15 łyżek oleju  • 10 łyżek adwokata  • 3 płaskie łyżeczki proszku do pieczenia  • 2 łyżki posiekanych orzechów  Sposób przygotowania: 1. Margarynę , olej, alkohol, cukier, cukier waniliowy oraz dwie łyżki wody gotować 10 minut na wolnym ogniu.     2. Przestudzoną masę wymieszać z żółtkami, pół szklanki odlać , a resztę starannie połączyć z mąką , proszkiem do pieczenia i ubitą na sztywno pianą z białek.     3. Wyłożyć ciasto do natłuszczonej formy, wstawić do nagrzanego do 180-190 stopni C piekarnika i upiec (ok. 45-50 minut).  4. Gorącą babkę posmarować pozostałą masą i posypać migdałami.        Smacznego. 