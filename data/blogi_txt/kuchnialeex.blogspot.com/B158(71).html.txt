Dziś zapraszam na babkę marmurową, którą upiekłam, wykorzystując recepturę dorisek2620. Szukałam przepisu na szybkie ciasto do popołudniowej kawy. Kiedy znalazłam tę babkę, postanowiłam ją wypróbować. Co mnie zainteresowało w tym przepisie? Hmm… chyba jego prostota. Babkę robi się łatwo, fajnie smakuje. W moim cieście powstała chrupka skórka i puszyste wnętrze. Do kawy była świetna. Spróbujcie.  Składniki:  • 25 dag mąki pszennej • 15 dag mąki ziemniaczanej • 4 duże lub 5 mniejszych jajek • 1/2 szklanki mleka • 1 szklanka cukru (w tym cukier waniliowy – 16g lub 32g) • 20 dag masła • 2 łyżeczki proszku do pieczenia • 3 płaskie łyżki kakao • 1 łyżka mleka • szczypta soli  Sposób przygotowania:  1. Przygotować składniki. Masło utrzeć mikserem z cukrem.     2. Dodawać całe jajka, a następnie, dalej ucierając, dolać 1/2 szklanki mleka i szczyptę soli. Masa może się lekko zważyć, to nic.     3. Ciasto dalej ucierać mikserem, dodając proszek do pieczenia i obydwie mąki.    4. Babkę można piec w wysmarowanej i i wysypanej bułką tartą formie  z kominkiem lub w keksówce wyłożonej papierem do pieczenia. Do formy wylać połowę ciasta.   5. Do reszty jasnego ciasta dodać 3 łyżki kakao i 1 łyżkę mleka, dokładnie wymieszać. W mojej masie porobiły się grudki. Rozmieszałam je końcówką miksera.     6. Wylać masę czekoladową na jasne ciasto.    7. Ciasto przemieszać widelcem spiralnym ruchem (tylko jeden raz), aby uzyskać efekt marmurkowy.     8. Piec w temperaturze 180 stopni ok 45 minut. Ja musiałam dopiec swoją babkę 10 minut dłużej. Koniecznie sprawdzić patyczkiem, czy ciasto jest gotowe.   9. Ciasto ostudzić na kratce. Po upieczeniu polać polewą lub posypać cukrem pudrem.      Smacznego.  Przepis dodaję do akcji: 