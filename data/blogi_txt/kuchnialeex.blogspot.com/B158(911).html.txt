Czy w Waszych domach czuje się już święta? Ja kończę ostatnie porządki i szykuję się do gotowania oraz pieczenia. Jak co roku, jak co święta wypieki są na mojej głowie. Ale to nic. Ten magiczny czas przed Wielkanocą czy Bożym Narodzeniem, kiedy dom pachnie czystością, każdy zakamarek jest wypucowany, a kolorowe drobiazgi podkreślają świąteczną atmosferę, dodaje mi sił. Mogę spędzać w kuchni całe godziny. Uwielbiam swoją kuchenną magię: mieszanie składników, wyrastanie rozczynu, cudowny aromat zarumienionych biszkoptów, puszystość drożdżowców. Zaglądam przez szybę do piekarnika, aby obserwować, jak zwiększa się objętość ciasta, a wierzch pysznie brązowieje. Kiedy już wszystkie mazurki, serniki i baby są gotowe, dzielę je na cztery części: jedna zostaje w domu, zaś pozostałe ruszają w podróż do mamy, do siostry i do teściowej. W tym roku w taką trasę wyślę męża, który zabierze ze sobą między innymi ciasto bakaliowe. Jest ono nietypowe, ale naprawdę pyszne. Często je piekę, ponieważ ma ono stałe grono zwolenników. Wspaniałe efekty smakowe daje połączenie różnorodnych bakalii z odrobiną alkoholu, karmelową masą i mięciutkim biszkoptem. Wizualnie także prezentuje się dobrze. Pasuje do świątecznego stołu. Polecam. Składniki:Biszkopt:• 4 jajka• 1 szklanka mąki• 1 niepełna szklanka cukru• 1 łyżeczka proszku do pieczenia• 5 łyżek oliwyMasa:• 1 puszka słodzonego mleka skondensowanego (karmel)• 1,5 kostki masłaWierzch ciasta:• herbatniki• alkohol• suszone śliwki• suszone morele• orzechy• polewa czekoladowaSposób przygotowania:1. Żółtka utrzeć z cukrem na puch, nie przerywając ucierania dodawać po łyżce oliwę. Ubić pianę z białek, wyłożyć na żółtka, na pianę wysypać przesianą mąkę zmieszaną z proszkiem do pieczenia. Wszystko dokładnie wymieszać i upiec biszkopt.2. Z mleka przygotować krem toffi (można to zrobić dzień wcześniej). Przypominam: aby otrzymać krem toffi, należy puszkę z mlekiem włożyć do garnka (nie otwierać!!!), zalać wodą i gotować na małym ogniu ok.2 godzin. Należy pamiętać, aby puszka podczas gotowania cały czas była przykryta wodą. Po ostudzeniu otworzyć puszkę - w środku będzie pyszny karmel.3. Zmiksować masło, dodawać do niego karmel - do smaku. Powstałą masę wyłożyć na upieczony i ostudzony biszkopt.4. Posiekać śliwki, morele i orzechy, pokropić je alkoholem i odstawić na 1/2 godziny. Potem rozłożyć bakalie równomiernie na karmelowej masie.5. Herbatniki zamoczyć w alkoholu, układać na bakaliach, po wierzchu polać polewą. Jeśli chcemy upewnić się, że herbatniki nie będą się przesuwać, trzeba wierzch bakalii posmarować niewielką ilością masy, do której przykleją się wierzchnie herbatniki.Ciasto robi się naprawdę łatwo, a efekt jest rewelacyjny! Smacznego! 