Dzisiejszy piątek jest niby zwykły, a jednak odświętny. W szkole uczciliśmy dzień Komisji Edukacji Narodowej. Pierwszoklasiści zaprezentowali swoje talenty i pasje: przepięknie śpiewali, grali, tańczyli, urządzili pokazy akrobatyczne. Było naprawdę bardzo ciekawie. Zaskoczyli mnie (oczywiście pozytywnie) moi uczniowie. Wśród nich jest naprawdę bardzo wielu niezwykle uzdolnionych młodych ludzi. Chłopcy, którzy pokazali taniec nowoczesny w kilku odmianach, chłopak, który pokazał akrobacje motocyklowe (na filmiku), przepięknie śpiewające dziewczyny – wszyscy byli niezwykli. Wśród nich był także śpiewający i grający młody chłopak, którego pierwszy raz usłyszałam 2 lata temu. Weszłam wtedy na salę, gdy trwał jego występ. Usłyszałam piosenkę w jego wykonaniu i powiedziałam do swoich ówczesnych uczennic: „Ten chłopak wygra.” Miałam rację. Dziś, gdy słyszałam, jak niesamowicie śpiewa, stojąc przed swoimi koleżankami i kolegami z nowej szkoły oraz przed nowym gronem pedagogicznym, byłam dumna, tak po matczynemu, że jest razem z nami.  A po powrocie do domu zrobiłam swoim chłopcom naleśniki. Takie jak zawsze, ale naprawdę pyszne. Spróbujcie.  Składniki: • 2 szklanki mąki • 2½ -2¾ szklanki mleka • 2 jajka • 1 cukier waniliowy (jeśli farsz jest pikantny – cukier pominąć) • szczypta soli • 1 łyżka oleju  Sposób przygotowania:  1. Do miski wbić 2 jajka.   2. Dodać cukier waniliowy. Jeśli zdecydujemy się na wytrawny farsz, cukier pominąć.   3. Dodać do jajek połowę mleka. Wymieszać.   4. Do jajek i mleka wsypać mąkę i dodać szczyptę soli. Rozmieszać trzepaczką na w miarę jednolitą masę. Będzie ona dość gęsta, ale dzięki temu łatwiej można kontrolować konsystencję ciasta.    5. Powoli, partiami, dolewać mleko i cały czas mieszać, sprawdzając gęstość ciasta. 6. Na koniec dodać olej i ponownie wymieszać.   7. Ciasto ma właściwą gęstość, jeśli oblepia łyżkę wyjętą z masy cienką warstwą. Po rozmieszaniu składników, ciasto odstawić na pół godziny. Jeśli będzie za gęste, dolać trochę mleka.   8. Rozgrzać patelnię z odrobiną oleju. Ja używam starej, wielokrotnie sprawdzonej, która jest idealna do smażenia naleśników. 9. Ciasto naleśnikowe wylewać porcjami i rozprowadzać cieniutką warstewką po powierzchni patelni.   10. Smażyć z obu stron na rumiano. Odkładać jeden na drugi i przykryć talerzykiem, aby nie obsychały.    11. Podawać z ulubionymi dodatkami.    Smacznego. 