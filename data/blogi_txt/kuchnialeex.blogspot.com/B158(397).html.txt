Od rana świeci słońce, zapowiada się piękny dzień. Idę dziś na ślub mojej uczennicy sprzed lat. Wprawdzie jeszcze powinnam siedzieć w domu, ale sądzę, że spacer dobrze mi zrobi. Tak więc postanowione. Idę. Większość uczniów z moich klas zaprasza mnie na śluby i wesela. Dawno już przyjęłam zasadę, że na wesela nie chodzę, bo to uroczystość rodzinna, ale na ślubach zawsze, jeśli tylko mogę, jestem obecna. Nie udało mi się być na trzech uroczystościach: u Kasi, Piotra i Dominika (przepraszam). Nie dałam rady z różnych powodów, ale zawsze myślami byłam tego dnia przy swoich wychowankach. Jestem z nich naprawdę dumna: że dobrze układają sobie życie, że dzwonią, i piszą, choć już tyle lat minęło od matury, że są fajnymi ludźmi. Czasami przychodzą do szkoły lub do domu, aby pogadać, czasami, pokazując chłopaka czy dziewczynę, pytają, czy może być :). Pewnie, że nie jestem żadną wyrocznią, nawet nie mam zamiaru stawiać się w takiej roli, ale to sympatyczne.  Dziś kolej na Monikę. Dobrze, że wreszcie znalazła właściwego mężczyznę. Cieszę się ich szczęściem, bo oboje są niezwykle sympatyczni. Tak więc ja idę się szykować, a Was zostawiam z ostatnim swoim pomysłem na jesienny deser. Pyszny!  Składniki: na 6 porcji  • 1 opakowanie gotowego ciasta francuskiego • 40 dag śliwek węgierek • 3 łyżki brązowego cukru • garść posiekanych orzechów laskowych • 1 łyżka masła • 3 łyżki Amaretto • 1 jajko  Sposób przygotowania:  1. Przygotować formę lub pojedyncze foremki do muffinek.    2. Ciasto francuskie pokroić na 6 części. Każdą część włożyć w zagłębienie lekko wywijając rogi na zewnątrz.     3. Na wierzch każdej porcji położyć kawałek papieru do pieczenia i wsypać suchą fasolę (mogą to być też ceramiczne kulki do wypieków). 4. Odsłonięte części ciasta posmarować rozkłóconym jajkiem.   5. Piec w piekarniku nagrzanym do 200 stopni C na złoty kolor około 15 minut (może być krócej).   6. Upieczone miseczki odstawić do wystudzenia.   7. Na patelni rozpuścić masło.  Dodać cukier, połówki śliwek i posiekane orzechy.     8. Podsmażać, aż owoce lekko zmiękną, a cukier się rozpuści i skarmelizuje.   9. Wlać Amaretto, szybko zamieszać. Lekko zredukować na dość silnym ogniu.    10. Śliwki przełożyć do koszyczków z ciasta francuskiego.   11. Można podawać je także jako deser z lodami. Smacznego. 