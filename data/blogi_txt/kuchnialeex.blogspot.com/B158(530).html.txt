Ostatni piątek lutego, ostatni piątek ferii. Wracam do życia po tym paskudnym przeziębieniu. Biorę się do pracy, mam nadzieję, że zdążę do poniedziałku nadrobić nieco zaległości. No cóż, zaplanowałam sobie robotę na tydzień, a teraz muszę ją wykonać w ciągu trzech dni. Tak to już bywa, nie mamy wpływu na wszystko. Mój powrót do zdrowia to także powrót do kuchni. Wczoraj jeszcze nie miałam wystarczająco dużo siły, aby poszaleć w moim królestwie, ale dziś od rana miksuję, kroję, dosładzam, mieszam według proporcji… wypróbowuję nowy przepis na pyszne ciasto łączące sernik z makowcem. Ale oczywiście musiałam sobie znaleźć jakąś nietypową, oryginalną wersję. I znalazłam ją na tym blogu. Przepis aż prosił się, żeby go wypróbować. A ponieważ miałam jeszcze niewykorzystaną od  dawna puszkę maku, postanowiłam upiec to ciasto. Efekt okazał się przepyszny. Spróbujcie.Składniki:Spód:• 1 większe opakowanie okrągłych biszkoptów • 2 kieliszki rumu (do skropienia biszkoptów)Masa makowa:• puszka masy makowej • 2 łyżki masła• 4 żółtka + piana z białek• 0,5 szklanki cukru• opakowanie kisielu o smaku pomarańczowym• kieliszek rumuMasa serowa:• 1 kg zmielonego twarogu• 1 szklanka cukru• paczka budyniu waniliowego• cukier waniliowy• 6 żółtek + piana z białekPolewa:• 1 czekolada mleczna• 1 czekolada gorzka• 10 dag masła• 1 łyżka rumu• 2 garście płatków migdałowych Sposób przygotowania:1. Formę do pieczenia wyłożyć papierem do pieczenia, ułożyć na dnie biszkopty i obficie skropić rumem.2. Przygotować masę makową: żółtka utrzeć z cukrem i masłem, wsypać kisiel, dodać mak z puszki, wlać alkohol, wymieszać. Białka ubić na sztywno, delikatnie połączyć z makiem, wyłożyć na biszkopty.3. Przygotować masę serową: żółtka utrzeć z cukrem na puch, dodać budyń i twaróg. Białka ubić na sztywno i połączyć z masą serową (jeżeli ktoś lubi może dodać skórkę pomarańczową). Powstałą masę rozprowadzić równomiernie na masie makowej.4. Ciasto piec ok 1 godz. w temp. 180°C. (jeżeli będzie się zbyt szybko rumieniło można przykryć folią aluminiową, wtedy wierzch pozostanie jasny). Zostawić do ostudzenia.5. Na suchej patelni zrumienić płatki migdałowe: wystarczy rozgrzać patelnię, wsypać płatki i mieszać je. Kiedy tylko zaczną się zrumienić, zsypać je z patelni. Zbyt mocno zrumienione płatki stają się gorzkie.6. Przygotować polewę: czekolady razem z masłem rozpuścić i dokładnie połączyć (można to zrobić na maleńkim ogniu lub w kąpieli wodnej). Wlać alkohol, rozmieszać. Gotową polewę rozprowadzić na wierzchu ciasta. Zanim zastygnie, posypać zrumienionymi płatkami migdałowymi. Ostudzone ciasto przechowywać w chłodnym miejscu. Przed pokrojeniem wyjąć wcześniej, aby polewa nie była zbyt twarda. Smacznego. 