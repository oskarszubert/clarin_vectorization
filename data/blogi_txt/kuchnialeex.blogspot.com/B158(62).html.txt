Dobrze jest rozpocząć chłodny dzień od ciepłych, pachnących bułeczek na śniadanie. Przepis na nie znalazłam w mojej książce „Muffiny. Małe, ale za to przepyszne”, którą już Wam polecałam. Od razu spodobały mi się te bułeczki. Są świetne na poranny posiłek, ale równie pysznie smakują do popołudniowej kawy. Można je jeść ze słodkimi dodatkami lub ze słonym masłem. Ja jednak zdecydowanie wolę słodką wersję. Poranna kawa, konfitura z malin i ciepła bułeczka – pycha. Polecam.  Składniki (na 12 sztuk):  • 25 dag mąki • 1 łyżeczka proszku do pieczenia • 1 łyżeczka drożdży suszonych (instant) • 1 szczypta soli • 3 łyżki cukru • 75 g masła • 140 ml kwaśnej śmietany (18%) • 1 łyżka octu • 1 jajko • suchy mak do posypania (opcjonalnie)  Sposób przygotowania:  1. Mąkę wymieszać z proszkiem do pieczenia, drożdżami, solą i cukrem.    2. Dodać masło i widelcem zagnieść kruszonkę.    3. Wymieszać ją z octem i śmietaną. Zagnieść dosyć twarde ciasto.    4. Na stolnicy posypanej mąką dłońmi formować z ciasta placek (ja użyłam wałka) grubości 2 cm. Okrągłą szklanką lub foremką wyciąć z ciasta krążki i posmarować je rozkłóconym jajkiem. Można posypać makiem.      5. Piekarnik rozgrzać do 210 stopni C (190 stopni C z termoobiegiem). Bułeczki piec na papierze do pieczenia około 15 minut. Podawać jeszcze ciepłe z konfiturą i/lub solonym masłem.    Smacznego. 