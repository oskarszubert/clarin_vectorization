Wrzesień w mojej kuchni ma smak śliwek. W tym roku wyjątkowo chętnie po nie sięgam. Bardzo lubimy ciasta ze śliwkami, zresztą sporo ich na blogu, bo każdego roku staram się znaleźć coś nowego do wypróbowania. W tym miesiącu zaprosiłam Was na crostatę oraz na tartę ze śliwkami i polewą. Obie były pyszne. Mam nadzieję, że Wam także smakowały. A dziś upiekłam ucierane ciasto – oczywiście ze śliwkami. Pulchne. Pyszne. Koniecznie do zrobienia.  Składniki:  • 200 g masła • 1 niepełna szklanka cukru • 350 g mąki pszennej • 5 jajek • 2 łyżeczki proszku do pieczenia • szczypta soli • 500 g śliwek, najlepiej węgierek • cukier puder do posypania  Sposób przygotowania:  1. Wszystkie produkty wyjąć z lodówki przynajmniej 1 godzinę wcześniej, aby zdążyły się ogrzać. 2. Mąkę wymieszać z proszkiem do pieczenia i przesiać przez sitko.   3. Miękkie masło włożyć do misy, dodać cukier i sól. Miksować do uzyskania puszystej masy.      4. Do masła dodawać po jednym jajku. Za każdym razem zmiksować całość do połączenia się składników. Jeśli masa lekko się zwarzy, dodać 1-2 łyżki mąki.     5. Do masy dodać przygotowaną wcześniej mąkę z proszkiem do pieczenia i dokładnie, ale delikatnie wymieszać. Można to zrobić na najniższych obrotach miksera.    6. Ciasto przełożyć do blaszki o wymiarach 22x29 cm wyłożonej papierem do pieczenia.   7. Na wierzch ciasta wyłożyć śliwki skórką do dołu, wcześniej wypestkowane i przecięte na połówki. Owoce można lekko wcisnąć w ciasto.   8. Piec 45 minut w temperaturze 175 stopni C w opcji dół + termoobieg. Sprawdzić patyczkiem, czy jest gotowe. 9. Po upieczeniu oprószyć cukrem pudrem.   Smacznego. 