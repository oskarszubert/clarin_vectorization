Wczorajszy dzień spędziłam poza domem. Od rana pytałam na ustnych maturach, a prosto ze szkoły pojechałam do pobliskiego miasta na szkolenie dotyczące sprawdzania matur pisemnych. No cóż, w ciągu trzech godzin szczegółowo omówiliśmy model odpowiedzi do testu i wypracowań, dostaliśmy materiały i zajęliśmy się całą biurokracją, którą po prostu trzeba wypełnić. Mimo zmęczenia byłam bardzo wesoła. Spotkałam się z „moją ekipą”. Są to „dziewczyny” w różnym wieku, można nas określić mianem 40+. Poznałyśmy się około 10 lat temu na kursie egzaminatorów. Od tamtej pory zawsze sprawdzamy razem. Mamy wypracowane metody postępowania, są bardzo efektywne. Wzajemnie sobie pomagamy, wspólnie rozstrzygamy niejasności, czasami robimy krótkie przerwy i gadamy, gadamy, gadamy. Kiedy jesteśmy zmęczone, narzekamy, że w przyszłym roku już nie będziemy sprawdzać, ale kiedy nadchodzi luty i nasza weryfikatorka dzwoni z powołaniami do sprawdzania, żadna nie rezygnuje, bo największą przyjemnością jest spotkanie z dziewczynami. A więc jutro rano zaczynamy wielkie sprawdzanie.A dzisiaj od rana także egzaminowałam. Ponieważ wróciłam do domu późno, dopiero po południu przygotowałam moim chłopcom bardzo fajny obiad. Były to frykadelki. Przepis na tę potrawę przywiozłam z Niemiec, od znajomych z Hamburga. Kiedy zobaczyłam, jak przyrządza je Tina, byłam nastawiona nieco sceptycznie. Zastanawiałam się, jak to smakuje. Okazało się, że bardzo dobrze. Spróbujcie. Ja tymczasem szykuję się na weekendowy wyjazd związany ze sprawdzaniem matur. Sobotę i niedzielę spędzę poza domem. Dobrze, że ustne egzaminy mam już za sobą. Jest szansa, że w przyszłym tygodniu złapię trochę oddechu…Składniki:• 500 g mięsa mielonego (jakiegokolwiek ;)• 2 średnie cebule• 1,5 – 2 łyżki ketchupu• ¾ opakowania zupy cebulowej Knorr’a• pieprz• oliwaSposób przygotowania:1. Cebule pokroić w kostkę, najlepiej jeśli nie będzie zbyt drobna.2. Mięso mielone wymieszać z 2 posiekanymi cebulami, takimi w kawałeczkach, nie z blendera.3. Dodać ketchup, połowę zupy cebulowej, pieprz. 4. Wszystkie składniki dokładnie wymieszać. 5. Formować małe kotleciki. Ja układam je na folii aluminiowej i szybciutko smażę z obu stron na rumiano.6. Podawać z ulubionymi dodatkami.Smacznego. 