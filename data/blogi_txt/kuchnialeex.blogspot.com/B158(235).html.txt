Kilka dni temu wracałam z Młodym z zakupów. Pojechaliśmy samochodem do hipermarketu. Młody siedział obok mnie. Bardzo lubimy tak podróżować, rozmawiamy, słuchamy muzyki i śmiejemy się w głos z różnych rzeczy. Tym razem było podobnie. Młody siedział objedzony jak bąk po wizycie w McDonald's. Pytałam go, czy jeszcze żyje, bo wciął tyle nugettsów i frytek, że patrzyłam z podziwem i zastanawiałam się, gdzie mu się to mieści. Młody był w świetnej formie. Ubolewał tylko, że nie dałam się skusić na żadnego hamburgera. Powiedziałam mu, że będę jadła w domu. - Tylko co? – zapytałam samą siebie. I wtedy przyszedł mi do głowy świetny pomysł. Wymyśliłam pyszną wędlinę zgodną z zasadami diety.Po powrocie od razu wzięłam się do pracy. Wystarczyło połączenie kilku składników i wiedziałam, że będzie świetnie smakować. Kiedy wstawiłam galantynę do piekarnika, Dario, zwabiony zapachem, pojawił się w kuchni. - Co dobrego robisz? – usłyszałam. Powiedziałam mu, że coś dla siebie, bo byłam przekonana, że on tego nie zje. No cóż. Pomyliłam się. Gdy galantyna ostygła, usłyszałam: - Mogę spróbować? - Jasne – odparłam. Okazało się, że mój mąż też chwilowo (dokąd będzie galantyna) będzie na diecie. I w ten sposób moja dietetyczna wędlina znikła w błyskawicznym tempie. Niedługo powtórka. Będzie pysznie. Spróbujcie.Składniki:• 1 podwójna pierś z kurczaka• 1 mała cebulka• 2 ząbki czosnku• 1 – 1,5 łyżeczka musztardy Dijon• przyprawy: wegeta lub sól, pieprz, przyprawa do kurczaka• bulion lub ½ kostki rosołowejSposób przygotowania:1. Mięso opłukać zimną wodą. Rozciąć w taki sposób jak na zdjęciu, aby powstał jeden duży płat.2. Pierś rozbić lekko i doprawić przyprawami.3. Cebulkę pokroić drobniutką kosteczkę, czosnek przecisnąć przez praskę.4. Do cebuli i czosnku dodać musztardę i wymieszać.5. Na płacie mięsa rozłożyć warstwę cebulki z czosnkiem i musztardą.6. Mięso z farszem zwinąć w roladę.7. Galantynę obwiązać nicią. Przyprawić.8. Roladę umieścić w naczyniu żaroodpornym, wlać3/4 szklanki wody, włożyć kostkę (lub wlać bulion). Przykryć.9. Wstawić do nagrzanego do 190 stopni C piekarnika i piec 1 godzinę. 10 minut przed końcem pieczenia mięso odkryć.10. Galantynę ostudzić. Kroić w plasterki.Smacznego. 