Witam Was serdecznie po powrocie :) Już jestem. Wprawdzie od razu wpadłam w wir obowiązków i nie miałam okazji, by nacieszyć się wrażeniami po podróży, ale tydzień się już kończy, powoli wracam do siebie i na nowo mogę przywołać wspomnienia z niezapomnianej wyprawy. Wkrótce się nimi podzielę, ale potrzebuję jeszcze kilku chwil, by uporządkować zdjęcia i notatki. A czerwiec na blogu witam przepysznym tortem makowym z kawowym musem i wiśniami, który przygotowałam z okazji Dnia Matki i urodzin mojej mamy. Wykorzystałam przepis z nieocenionej kwestii smaku, a efekt, jak zawsze, okazał się znakomity. Wbrew pozorom tort robi się bardzo łatwo, a smakuje naprawdę świetnie: jest wilgotny, mało słodki, z orzeźwiającymi wiśniami, po prostu pyszny. Wykorzystajcie go na wyjątkową okazję, na pewno uświetni każdą uroczystość. Polecam.  Składniki:  Blaty z masy makowej: • 900 g gotowej masy makowej z bakaliami  • 5 łyżki suchej kaszy manny • 7 dużych jajek (w temperaturze pokojowej)  Nasączenie: • 4 łyżki likieru wiśniowego  • 1/3 szklanki zaparzonej mocnej kawy  • 1 łyżka cukru  Przełożenie: • 1 słoiczek konfitury wiśniowej z całymi owocami • 1 szklanka wiśni mrożonych lub świeżych bez pestek  Mus kawowy: • 250 ml śmietanki kremowej do deserów 36%, bardzo zimnej • 2/3 szklanki cukru pudru • 500 g sera mascarpone • 4 - 5 łyżek zaparzonej mocnej kawy   Boki i wierzch: • posiekane obrane orzechy laskowe • kilka łyżek kakao Sposób przygotowania:  1. Przygotować blaty z masy makowej (ja robiłam to dzień wcześniej): tortownicę o średnicy 24 cm posmarować masłem i oprószyć mąką. Piekarnik nagrzać do 175 stopni.   2. Masę makową z bakaliami wymieszać z kaszą manną. 3. Żółtka utrzeć na puszysty krem. Powinno to zająć około 7 minut. Oddzielnie ubić białka na sztywną pianę. Połączyć masę makową z żółtkami, a następnie delikatnie wymieszać z pianą z białek.         4. Masę wyłożyć do przygotowanej tortownicy i wstawić do nagrzanego piekarnika. Piec przez 40 - 45 minut. Sprawdzić patyczkiem, czy jest upieczony. Ostudzić.      5. Po ostudzeniu pokroić biszkopt na 3 poziome blaty (uwaga: należy robić to bardzo ostrym nożem). Można upiec ciasto 1 - 2 dni wcześniej i schłodzić dla łatwiejszego przekrojenia.   6. Zaparzyć dwie porcje mocnej kawy w dwóch szklankach. Ja przygotowałam podwójne espresso, dokładnie je ostudziłam.   7. Przygotować mus kawowy: zimną śmietankę kremową ubić razem z cukrem pudrem na bardzo sztywną pianę. Delikatnie wymieszać łyżką z serem mascarpone, a następnie z ostudzoną kawą. Wstawić do lodówki do czasu przełożenia.        8. Nasączenie: wymieszać likier wiśniowy ( likier możemy zastąpić sokiem wiśniowym) z jedną porcją kawy i cukrem. Jeśli blaty są bardzo wilgotne, nasączenie należy ograniczyć.   9. Przystąpić do przełożenia blatów: pierwszy blat makowy ułożyć na tortownicy i skropić go 1/3 nasączenia.   10. Rozsmarować całą konfiturę razem z wiśniami, wyłożyć 1/3 musu kawowego.     11. Przykryć drugim krążkiem, skropić go 1/3 nasączenia, następnie wyłożyć 1/3 musu kawowego i rozłożyć wiśnie z kompotu (lub rozmrożone i odsączone na sicie).      12. Położyć ostatni krążek, skropić resztą nasączenia. Pozostały krem rozsmarować na wierzchu i bokach tortu.    13. Boki tortu posypać posiekanymi orzechami laskowymi, wierzch posypać obficie kakao (najlepiej zrobić to przed samym podaniem). Wstawić do lodówki, najlepiej na całą noc.    14. Podawać pokrojony na porcje.     Smacznego. 