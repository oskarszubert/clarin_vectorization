Przygotowując wigilijną wieczerzę, warto pomyśleć o czymś wyjątkowym dla dzieci lub starszych łasuchów. Wiem, wiem.... tradycja – powiecie. Rozumiem, ale pamiętam, że kiedy moje dzieci były małe, miały bardzo zaskakujące upodobania kulinarne. Większości potraw nie lubiły i nie jadły. Wolały chodzić głodne niż zjeść to, czego nie cierpiały. Po jakimś czasie ich ulubionym daniem wigilijnym stało się  spaghetti.  Kiedy umieściłam przepis na jednym z portali (nie prowadziłam wówczas jeszcze bloga), pojawił się pod nim nieco zjadliwy komentarz. Jego autor pytał, czy w moim domu jemy spaghetti podczas Wigilii. Zastanowiłam się chwilę i odpowiedziałam:  - Ja nie jem w Wigilię spaghetti, ale moje dzieci tak. Bo tak było naprawdę. Z czasem Młody i Gwiazdeczka wyrobili sobie bardziej wyrafinowany gust kulinarny. Jednak mimo upływu lat wciąż lubią zjeść coś smacznego, wyjątkowego także w Wigilię. Dla wszystkich dzieci i dorosłych, którzy lubią łakocie proponuję dziś zupę mandarynkową. Może być ona alternatywą dla tradycyjnego barszczu lub grzybowej albo po prostu nietypowym deserem. Ma zaskakujący smak. Ci, którzy są tradycjonalistami, zapewne nie będą jej zwolennikami. Ci, którzy lubią ekstrawagancję, może ją polubią. Mnie zaciekawił jej wygląd. Smak zaskoczył i trochę zaintrygował. U mnie na stole wigilijnym nie pojawi się na pewno. Kiedyś do niej wrócę, ale podam ją wówczas w formie deseru. Jeśli macie ochotę na coś niezwykle oryginalnego, spróbujcie.  Składniki:  • 12 mandarynek • sok z ½ cytryny • 3-4 łyżki cukru • szczypta przyprawy do piernika • 2 goździki • 100 ml białego słodkiego wina (jeśli deser jest dla dzieci, zastąpić sokiem) • 6 łyżek płatków migdałowych • 6 porcji lodów waniliowych • 1 łyżeczka mąki ziemniaczanej • 1 łyżka wiórków kokosowych (opcjonalnie)  Sposób przygotowania:  1. 8 mandarynek obrać i wycisnąć z nich sok. Odrobinę odlać do miseczki.    2. Wymieszać sok mandarynkowy z sokiem cytrynowym, cukrem i goździkami. Zagotować.   3. Pozostałe mandarynki obrać i pokroić w cienkie plasterki.   4. Plasterki mandarynek ułożyć na dnie rondelka.   5. Zalać je wrzącym sokiem z dodatkami oraz winem. Zostawić 5 minut na małym ogniu, aby się zaparzyły.    6. D talerzy rozłożyć płatki migdałowe, wiórki kokosowe, plasterki mandarynek i po porcji lodów waniliowych. 7. Zupę wymieszać z mąką ziemniaczaną rozpuszczoną w odrobinie chłodnego soku.Ostudzić.   8. Chłodną zupę wlać na talerze.    Smacznego. Źródło: Moje Gotowanie (grudzień 2012) 