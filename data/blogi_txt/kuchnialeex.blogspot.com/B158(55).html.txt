Na każdą uroczystość rodzinną staram się przygotować coś nowego. Tak było również i tym razem. Upiekłam dwa ciasta. Jednego z nich nigdy wcześniej nie robiłam, drugie ostatni raz piekłam kilka lat temu. Adwokatowiec przygotowany z tego przepisu (z lekkimi autorskimi modyfikacjami) wzbudził spore zainteresowanie gości. Nie dziwię się. Ciasto prezentuje się naprawdę okazale. No i jest pyszne. Rodzina zgodnie stwierdziła, że temu wypiekowi należy się miejsce w czołówce moich ciast. Spróbujcie. Wszystkim Agnieszkom, piątkowym solenizantkom, składam najserdeczniejsze życzenia :) i zapraszam na słodki poczęstunek. Składniki:  • 5 jajek • 5 łyżek cukru  • 5 łyżek mąki  pszennej • 1 łyżka mąki  ziemniaczanej  • 1 łyżeczka proszku do pieczenia • gęsta konfitura brzoskwiniowa lub morelowa • 1 duży cukier waniliowy (lub 2 małe)  • 500 ml śmietany kremówki 36%  • 50 dag serka homogenizowanego naturalnego lub waniliowego  • 1 opakowanie Śnieżki  • 15 dag cukru pudru (3/4 szklanki)  • 200 ml adwokata  (likieru jajecznego)  • 3 łyżki żelatyny  • 1 puszka brzoskwiń (owoce i sok będą potrzebne)  • gorzka czekolada lub sos czekoladowy do dekoracji  Sposób przygotowania:  1. Przygotować biszkopt: Żółtka oddzielić od białek. Białka ubić z cukrem na sztywną pianę. Dodawać po jednym żółtku. Przesiać na masę jajeczną oba rodzaje mąki z proszkiem do pieczenia. Wymieszać delikatnie, ale dokładnie. Ciasto przełożyć do blaszki wyłożonej papierem do pieczenia. Wstawić do piekarnika nagrzanego do 170 – 180 stopni C. Piec 35 – 40 minut do tzw. suchego patyczka. Zostawić do ostygnięcia.    2. Przygotować poncz: Wlać ¼ szklanki syropu brzoskwiniowego z puszki i ¼ szklanki przegotowanej, zimnej wody. Wymieszać. 3. Zimny biszkopt przeciąć na dwa blaty. Spodni blat włożyć z powrotem do blaszki, nasączyć ponczem i posmarować konfiturą. Przykryć drugim blatem biszkoptowym. Także nasączyć go ponczem. 4. Brzoskwinie pokroić w kostkę. Rozłożyć cząstki owoców na biszkopcie.      5. Syrop brzoskwiniowy przelać do miseczki, wymieszać z cukrem waniliowym i żelatyną. Zostawić do napęcznienia.    6. Po upływie kilkunastu minut, miseczkę wstawić do garnka z wodą. Postawić na gazie i rozpuścić. Zostawić do przestudzenia.    7. Serek homogenizowany, adwokat i cukier puder wymieszać w miseczce.      8. Ubić śmietanę kremówkę z dodatkiem Śnieżki na puszystą masę.    9. Połączyć śmietanę z mieszaniną serka, alkoholu i cukru, dodać rozpuszczoną w soku żelatynę. Masę wylać na biszkopt z brzoskwiniami. Wyrównać powierzchnię. Wstawić do lodówki, najlepiej na całą noc.    10. Ciasto posypać startą gorzką czekoladą lub ozdobić sosem czekoladowym.     Smacznego. 