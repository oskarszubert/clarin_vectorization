Wczoraj byłam z młodzieżą na filmie pt. „The Soviet Story”, który wyreżyserował Edvīns Šnore. Jest to szokujący dokument zrealizowany w 2008 roku, opowiadający o sowieckim terrorze wewnętrznym jak również niemiecko-sowieckiej współpracy przed 1941 r. Obraz wzbogacają wywiady z ofiarami przemocy oraz z historykami, zajmującymi się badaniem zbrodniczych systemów totalitarnych, m. in. z Normanem Davisem. Autor filmu wskazuje analogie między nazistowskimi Niemcami a stalinowską Rosją. Przedstawia szokujące fakty: opowiada, jak w wyniku kaprysu Stalina zmarło z głodu na Ukrainie 7 milionów ludzi, jak „naturalne” były masowe egzekucje, podczas których zabijano ofiary strzałem w tył głowy, a potem zakopywano w bezimiennych, masowych mogiłach, jak Związek Radziecki wspierał walkę Niemców na froncie, aby ostatecznie stanąć przeciwko swojemu sojusznikowi i pokonać Trzecią Rzeszę. Ten film trzeba zobaczyć. Powinni go obejrzeć także młodzi (ale już dojrzali, bo sceny są drastyczne) ludzie, szczególnie ci, którzy tak często żyją z dnia na dzień, nie martwiąc się o to, co będzie potem. Wielu wśród nich outsiderów czy nihilistów, którzy odcinają się od własnych korzeni i nie rozumieją, że znajomość historii jest obowiązkiem i przywilejem każdego pokolenia.  Aby nieco osłodzić przykre refleksje wywołane filmem, postanowiłam przygotować deser w dwóch wersjach: dla dzieci i dla dorosłych. Mimo zimy proponuję Wam pyszne lody. Niby nic, ale łyżeczka zimnego przysmaku może poprawić nastrój…  Składniki:  lody waniliowe wiśnie nasączone alkoholem likier kawowy / ja dodaję moją nalewkę kawową owoce w syropie bita śmietana  Sposób przygotowania:  1. Na dno pucharka wlać likier kawowy (w wersji dla dorosłych, polecam ten) 2. Włożyć 3 porcje (gałki) lodów waniliowych. 3. Wsypać wiśnie nasączone alkoholem. 4. Na wierzchu lodów umieścić 1 łyżkę owoców w syropie. 5. Deser ozdobić dowolną ilością bitej śmietany i wiśniami. 6. Podawać od razu po przygotowaniu.  Smacznego. 