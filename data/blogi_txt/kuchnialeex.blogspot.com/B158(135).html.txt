Nareszcie jest piątek. Uwielbiam ten dzień. Często to mój jedyny wolny dzień w całym tygodniu. Dzisiaj, niestety, nie odpocznę, ponieważ od rana siedzę nad pracami. Mam do sprawdzenia i oceny 30 wypracowań słuchaczy szkoły zaocznej. Jutro będę ich egzaminować, mam nadzieję, że egzamin ustny wypadnie lepiej niż pisemny... No cóż, po kilkunastu latach pracy w szkole nadal trudno mi zaakceptować fakt, że młodzi ludzie po prostu nie interesują się literaturą. Czasami ich ignorancja mnie przeraża. Ale ich wiedzę zweryfikuję dopiero jutro. Teraz idę do mojego królestwa. Prace poczekają, w ramach relaksu biorę się za gotowanie. Dzisiaj będę serwować cebulową zapiekankę. Dobrze, że jestem sama w domu, bo ostry aromat cebuli przeszkadza moim bliskim. Szczególnie syn chodzi zapłakany, z zaczerwienionymi oczyma. Niestety, odziedziczył  nadwrażliwość na eteryczne olejki po mnie.  Przepis na tę pyszną zapiekankę przywiozłam z Hamburga. Poczęstowała nas tym daniem zaprzyjaźniona rodzina, u której przez rok mieszkała moja córka. Byłam zaskoczona smakiem zapiekanki, trudno było jednoznacznie stwierdzić, co jest jej podstawowym elementem. Cebula i por mają tak łagodny smak, że nie zagłuszają innych składników. Delikatnie chrupiący spód z ciasta francuskiego, pyszne nadzienie i przyrumieniony, zapieczony ser tworzą idealną całość. Warto przygotować ją u siebie, znakomicie smakuje na gorąco i na zimno. Będzie ozdobą stołu w zwykły dzień, ale także podczas wykwintnego przyjęcia. Szczególnie z lampką białego, schłodzonego wina…  Składniki: 7-8 cebul 4 duże pory 2 opakowania ciasta francuskiego 10 dkg szynki lub boczku pokrojonego w kostkę 5 jajek 200 ml śmietanki 30% 20 dkg żółtego sera  vegeta oliwa  Sposób przygotowania:  1. Cebule obrać, pokroić w półplasterki lub drobniej. Podsmażyć na oliwie, aż będą szkliste. Dodać vegetę. Do szklistej cebuli dodać szynkę (lub boczek) i jeszcze chwilkę razem smażyć. Odstawić z ognia, kiedy wyparuje woda. 2. Pory oczyścić, umyć, także pokroić w półplasterki. Postępować jak z cebulą (podsmażyć, odparować). W czasie podsmażania por znacznie zmniejszy objętość.    3. Do gotowych już porów dodać zeszkloną cebulę z wędliną, wymieszać. Można jeszcze chwilę podsmażyć razem, należy pamiętać, aby odparować jak najwięcej płynu. 4. Blaszkę do pieczenia wyłożyć papierem do wypieków. Na spodzie rozłożyć ciasto francuskie, najlepiej podwójną warstwę. Nie musi być ono całkiem rozmrożone. Moje (na zdjęciach) było jeszcze nieco twarde i zachowało kształt rulonu.  5. Na ciasto wyłożyć pory z cebulą i szynką, warstwa powinna być równomierna. Rozkłócić 5 jajek ze śmietanką, mieszaninę wylać na warzywa z wędliną. Przykryć żółtym serem - startym lub pokrojonym w plasterki. 6. Tak przygotowaną zapiekankę wstawić do nagrzanego piekarnika. Piec w 180 stopniach na złoty kolor (około 30-45 minut).    7. Gorącą kroić na kawałki i podawać.  Zapiekanka świetnie smakuje na gorąco i na zimno. Można ją odgrzewać, a więc bez problemu wystarczy na 2-3 dni. To jednak zależy od apetytów. Pyszna z lampką białego schłodzonego wina, ewentualnie kleksem ostrego, ulubionego sosu.    Smacznego. 