Kiedy mam ochotę na sernik, ale zupełnie nie mam czasu, sięgam po ten przepis. Do wykonania go potrzeba naprawdę niewiele, a efekt zaskakuje smakiem. Wystarczą tylko ser, galaretki i odrobina cukru. W bogatszej wersji można dodać biszkopty na spód deseru oraz owoce na wierzch. Pamiętam, jak kilka lat temu na Polsacie oglądałam jakiś film. Ten kinowy hit zapowiadali od dawna, a więc naturalne były w trakcie emisji reklamy. Duuużo reklam. Pierwszą przerwę reklamową przesiedziałam przed telewizorem zniecierpliwiona. Na drugą - cierpliwości mi już zabrakło. Poszłam do kuchni, szybko zagotowałam galaretki, wystudziłam w zimnej wodzie i wzięłam się za resztę. Uwierzcie, że kiedy wstawiałam sernik do lodówki, usłyszałam z telewizora sygnał kończących się reklam. Do tej pory z uśmiechem wspominam tamtą sytuację. Warto wypróbować przepis na ten serniczek. Smakuje dorosłym i dzieciom, które nie są świadome, że z każdą łyżeczką smakołyku trafia do ich buzi biały twarożek. A on nie zawsze jest lubiany przez maluchy. Moje dzieci nie przepadały za białym serem, ale w takiej postaci zjadały go bez problemu. A ja byłam spokojna, że jedzą deser, który nie tylko dobrze smakuje, ale jest także naprawdę zdrowy. Dla Was to nie tylko pomysł na letni serniczek, ale też sposób na zabicie nudy w czasie reklam. Polecam.  Składniki:  • 1 kg sera trzykrotnie mielonego • 2 galaretki cytrynowe • 1 galaretka owocowa (dowolny smak) • 1/2 szklanki cukru (w tym jeden cukier waniliowy) • biszkopty • owoce  Sposób przygotowania:  1. Zagotować 1/2 litra wody i 1/2 szklanki cukru. Rozpuścić 2 galaretki cytrynowe. Ostudzić. Zmiksować z twarogiem.  2. Powstałą masę wyłożyć na biszkopty ułożone na dnie tortownicy o średnicy 26 cm. Włożyć do lodówki, aby zastygło.  3. Wierzch udekorować dowolnymi owocami i galaretką owocową.      Smacznego. 