Listopad jest refleksyjny, ale bardzo pracowity. Szykujemy się do Święta Patrona. W szkole już widać przygotowania do tego dnia. Młodzież dwoi się i troi, aby pod koniec listopada wszystko odbyło się jak należy. Dzisiejsze popołudnie  spędzam w domu. Jest chłodno, lekko siąpi deszcz. W taki dzień najlepiej smakuje talerz gorącej, aromatycznej zupy. Dzisiaj w mojej kuchni pieczarkowa. Spróbujcie...  Składniki:  • 1 kg pieczarek • porcja rosołowa z kurczaka • 50 dag ziemniaków  • 3 marchewki • 1 por (biała część) • 2 kostka bulionu grzybowego Knorra • 2 łyżki oliwy • 2 łyżki masła • 1 cebula • 2 łyżki posiekanego koperku • ½ szklanki słodkiej śmietanki  • 1 łyżka mąki krupczatki • 2 litry wody • sól, pieprz  Sposób przygotowania: 1. Do garnka włożyć porcję rosołową z kurczaka, por, wlać wodę i ugotować wywar, dodając kostki bulionu i doprawiając solą (można ją zastąpić Warzywkiem).   2. Pieczarki obrać, umyć, pokroić w plasterki. Na patelni rozgrzać oliwę i masło. Usmażyć pieczarki na patelni na złoty kolor. Odłożyć 2 łyżki grzybów.   3. Marchew oczyścić, umyć i pokroić w plasterki. Dodać do wywaru i gotować około 10 minut.   4. Cebulę pokroić w drobniutką kosteczkę. Podsmażyć ją na odrobinie tłuszczu i dodać do zupy.   5. Do wywaru dodać usmażone grzyby i 1,5 łyżki posiekanego koperku oraz pokrojone w kostkę ziemniaki. Gotować około 30 minut.   6. Śmietankę wlać do miseczki, wsypać mąkę i połączyć. Wlać do śmietany łyżkę zupy, zahartować.    7. Śmietanę wlać do zupy. Wsypać resztę koperku.   8. Zupę rozlać na talerze. Każdą porcję ozdobić porcją usmażonych na złoto i odłożonych pieczarek. Smacznego. 