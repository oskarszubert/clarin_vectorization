Sobota. Weekend. Chwila oddechu od obowiązków zawodowych. Część z nich przyniosłam do domu, ale zajmę się nimi wieczorem. Razem z Gwiazdeczką od rana buszujemy w kuchni. Gdy już przytargałyśmy do domu zakupy i rozpakowałyśmy je, padło kluczowe pytanie: co robimy na obiad? Wybór padł na nową zapiekankę, którą nazwałyśmy Tricolor – od rodzaju zastosowanego makaronu. Przepis przywiozła Gwiazdeczka, ale jakiś czas czekał, niewykorzystany. Dziś go wypróbowałyśmy. Wspólnie z Młodą kroiłyśmy składniki, mieszałyśmy produkty w garnkach i na patelni, miksowałyśmy i zapiekałyśmy. Lubię gotować razem z Gwiazdeczką. Moja córka naprawdę świetnie radzi sobie w kuchni – jest kreatywna i ma coś, co jest niezbędne do kucharzenia – świetny smak. Zauważyłam to już jakiś czas temu. Teraz tylko potwierdzam swoje wcześniejsze spostrzeżenia. I cieszę się, bo to sama radość, gdy dziecko wyrasta na fajnego młodego człowieka. Na obiad podałyśmy zapiekankę. Smakowała wszystkim bez wyjątku. Była po prostu pyszna. Koniecznie spróbujcie. I jeszcze jedno - zazwyczaj zapiekanki zdecydowanie lepiej smakują niż wyglądają. Tak jest i w tym przypadku. Przekonajcie się :)  Składniki:  • 1 opakowanie makaronu trójkolorowego typu świderki • 70 – 80 dag boczku wędzonego • 2 cebule • 2 puszki pomidorów bez skórki • 1/3 słoiczka suszonych pomidorów • 150g serka topionego Ementaler • olej • kilka plastrów żółtego sera • sól, pieprz, suszona bazylia, oregano, czosnek, chili, przyprawa uniwersalna, Delikat Knorr’a do mięs  Sposób przygotowania:  1. Cebule pokroić w półtalarki, doprawić solą i odrobiną przyprawy uniwersalnej, podsmażyć na odrobinie oleju do chwili, aż się zeszklą. Przełożyć do miseczki.     2. Boczek pokroić w kostkę. Doprawić Delikatem Knorr’a do mięs i odrobiną chili. Wysmażyć na patelni, odsączyć z tłuszczu i odłożyć.     3. Suszone pomidory posiekać, przełożyć do miseczki.   4. Makaron ugotować według przepisu na opakowaniu. Odcedzić i przelać zimną wodą.   5. W dużym garnku wymieszać składniki: makaron, cebulę, boczek.    6. Przygotować sos: pomidory przełożyć do miseczki, przyprawić solą lub przyprawą, suszoną  bazylią, oregano, czosnkiem i chili.   7. Dodać serek topiony. Składniki sosu zmiksować.     8. Do miski z produktami dodać ¾ sosu, dokładnie wymieszać.   9. Na dno naczynia żaroodpornego wlać resztę sosu, wyłożyć składniki, wierzch obłożyć plasterkami żółtego sera.     10. Zapiekankę wstawić do piekarnika nagrzanego do 190 stopni na 15 – 20 minut, do czasu roztopienia się sera.   11. Podawać gorącą. Świetnie smakuje także na drugi dzień po odgrzaniu.    Smacznego. 