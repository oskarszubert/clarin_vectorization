Nie do wiary, ale po serniko-makowcu pozostało tylko wspomnienie. Chyba siłą intuicji moi bliscy i znajomi wyczuli, że mam w domu pyszne ciasto, bo wczoraj wszystkim zebrało się na odwiedziny. Było mi miło, że pojawili się, zatroskani o moje zdrowie, a ja nie tylko miałam dla nich dobre informacje, ale przede wszystkim coś wyjątkowego do kawy. Goście zgodnie orzekli, że ciasto powinno na stałe wejść do repertuaru ciast przeze mnie pieczonych i stanowczo zażądali powtórki przy najbliższej okazji. Ucieszyłam się, że tak im smakowało.  Ale na sobotę nie miałam niczego słodkiego. Gorączkowo zastanawiałam się, co przygotować. Czasu nie miałam zbyt dużo (czekające na sprawdzenie klasówki), a musiałam coś upiec. Zdecydowałam się na ciasteczka drożdżowe – malutkie rożki z jabłkami. Szybciutko zrobiłam rozczyn i zagniotłam ciasto. Na szczęście wyrabia się je mikserem, więc nie trzeba do tego zbyt dużo siły. Po wyrośnięciu i rozwałkowaniu pokroiłam je na kwadraty. Na środek każdego nałożyłam przesmażone jabłka ze słoika i zlepiłam brzegi. Ciasteczka wyglądają i smakują pysznie. W domu pięknie pachnie świeżym ciastem. Już czekam, jak Młody wstanie i wejdzie do kuchni. Na pewno będzie mu smakowało. Ciekawe, ile zostawi ojcu, który sobotę spędza w pracy?  Składniki:  Zaczyn:  • 30 g świeżych drożdży • 1/2 szkl mleka  • 1/2 szkl mąki  • 1/4 łyżeczki cukru   Ciasto:  • 120 g masła • 3/4 szkl cukru  • 3 żółtka  • 1/2 szkl mleka  • 1 cukier waniliowy • 1/4 łyżeczki soli • 3,5 szkl mąki  Dodatkowo: • jajko  • mleko • przesmażone jabłka  • cukier puder  Sposób przygotowania:  1. Przygotować zaczyn: drożdże, mąkę i cukier rozpuścić w letnim mleku i dokładnie wymieszać. Zostawić w ciepłym miejscu na 30 minut (ja nastawiam piekarnik na minimalną temperaturę, otwieram drzwiczki i stawiam zaczyn na ściereczce.)    2. W dużej misce utrzeć masło, dodać stopniowo cukier, a następnie zaczyn.    3. Zmniejszyć obroty miksera i dodawać: żółtka, mleko, wanilię, sól i mąkę.    4. Kiedy ciasto będzie gładkie, wyjąć, uformować kulę i owinąć w plastikową folię wysmarowaną masłem. Zostawić, żeby wyrosło na ok.60 minut.    5. Ciasto rozwałkować. Wycinać kwadraty. Na środek każdego nakładać porcję jabłek. Składać kwadraty na pół, aby powstały trójkąty. Skleić brzegi. Posmarować rożki jajkiem rozkłóconym z mlekiem. 6. Piec w piekarniku nagrzanym do 180 stopni C przez 20 minut aż się zrumienią. Posypać cukrem pudrem.    Smacznego. 