Jesteście niecierpliwi :) Pytacie, kiedy na blogu pojawi się przepis na powidła śliwkowe, bo już na nie czas. Cierpliwości, moi drodzy. Już niedługo. Śliwki muszą odpowiednio dojrzeć, aby powidła udały się znakomicie. Nie wystarczy, że są dobre do jedzenia. Najlepiej, jeśli są mięciutkie, lekko pomarszczone od strony ogonka, bo wówczas zawierają najwięcej naturalnej słodyczy i nie musimy dosypywać cukru. A więc poczekajcie jeszcze troszkę.  A dziś również owoce w roli głównej. Zapraszam na brzoskwiniówkę według przepisu z sierpniowego „Mojego Gotowania”.    Składniki:  • 1 kg dojrzałych brzoskwiń • ½ l spirytusu • 600 ml wody • laska wanilii • ½ kg cukru  Sposób przygotowania:  1. Brzoskwinie sparzyć (zalać wrzątkiem), obrać ze skórki, wypestkować.     2. Kawałki owoców zmiksować.    3. Mus owocowy włożyć do słoja. 4. Do owoców dolać spirytus, 100 ml wody i wanilię pokrojoną na kawałki.     5. Słój zakręcić i odstawić na 10 dni w chłodne, ciemne miejsce. 6. Po tym czasie zawartość słoja przelać przez gazę.   7. Owocową pulpę (która pozostała na gazie) lekko odcisnąć do przecedzonego płynu. 8. Płyn wymieszać z cukrem rozpuszczonym w ½ l wody.   9. Całość przefiltrować do butelki.   10. Odstawić nalewkę na 1 miesiąc. Smacznego.  Kilka uwag: Zrobiłam tę nalewkę, bo spodobał mi się na zdjęciu jej kolor. Jednak moja nie wyszła tak „słoneczna” jak ta w miesięczniku. Najtrudniejsze było filtrowanie; używałam złożonej gazy i filtrów do kawy. Trwało dość długo, ale udało się. Trzeba do tego jednak sporo cierpliwości. Czekam na moment degustacji. Mam nadzieję, że nalewka będzie pyszna. Sądzę jednak, że kolejnym razem zmniejszę nieco ilość cukru.  Aleex. 