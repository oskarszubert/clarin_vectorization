Zbliżają się Walentynki. Wiecie już, że mam do tego święta stosunek ambiwalentny. Zazwyczaj zachowuję duży dystans. Wokół pełno jest słodkich (czasami do przesady) ozdób i gadżetów, które przyciągają wzrok zakochanych. Nie przepadam za tą słodkością. Jest taka jakaś … na pokaz. Miłość jest w życiu bardzo ważna – pomaga stawić czoła codzienności i kłopotom, dodaje sił, uskrzydla. Ale tylko ta prawdziwa. A ona nie zawsze potrzebuje „słitaśnych” lampek, różyczek, serduszek i drobiazgów. O miłość trzeba dbać zawsze, bez względu na wiek. Bez pielęgnacji miłość uschnie. Dlatego, nieco ustępując ogólnym trendom, proponuję Wam babeczki, które możecie podać do kawy w walentynkowe popołudnie. Przygotowałam je, inspirując się przepisem Dorotus.  Składniki na 12 babeczek:  • 160 g masła • 120 g drobnego cukru do wypieków • 165 g mąki pszennej • 1,5 łyżeczki proszku do pieczenia • 3 jajka • skórka otarta z 1 cytryny • 1 łyżeczka ekstraktu z wanilii lub z cytryny • opcjonalnie: owoce z nalewki, czekolada, konfitura, itp.  Sposób przygotowania:  1. Wszystkie składniki wcześniej wyjąć, aby były w temperaturze pokojowej. Mąkę i proszek przesiać do miseczki. 2. W misie miksera utrzeć masło z cukrem, na jasną i puszystą masę. Dodawać jajka, jedno po drugim, ucierając na gładką masę po każdym dodaniu. Wsypać skórkę z cytryny, ekstrakt i zmiksować. 3. Do masy dodać odłożone przesiane składniki. Wymieszać szpatułką tylko do połączenia się składników, nie dłużej.    4. Do silikonowych foremek w kształcie serduszek, rozłożyć równomiernie ciasto, wyrównać. W środek można włożyć odrobinę czekolady lub konfitury lub owoce z nalewki.   5. Babeczki piec w temperaturze 180ºC przez około 20 minut (bez termoobiegu) lub chwilę dłużej, do tzw. suchego patyczka. Wyjąć, wystudzić na kratce.    6. Podawać z ulubioną kawą.   Smacznego. 