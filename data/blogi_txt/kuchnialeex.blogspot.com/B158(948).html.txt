Przepis Liski, który ostatnio mi wpadł w oko, powinien Wam też się spodobać. Młody tak bardzo polubił te bułki, że nie mógł się doczekać, kiedy wyjmę je z piekarnika. Dmuchał, by jak najszybciej móc je zjeść. Od razu pochłonął ich tyle, że dla nas pozostały dwie – do spróbowania. Bułeczki nie są kłopotliwe. Wyrabia się je mikserem, rosną bardzo szybko, pięknie się pieką. Doskonale pasują do wędlin i do słodkiego twarożku. Będą idealne na śniadanie lub kolację. Spróbujcie.  Składniki na 9 sztuk:  • ok. 210 ml wody lub mleka (wymieszałam pół na pół i wlałam do ciasta w sumie ok. 250 ml) • 20 g świeżych drożdży • 1 łyżeczka soli • 1 łyżeczka cukru • 10 g miękkiego masła • 350 g mąki pszennej • do posmarowania: żółtko wymieszane z 1 łyżką wody • do posypania: sezam, mak, sól • nieco oleju  Sposób przygotowania:  1. Mąkę, sól i masło rozetrzeć w palcach. W małej miseczce rozkruszyć drożdże, dodać do nich cukier i 4 łyżki mleka z wodą. Dokładnie wymieszać i wlać do mąki.      2. Powoli dodawać pozostałe mleko. W oryginalnym przepisie jest go 210 ml, ale ja dolałam ok. 250 ml.   3. Wyrobić rękoma lub mikserem. Ciasto będzie dosyć luźne i trochę klejące, ale nie należy podsypywać go mąką.     4. Wyrobione ciasto przełożyć do miski, przykryć folią spożywczą. Odstawić na 1,5 - 2 godz. aż podwoi swoją objętość. U mnie trwało to zaledwie 40 minut.    5. Piekarnik nagrzać do temp 230 st C.  6. Ręce posmarować oliwą lub olejem. Z ciasta uformować bułeczki (9 szt), układać je na dużej blaszce wyłożonej papierem do pieczenia, zostawiając 5 cm odstępy między bułeczkami. Odstawić do wyrastania na ok. 30 minut.   7. Bułeczki posmarować żółtkiem wymieszanym z łyżką wody, posypać dowolnymi ziarnami i wstawić do piekarnika na 5 min. Po tym czasie zmniejszyć temp. do 200 stopni C i piec kolejne 5-10 min.      8. Ostudzić na kuchennej kratce przykryte ściereczką. U mnie nie zdążyły ostygnąć.    Smacznego. 