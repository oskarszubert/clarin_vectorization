Prostota. Jest dziś niedoceniana. Ludzie gonią za czymś, co wyjątkowe i niepowtarzalne. Jedyne w swoim rodzaju. Unikają rzeczy prostych, bo te wydają się zwyczajne. A prostota jest piękna w każdym wydaniu. Proste dźwięki tworzą zachwycającą melodię, która potrafi nas porwać i unieść. Proste słowa najdokładniej wyrażają nasze emocje i czynią nasz przekaz konkretnym. Proste smaki doskonale się komponują, pobudzając kubki smakowe i potęgując doznania. Dlaczego uciekamy od prostoty? Bo kiedy ulegamy ekstrawagancji, czujemy się  bardziej nowocześni, wyzwoleni.  Ja już jakiś czas temu zdecydowałam, że lubię prostotę we wszystkim: w urządzeniu mieszkania, w stroju, w relacjach międzyludzkich. No i w kuchni. Dlatego dania, które serwuję, są łatwe do zrobienia. Oczywiście, jak każdy, sięgam niekiedy po coś bardziej skomplikowanego. Jednak prostota dominuje bezdyskusyjnie. Jest ona obecna w moim życiu, któremu przyświecają słowa: „Bycie prostym człowiekiem jest zaszczytem, bycie prostakiem – tylko wstydem”. Hołdując prostocie, zapraszam Was na pyszną pastę jajeczną. Przygotowałam ją z trzech składników z dodatkiem soli i pieprzu. Nic więcej nie było potrzebne. Wystarczyło zaledwie kilkanaście minut i gotowe.  I co?  I nic. Miseczka wypełniona pastą, kromka świeżego chleba, źdźbło szczypiorku. Prostota. Ale znakomita.  Składniki:  • 5 jajek • 2-3 łyżki majonezu o wyrazistym smaku • szczypiorek (opcjonalnie) • sól, pieprz  Sposób przygotowania:  1. Jajka ugotować na twardo. Ostudzić. Obrać i opłukać wodą. Pokroić w kosteczkę. Można dodać posiekany szczypiorek.     2. Dodać majonez oraz sól i pieprz.    4. Podawać ze świeżym pieczywem. Świetnie smakuje także z plasterkiem wędliny.   Smacznego. 