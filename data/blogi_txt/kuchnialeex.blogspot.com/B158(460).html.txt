Dzisiaj Walentynki. Pewnie ile osób, tyle opinii na temat tego święta, które przywędrowało do nas zza oceanu. No cóż, ja raczej nie przepadam za wstążeczkami i serduszkami, które wszędzie rzucają się w oczy. Co nie znaczy, że nie obchodzę Walentynek. Wprawdzie uważam, że uczucie okazuje się każdego dnia, a nie tylko 14. lutego, ale zazwyczaj przygotowujemy dla siebie jakieś drobne niespodzianki. Tak naprawdę świętowanie zaczęliśmy już wczoraj. Dario miał ostatnie zaliczenia i egzaminy (zdał na piątki, a jakże), więc skończył studia! Została mu jeszcze obrona pracy, ale już jest ona napisana i leży u promotora, czekając na sprawdzenie oraz recenzję. Dziś z racji Walentynek przygotuję dla chłopaków i dla mnie kolację. Zjemy ją wspólnie, a Młody i Dario dostaną jeszcze jakiś słodki drobiazg. Na naszą walentynkową ucztę podam makaronowe kokardki z wędzonym łososiem w sosie śmietanowym z tego przepisu. To pyszne danie dla wszystkich wielbicieli wędzonego łososia. Jest naprawdę świetne. Można je jeść na gorąco, od razu po przyrządzeniu (taką wersję lubi Dario) oraz kiedy lekko przestygnie, a sos nieco zgęstnieje (tę odmianę wolę ja). Ponieważ sos jest śmietanowy, doskonałym dodatkiem do tego dania jest półwytrawne lub półsłodkie białe wino, podkreślające i nieco zaostrzające smak potrawy. A może i Wy przygotujecie to danie na dzisiejszy wieczór?Składniki:• makaron kokardki (40 dag)• 40 dag wędzonego łososia• pęczek koperku• 500 ml śmietany 36%• biały pieprz• odrobina oliwy• sólSposób przygotowania:1. Na osolony wrzątek z odrobiną oliwy wrzucić makaron. Gotować do miękkości.2. W tym czasie na patelni rozgrzać odrobinę oliwy. Wrzucić kawałki łososia oddzielone od ości (ja użyłam łososiowych brzuszków i warkocza, czyli końcówek). Lekko podsmażyć.3. Do łososia wlać śmietanę, wsypać posiekany koperek i sporo białego pieprzu. 4. Całość sosu zagotować, cały czas mieszając.5. Ugotowany makaron odcedzić. Nie przelewać go zimną wodą! Ponownie włożyć do garnka, w którym się gotował.6. Do gorącego makarony wlać gorący sos. Dokładnie wymieszać i podawać. Uwaga: sos jest dość rzadki, kiedy przestygnie, gęstnieje.7. Do potrawy serwować schłodzone białe wino.Smacznego. 