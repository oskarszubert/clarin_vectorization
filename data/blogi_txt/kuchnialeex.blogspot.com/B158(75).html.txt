Umilkłam na kilka dni, ale były one dla mnie niezwykle absorbujące zawodowo. Wielkimi krokami zbliżała się studniówka. Ponieważ od ponad pięćdziesięciu lat rodzice organizują ją w szkole, zamieszanie było naprawdę duże: próby poloneza, dekorowanie sali gimnastycznej i świetlicy, mnóstwo dodatkowych ustaleń, aby w sobotę nic nas (rodziców, uczniów, no i mnie) nie zaskoczyło. Wiele osób uważa, że studniówka to świetna okazja do zabawy. Ja też tak uważałam, gdy zaczynałam pracę w szkole średniej wiele, wiele lat temu. Po części nadal tak jest, ale dla mnie studniówka to przede wszystkim praca. Jestem odpowiedzialna za wszystko: przygotowanie budynku (jest śnieg na dachu czy nie? Czy dekoracja nie stwarza zagrożenia pożarowego?), zachowanie młodzieży i ich osób towarzyszących (są w porządku czy nie?), przebieg części oficjalnej (przemówienia, polonez, organizację, itp.). To mnóstwo napięcia, nerwów i ogromna ulga rano, gdy wszystko przebiegło bez żadnych ekscesów i wpadek. Zawsze się cieszę, gdy młodzież umie stanąć na wysokości zadania i następnego dnia wszyscy jesteśmy zadowoleni. Dziś trwało jeszcze wielkie sprzątanie z udziałem uczniów klas przedmaturalnych, uczestniczyłam w kilku spotkaniach, bo mimo tego, że zaczęły się ferie, nie wszyscy mają wolne. Ja nie mam. Natomiast po powrocie do domu upiekłam pyszną babkę, na którą przepis znalazłam w dodatku „Przepisy czytelników” (4/96). Już wcześniej chciałam go wypróbować, ale ciągle wypadało mi coś innego. Tym razem nic się nie wydarzyło i babka pojawiła się na naszym stole. Okazała się przepyszna: puszysta, delikatna i aromatyczna. Można ją ozdobić lukrem na bazie soku cytrynowego, czekoladą lub cukrem pudrem. W każdej odsłonie smakuje rewelacyjnie. Polecam.   Składniki:  • 25 dag maki • 15 dag margaryny Kasia • 20 dag cukru • 25 dag serka homogenizowanego (naturalny lub waniliowy) • 3 średnie jajka  • kisiel cytrynowy • skorka starta z 1 cytryny • sok wyciśnięty z 1 cytryny • cukier wanilinowy • 4 płaskie łyżeczki(2,5ml) proszku do pieczenia   Dodatkowo (do wyboru): • lukier z tego przepisu • rozpuszczona czekolada • cukier puder  Sposób przygotowania:  1. Jajka ubić z cukrem i cukrem wanilinowym na puszystą masę, dodawać po kawałku miękką margarynę, zmiksować.Na tym etapie przygotowań ciasto wygląda jak zwarzone. To normalne :)      2. Cały czas miksując, dosypywać mąkę zmieszana z kisielem(w proszku) i proszkiem do pieczenia.     3. Następnie dodawać serek homogenizowany, skórkę i sok z cytryny.      4. Włożyć ciasto do formy z kominkiem wysmarowanej masłem i wysypanej bułką tartą.   5. Ciasto piec ok 50 minut w temp 170-180°C.   6. Po upieczeniu przestudzić i ozdobić.   Smacznego. 