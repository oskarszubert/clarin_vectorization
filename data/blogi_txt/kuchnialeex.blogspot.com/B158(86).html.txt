Wśród wielu smakołyków obecnych na świątecznych stołach pojawia się zazwyczaj biała kiełbasa. W moim domu kosztujemy ją w czasie Wielkanocy jako dodatek do żurku. Poza świętami gościła u nas raczej rzadko. Ale pewnego dnia… Wertując stary zeszyt z przepisami, odkryłam ciekawą recepturę. Spodobała mi się, więc od razu ją wypróbowałam. Kiedy oznajmiłam radośnie mężowi, że na obiad dostanie białą kiełbasę, popatrzył na mnie nieufnie. Dotąd kojarzyła nam się wyłącznie z żurkiem. A tutaj niespodzianka! Kiełbaski okryte pysznie uduszoną cebulką z leciutką piwną nutą są rewelacyjne. Bardzo nam smakują. Od chwili odkrycia tego przepisu, często zajadamy się nimi, gdy tylko mamy ochotę na pyszny i szybki posiłek. Mam nadzieję, że i Wam przypadnie do gustu, i będziecie ją przyrządzać w swoich kuchniach. Polecam…Składniki:• 5 białych kiełbasek (może ich być tyle, na ile mamy ochotę)• 4 duże cebule• 1/2 szklanki jasnego piwa• 1/2 szklanki wody• oliwa• maggi• wegeta• Delikat Knorra do mięsSposób przygotowania:1. Kiełbaski ponakłuwać ostrym widelcem lub wykałczką.2. Cebulę obrać, pokroić w talarki.3. Na patelni rozgrzać oliwę, włożyć cebulę, podsmażyć ją lekko oprószając wegetą. Kiedy się zeszkli, wlać na patelnię piwo i wodę. 4. Na drugiej patelni rozgrzać odrobinę oliwy, włożyć kiełbaskę przyprawioną delikatem Knorra, podsmażyć do zrumienienia.5. Zrumienioną kiełbaskę przełożyć do duszącej się w piwie cebuli.Dodać maggi. Całość dusić w sumie około 30 – 35 minut. Podawać z ulubionymi dodatkami. Świetnie smakuje z musztardą, ketchupem, kiszonym ogórkiem i pieczywem lub po prostu z ziemniakami.Polecam i życzę smacznego. 