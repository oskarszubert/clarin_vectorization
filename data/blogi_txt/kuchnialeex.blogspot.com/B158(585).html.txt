Po pieczonej gęsi i kaczce z farszem lub bez, przyszedł czas na indyka. Tym razem to nie był mój pomysł. Jakoś nie miałam szczególnej ochoty, aby piec wielkiego ptaka. Ale moja mama jest nieoceniona. Pamiętam jej telefon, gdy pewnego wieczora wróciliśmy z Dariem z zakupów: - Widziałaś? – usłyszałam w słuchawce. - Ale co? – zapytałam. - Nie otwierałaś lodówki? – zdziwiła się. - Nie, dopiero weszłam, nawet nie zdążyłam zdjąć butów. - To zobacz i zadzwoń – powiedziała. Zajrzałam. Chyba niepotrzebnie, bo się zdenerwowałam. Zadzwoniłam. - Mamuś, co to jest? – zapytałam. - Kupiłam indyka na święta. Upieczesz go i na pewno będzie pyszny. Słysząc niekłamaną radość w jej głosie, westchnęłam i … już nic nie powiedziałam. W świąteczną niedzielę upiekłam sześciokilowe ptaszysko. Było to dość absorbujące, ale przepyszne doświadczenie kulinarne. Polecam. Zostawiam Was z indykiem, a sama zmykam, żeby pozałatwiać tysiąc spraw. Składniki:  • 1 indyk 5-6 kg • 2 cebule • 2 ząbki czosnku • sól, pieprz,  ulubione przyprawy • 1 ½ szklanki bulionu • ¼ - ½ kostki masła • olej  Sposób przygotowania:  1. Wieczorem – dzień wcześniej – świeżego lub rozmrożonego indyka opłukać pod zimną wodą. Położyć na folii rozłożonej na blacie. Lekko osuszyć papierowym ręcznikiem. Zrobić nacięcia i włożyć w nie nogi, aby ładnie uformować tuszkę (ja wkładam jedną nogę, a drugą wówczas, gdy doprawię indyka wewnątrz).       2. Ptaka natrzeć masłem (użyć połowę masła) z wierzchu i wewnątrz.    3. Indyka doprawić solą, pieprzem, przyprawami. Natrzeć go dokładnie.   4. Środek indyka natrzeć zmiażdżonymi ząbkami czosnku, włożyć cebule pokrojone na ćwiartki.    5. Indyka przykryć folią i wstawić do lodówki. Można odstawić do w chłodne miejsce. 6. Następnego dnia rano – wyjąć indyka z lodówki. Na dno brytfanny wlać trochę oleju i ½ szklanki bulionu. 7. Indyka obłożyć plasterkami masła. Włożyć do brytfanny piersiami do góry. Przykryć.   8. Wstawić brytfannę do piekarnika nagrzanego do 200 stopni C (dół – góra). Po 30 minutach zmniejszyć temperaturę do 160 stopni i piec indyka do miękkości (licząc około 45 minut na każdy kilogram mięsa). 9. Co 20 minut wyjąć brytfannę, polać indyka pozostałym bulionem lub sosem, który wytworzył się podczas pieczenia. 10. Po upieczeniu porcjować.    11. Podawać z ulubionymi dodatkami.    Smacznego. 