Tarta Tatin to rodzaj francuskiej tarty, której nadzienie stanowią jabłka. Jak podaje źródło tarta powstała w 1898 roku w Lamotte-Beuvron. Za jej twórczynię uważa się Stéphanie Tatin, która wraz z siostrą Caroline prowadziła hotel i restaurację, istniejącą do dziś. Pewnego razu, przygotowując zwykłą tartę z jabłkami, najpierw wyłożyła formę jabłkami, a dopiero potem przykryła je ciastem. Efekt okazał się zaskakujący, zwłaszcza że Stéphanie tartę podała na gorąco. Tarta szybko stała się popisowym daniem Hotelu Tatin, a przepis rozprzestrzenił się po całym regionie Sologne. Swoją międzynarodową sławę zawdzięcza prawdopodobnie Louisowi Vaudable – restauratorowi z Paryża, który spróbował tarty podczas swojego pobytu w Lamotte-Beuvron, a następnie dodał ją do menu prowadzonej przez siebie restauracji Maxim's. Mieszkańcy Lamotte-Beuvron założyli stowarzyszenie La Confrérie des Lichonneux de Tarte Tatin, które ma promować i bronić prawdziwej tarty Tatin. Jego członkowie noszą specjalne stroje, podobne do tych, które dawniej odświętnie noszono na wsiach – niebieskie bluzy, czerwone chusty i czarne kapelusze. Co roku organizowane jest święto i targ, podczas których można dokonać degustacji tarty. Nie znam oryginalnego przepisu na to ciasto, ale ten, który znalazłam u anay w zupełności mi wystarcza. Tarta Tatin ma specyficzny smak. Jest bardzo słodka, bo owoce najpierw się karmelizują, potem oblepia je słodka masa, a warstwa ciasta jest cieniutka. Jeśli chcecie spróbować, polecam. Warto zmierzyć się z oryginalnym francuskim smakołykiem, tym bardziej, że wcale nie jest trudny do przygotowania.  Składniki:  Ciasto: • 110 g mąki pszennej (+ odrobina do wałkowania) • 25g masła • 25g smalcu   Nadzienie: • 5-6 dużych jabłek • 175g cukru • 100g cukru brązowego • 1 czubata łyżeczka cynamonu • garść rodzynek • 2 łyżki płatków migdałowych lub mielonych migdałów • masło do posmarowania formy Sposób przygotowania:  1. Naszykować  średnią, nieprzywierającą patelnię i większy od niej talerz do wyłożenia tarty. 2. Przygotować ciasto:  mąkę wsypać do miski, dodać małe kawałki masła i smalcu.   3. Tłuszcz rozetrzeć szybko, ale bardzo dokładnie końcówkami palców jak na kruszonkę, która ma przypominać „mokry” piasek.   4. Dodać 2-3 łyżki zimnej wody i szybko zagnieść ciasto.      5. Włożyć je do woreczka foliowego i włożyć do lodówki na przynajmniej 30 minut.   6. Jabłka obrać, przekroić na pół i wyciąć gniazda nasienne. 7. Spód patelni grubo posmarować miękkim masłem. Ja pokroiłam masło w cienkie plasterki i wyłożyłam nimi dno patelni.   8. Oba rodzaje cukru wymieszać razem z cynamonem i wysypać wszystko równą warstwą na maśle.       9. Ułożyć jabłka wyciętymi gniazdami do góry - układać je rozpoczynając od krawędzi patelni, a potem dokładać kolejne do środka.  Ostatnią połówkę pokroić na mniejsze kawałki i wypełnić przestrzenie.   10. Postawić patelnię na małym ogniu i zostawić, aż tłuszcz i cukier się rozpuszczą i skarmelizują. Płomień nie może być za duży, bo cukier się przypali.      11. Gdy cukier się rozpuści, dodać rodzynki (jeśli lubimy, ja pominęłam), wrzucając je pomiędzy jabłka oraz na jabłka. Od czasu do czasu poruszać patelnią, żeby nic się nie przypaliło. Kiedy jabłka będą już bardziej miękkie (ale nie rozgotowane!), a cukier uzyska bursztynową barwę, zdjąć patelnię z ognia.    12. Ciasto wyjąć z lodówki i rozwałkować na okrągły placek trochę większy niż średnica patelni. Najlepiej robić to pomiędzy dwoma foliami spożywczymi lub arkuszami papieru do pieczenia.    13. Ciasto ułożyć na owocach na patelni, wkładając wystające krawędzie do środka patelni - zamykając jabłka w środku.  Nożem zrobić kilka nakłuć, żeby sok odparował podczas pieczenia. 14. Włożyć tartę do rozgrzanego do 200 stopni C piekarnika i pieczemy 20-25 minut w opcji dół + termoobieg, aż ciasto się przyrumieni.   15. Wyjąć tartę z piekarnika i pozwolić ciastu odpocząć około 5 minut, aby karmel nieco ostygł, troszkę zgęstniał i okleił jabłka.     16. Po upływie tego czasu, przykryć patelnię dużym talerzem i szybkim, zdecydowanym ruchem odwrócić, żeby nic się nie poprzesuwało. Jeśli jakieś kawałki jabłek zostaną na patelni, przełożyć je na tartę.    17. Całość obsypać płatkami migdałowymi lub zmielonymi migdałami. Smacznego. 