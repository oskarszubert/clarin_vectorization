Tydzień minął nie wiadomo kiedy. Dni zlewały się w jedno pasmo. Dobija mnie zmiana czasu. Rano wychodzę z domu, kiedy dzień się budzi. Wracam późnym popołudniem, kiedy jest już ciemno. Jestem nieustająco zmęczona. Mam wrażenie, że zapadam w zimowy sen – jak niedźwiedź.  Końcówka tygodnia też była intensywna. W pracy miałam odbiór techniczny remontowanego budynku z udziałem władz powiatowych. Po pracy uroczystości rocznicowe związane z 11. listopada. Przyszły tydzień też nie zapowiada się spokojniej, ponieważ jadę na dwudniowe szkolenie.  Na szczęście zaczął się dłuższy weekend. Przede mną dni, które spędzimy razem. Aby zacząć go rodzinnie, rano upiekłam błyskawiczną roladę z jabłkami, którą przygotowuje się dosłownie kilka chwil. Usłyszałam o niej stojąc w kolejce w sklepie. Rozmawiały ze sobą panie, które dzieliły się swoimi kulinarnymi pomysłami na tyle głośno, że słyszeli to wszyscy. Starałam się myśleć o czymś innym, bo nie lubię przysłuchiwać się czemuś, co nie jest dla mnie przeznaczone. Nie dałam jednak rady, by całkowicie się wyłączyć. W pewnej chwili dotarła do mnie informacja o szybkim cieście. Nie był to przepis, raczej sposób wykonania. Brzmiał na tyle ciekawie, że po opuszczeniu sklepu układałam sobie w głowie to, co usłyszałam. Wymyśliłam, jak można to zrobić. I zrobiłam. Efekt zaskoczył mnie bardzo pozytywnie. Zresztą zobaczcie sami. Składniki:  • 6 jabłek • 5 dużych jajek • 1 cukier waniliowy • ¾ szklanki cukru + 2 łyżki cukru (zwykłego lub waniliowego) • 5 czubatych łyżek mąki pszennej • 1 pełna łyżka mąki ziemniaczanej • 1 łyżeczka proszku do pieczenia • 1 łyżeczka cynamonu • kawałek masła  Sposób przygotowania:  1. Jabłka obrać, odrzucić gniazda nasienne, pokroić na kawałki.   2. Posypać jabłka 2 łyżkami cukru, dodać cynamon.    3. Wymieszać owoce, aby były obtoczone w przyprawie. Zostawić.   4. Przygotować dużą blachę z piekarnika. Wyłożyć ją papierem do pieczenia. Posmarować papier masłem.    5. Jabłka wysypać na papier. Rozłożyć równomiernie. 6. Oddzielić żółtka od białek. Z białek ubić sztywną pianę z dodatkiem cukru i cukru waniliowego.    7. Dodać żółtka, zmiksować.   8. Przesiać obydwa rodzaje mąki razem z proszkiem do pieczenia.    9. Wymieszać delikatnie (najlepiej szpatułką) masę jajeczną z mąką.   10. Ciasto rozłożyć na jabłkach, wyrównać.    11. Blachę włożyć do piekarnika nagrzanego do 170 stopni C (dół + termoobieg). 12. Piec 35 minut. Sprawdzić patyczkiem, czy jest gotowe.   13. Odwrócić upieczoną roladę. Ja robię to tak: przykrywam upieczone ciasto warstwą papieru do pieczenia, przykrywam drugą blaszką i szybko odwrócić tak, aby jabłka były na górze.     14. Roladę zwinąć, aby jabłka były w środku.     15. Odstawić ciasto, aby ostygło.   16. Podawać z filiżanką kawy.   Smacznego. 