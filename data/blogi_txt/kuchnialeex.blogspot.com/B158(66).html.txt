Pamiętam je z czasów przedszkolnych. Siedzieliśmy przy stolikach na lilipucich krzesełeczkach, a przed nami na talerzach pyszniły się wielkie, dymiące kule polane zrumienioną bułką. Zgadywaliśmy na potęgę, tuż przed pierwszym kęsem, co kryje się w środku pod warstwą ziemniaczanego ciasta. Zazwyczaj odgadywaliśmy, bo owocowe nadzienie odpowiadało sezonowi: wiosna zapowiadała truskawki, wczesna jesień - wiśnie lub śliwki. Zresztą to było nieważne. Po chwili cała grupa przedszkolna zajadała ze smakiem pyszne knedle, a dokoła widać było buzie wszystkich dzieci (w tym moją) umorusane owocowym sokiem. Dzisiaj umiem przyrządzić pyszne knedle w swojej kuchni. Moi bliscy chętnie je jedzą bez względu na porę roku. Zimą wnętrze wypełniam mrożonymi owocami, a w sezonie korzystam ze świeżych. Rewelacyjnie smakują z wiśniami lub innymi sezonowymi owocami. Spróbujcie.  Składniki: • 50 dag wiśni lub innych owoców • 75 dag ziemniaków • czubata szklanka maki pszennej • 2 łyżki maki ziemniaczanej • 1 jajko • 2 łyżki masła • 2 łyżki bułki tartej • cynamon, cukier, sól • śmietana  Sposób przygotowania:  1. Owoce umyć, przekroić, wyjąć pestkę.  2. Ziemniaki ugotować w łupinkach, obrać, przepuścić przez maszynkę lub praskę.       3. Z maki pszennej, ziemniaczanej, jajka, ziemniaków i szczypty soli zagnieść ciasto.    4. Z ciasta formować wałki o grubości ok. 4 cm. Nożem odcinać krążki grubości 2 cm. Spłaszczać je w dłoniach, na środku kłaść owoc, posypując cukrem z odrobiną cynamonu. Zlepiać, formując kulki.      5. Knedle gotować w gorącej osolonej wodzie, ok.5 minut od wypłynięcia.    6. Wyjmować łyżką cedzakową. 7. Na patelni stopić masło, wsypać bułkę, lekko zrumienić. Polać knedle. Można także podawać je ze śmietaną wymieszaną z cukrem waniliowym.    Smacznego.  Przepis zgłoszony do akcji Kwitnąca wiśnia: 