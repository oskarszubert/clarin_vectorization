Wczoraj w południe zakończył się II etap konkursu na Blog Roku 2012. Moment ogłaszania wyników zastał mnie w aptece. Stałam w kolejce, kiedy zadzwonił telefon: - Widziałaś?!!! – wykrzyczała Gwiazdeczka. - Pewnie nie, bo jestem w aptece. A co miałam widzieć? - Są wyniki II etapu na Blog Roku. Jesteś na 3. miejscu!!! Ale się cieszę! - Naprawdę ? Świetnie, ja też się cieszę!  A Wy się cieszycie razem z nami? Pewnie tak, bo przecież głosowaliście na mój blog. Bardzo, bardzo Wam za to dziękuję. Podczas II etapu konkursu blog „W mojej kuchni” otrzymał 400 głosów. To znakomity wynik. Dzięki niemu pomyślałam, że to, co robię, naprawdę komuś się podoba, komuś się przydaje. To bardzo dla mnie ważne. Za to także dziękuję. Teraz blog został zakwalifikowany do III etapu. Podczas jego trwania cała dziesiątka blogów z kategorii „Zdrowie i kulinaria” będzie oceniana przez Jurorkę – Elizę Mórawską, którą znacie z blogów White Plate i Pracownia wypieków. A więc wszystko w Jej rękach. Ja czekam. I gotuję dalej :) Jutro zapraszam na pyszną zupę.  Aleex. 