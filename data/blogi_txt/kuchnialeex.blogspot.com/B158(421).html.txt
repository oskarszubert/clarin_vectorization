Kukułeczka kuka… Pamiętacie tę piosenkę? Kukułeczka to nie tylko figlarny ptaszek, ale również nazwa niezapomnianych karmelków z lekko alkoholowym nadzieniem. Zajadałam się nimi dawno temu, potem nagle zniknęły z półek sklepowych, aby pojawić się ponownie po 1989 roku. Od czasu do czasu lubię przypomnieć sobie ich smak. Ten przepis „chodził” za mną od dawna. Wielokrotnie próbowałam różnych likierów robionych na bazie cukierków, ale nie zniewalały one swoim smakiem. Postanowiłam zrobić taki, który naprawdę będzie pyszny, a każdy łyczek przypomni legendarne karmelki. I udało się. Sekret tej nalewki tkwi w proporcjach mleka, słodyczy i alkoholu. Jest ona dość słodka, ale pije się ją schłodzoną, a chłód odpowiednio balansuje smak. Jej kukułkowy kolor świetnie wygląda w kieliszku, a delikatny aromat zachęca do spróbowania. Polecam. Rewelacyjna, aby delektować się nią przy kominku, w ciemny, zimowy wieczór, gdy jesteśmy w domu we dwoje…Składniki:0,75 l niesłodzonego mleka skondensowanego1/4 szklanki wody0,5 kg cukierków „Kukułki”300 ml spirytusuaromat waniliowySposób przygotowania:1. Do garnka z grubym dnem wlać wodę i mleko.2. Cukierki odwinąć z papierków i włożyć do garnka z mlekiem i wodą.3. Gotować na małym płomieniu, cały czas mieszając. Karmelki będą się powoli rozpuszczać, mleko zmieni kolor na ciemnoczekoladowy.4. Gotować od chwili zawrzenia 3-4 minuty. Odstawić. Kiedy nieco przestygnie, dolać do smaku aromat waniliowy . Całość ostudzić.5. Zimny płyn przecedzić przez sitko wyłożone gazą, aby nalewka była doskonale aksamitna.6. Ostrożnie, cały czas mieszając, wlewać spirytus.7. Gotową nalewkę przelać do butelek i odstawić do lodówki.Nalewkę można przechowywać nawet kilka tygodni, ale jest tak pyszna, że zapewne tyle nie postoi. Butelka bardzo szybko się opróżnia. Z podanych składników otrzymamy ok. 1,3 l nalewki.Polecam i życzę smacznego. 