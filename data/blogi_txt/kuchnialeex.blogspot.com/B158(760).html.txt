Zaczął się długi weekend. Dla niektórych szczęśliwców to aż 9 dni wolnego, dla mnie tylko wtorek, środa, czwartek. Dobre i to. W piątek zaczynają się matury, ale to dopiero pojutrze. A dziś zapraszam Was na sernik, który znalazłam już jakiś czas temu na tej stronce. Jest pracochłonny, to prawda, ale wart każdej minuty, którą mu poświęciłam. Zrobiłam go przedwczoraj, wczoraj cała rodzina i znajomi mieli okazję, żeby go spróbować. Ja też posmakowałam odrobinkę. Jest wspaniały, to jedno z lepszych ciast, jakie jadłam. Moi goście też byli tego zdania. Sernik błyskawicznie zniknął z patery i z talerzyków. Dobrze, że wcześniej zrobiłam zdjęcie, bo z ciasta nie został nawet okruszek. Jest wyśmienity. Gorąco polecam.  Składniki:  Spód: • 65 g ciemnej czekolady • 2 łyżeczki kawy rozpuszczalnej w proszku • 1 łyżka likieru Amaretto* • 65 g miękkiego masła • 50 g drobnego cukru • 1 jajko • 40 g mąki • 14 - 16 podłużnych biszkoptów  Do nasączenia biszkoptów: • 2 płaskie łyżeczki żelatyny w proszku • 50 ml wody • 2 łyżki kawy rozpuszczalnej w proszku • 2 łyżki likieru Amaretto  Masa serowa: • 500 g sera śmietankowego trzykrotnie zmielonego  • 500 g sera mascarpone • 1 szklanka drobnego cukru • 3 łyżki mąki ziemniaczanej • 5 jajek • 1/2 szklanki śmietanki kremowej 36% • 2 łyżeczki ekstraktu z wanilii • 2 łyżki likieru Amaretto  Wierzch: • 300 g gęstej, kwaśnej śmietany 18% • 3 płaskie łyżki drobnego cukru • 2 łyżeczki kawy rozpuszczalnej w proszku • 2 łyżki likieru Amaretto  Sposób przygotowania:  1. Najpierw przygotować spód: Piekarnik rozgrzać do 175 stopni C. Czekoladę połamać na kostki, roztopić, ostudzić (powinna być lekko ciepła).    2. Kawę rozpuścić w gorącym likierze Amaretto, ostudzić.    3. Miękkie masło ucierać z cukrem przez około 7 minut, aż będzie puszyste. 4. W innej miseczce ubijać jajko przez 7 minut.    5. Na zmniejszonych obrotach miksera połączyć utarte masło z ostudzoną czekoladą, następnie z przesianą mąką, a na koniec z ubitym jajkiem oraz rozpuszczoną kawą.      6. Gładką masę przełożyć do przygotowanej formy o średnicy 26 cm, wyrównać powierzchnię i ułożyć biszkopty, wciskając je do połowy w masę.     7. Wstawić do piekarnika, piec przez 8 minut.    8. Po wyjęciu z piekarnika odczekać, aby spód zastygł.    9. Teraz czas nasączyć biszkopty: Żelatynę zalać 1 łyżką chłodnej wody i odstawić na 5 minut.  10. W rondelku zagotować 50 ml wody i rozpuścić w niej kawę, zdjąć z ognia, dodać żelatynę i mieszać aż żelatyna całkowicie się rozpuści.     11. Wymieszać z likierem, ostudzić i odczekać około 15 minut, aż troszkę zgęstnieje (można wstawić w chłodne miejsce lub w tym czasie przygotować masę serową).    12. Nasączyć biszkopty (dzięki żelatynie nie przemoczy ona całych biszkoptów, stworzy tylko zewnętrzną powłokę).   13. Masa serowa: Piekarnik nagrzać do 175 stopni. Do misy miksera włożyć ser twarogowy razem z serem mascarpone i mąką ziemniaczaną. 14. Ucierać mieszadłem miksera przez około 2 - 3 minuty na średnich lub niskich obrotach miksera, aż masa będzie gładka. 15. Stopniowo dodawać cukier, cały czas miksując na małych obrotach miksera (starając się nie napowietrzać masy przez zbyt szybkie miksowanie).    16. Wbijać kolejno jajka miksując przez około 30 sekund po każdym dodanym jajku.    17. Na koniec zmiksować ze śmietanką, ekstraktem z wanilii i likierem Amaretto. 18. Masę delikatnie wylać na spód, wyrównać powierzchnię i ustawić na kratce piekarnika w środkowej jego części.       19. Piec przez 15 minut, następnie zmniejszyć temperaturę do 120 stopni i piec przez kolejne 90 minut, do czasu aż masa serowa się zetnie (środek może pozostać nieco luźniejszy). 20. Polewa na wierzch: Gęstą śmietanę wymieszać z cukrem.     21. Kawę rozpuścić w gorącym likierze Amaretto i ostudzić.    22. Pozostawić około 2 łyżeczki kawy do zrobienia wzorków, resztę wymieszać ze śmietaną.     23. Sernik wyjąć z piekarnika i rozprowadzić na nim śmietanę równą warstwą, nałożyć łyżeczką odłożoną kawę i rozsmarować ją na powierzchni śmietany tworząc fantazyjny wzór. Wstawić z powrotem do piekarnika na 15 minut.    24. Sernik wyjąć z piekarnika i ustawić na kratce, ostudzić. Gdy będzie całkowicie zimny, zdjąć obręcz i wstawić do lodówki na całą noc.    Smacznego.  Kilka uwag autorki o serze (cytuję):  • W zależności od tego jakiego użyjemy sera, jaką będzie miał konsystencję, gęstość i zawartość tłuszczu, taki otrzymamy sernik. Im ser będzie bardziej zwarty i tłusty, tym sernik będzie miał bardziej gęstą, „twarogową” konsystencję i będzie lepszy, smaczniejszy. Sernik z rzadszego i chudszego sera będzie miał bardziej „piankową” konsystencję, lżejszą i deserową, będzie też potrzebował dłuższego czasu pieczenia. Ewentualnie do takiego chudego sera można np. dodać w proporcjach pół na pół sera mascarpone. • Do tego sernika można użyć klasycznego twarogu tłustego (takiego kupionego na wagę), zmielonego dwu lub trzykrotnie w maszynce do mięsa lub utartego w makutrze. Trzeba tylko nadać mu smak i konsystencję sera śmietankowego. Należy więc zmielić go razem ze 100 g masła. Jeśli twaróg jest bardzo suchy i nieśmietankowy można wymieszać go z gęstą śmietaną 18% lub 30% (maksymalnie 200 g, ilość zależy od tego jak suchy i zbity jest twaróg). • Dobre są też twarożki śmietankowe półtłuste „w kostkach” po 250 g lub też wszelkiego rodzaju twarożki „babuni” również paczkowane np. w opakowaniach foliowych, okrągłych. Trzeba je koniecznie zmielić w maszynce do mięsa bo mają grudkowatą konsystencję. Dobrze jest patrzeć na zawartość tłuszczu w serach, im więcej tym lepiej. 4% tłuszczu to zdecydowanie za mało na dobry sernik. Dlatego można dodać do nich np. ser mascarpone. 