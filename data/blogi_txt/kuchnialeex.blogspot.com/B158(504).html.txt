Najbardziej zaciekawiła mnie nazwa tego niezwykłego ciasta, pochodząca od monastyru. Monastyr albo monaster (ze staroruskiego od gr. μοναστήριον monasterion) to tradycyjna nazwa klasztoru w Kościołach wschodnich. Pierwotnie monastyr oznaczał zespół oddzielnych pomieszczeń mieszkalnych mnichów objętych klauzurą, w późniejszym okresie termin ten nabrał znaczenia odpowiadającemu klasztorowi w chrześcijaństwie zachodnim. Monastery często obok zasadniczej części obejmują także zabudowania gospodarcze wykorzystywane przez zakonników, a także pewne elementy architektoniczne związane z obronnością. Obronny charakter budynku wyraźnie widoczny jest zwłaszcza w architekturze rosyjskiej. Duże monastery męskie, zwłaszcza te znaczące nazywane są ławrami, posiadają niekiedy charakter stauropigialny, co oznacza, iż podlegają bezpośrednio zwierzchnictwu patriarchy. Tyle źródło.  A ciasto znalazłam u Krystyny911 (dziękuję), jest ono też bardzo popularne  na rosyjskich forach i blogach. Przepisów na nie jest mnóstwo. Występuje też pod różnymi nazwami: "Шалаш", "Вишня в сотах", "Поленница", "Вишнёвый сад", "Соты", "Крыша", "Вишневая горка", "Девичий монастырь", "Дрова под снегом". Podstawą Monastyrskiej izby jest zawsze ciasto kruche, wiśnie i gęsta, tłusta śmietana. Ciasto jest pracochłonne, ale choć raz warto je zrobić. Dziś prezentuję je specjalnie dla wszystkich babć i Agnieszek – które mają swoje święto. Z najlepszymi życzeniami od Aleex. Składniki:  Ciasto:  • 2.5 szklanki mąki • 200 g margaryny • 200 g śmietany (18%) • 1 jajko • 50 g cukru • 1 łyżka koniaku  • szczypta soli • 1 płaska łyżeczka proszku do pieczenia • 6 kostek ulubionej czekolady (do posypania)  Nadzienie: • 1,2 kg wiśni bez pestek (mogą być mrożone)  Śmietana do przełożenia: • 1 l gęstej śmietany 18% • ok. 100 g cukru  Sposób przygotowania: Przygotowanie ciasta najlepiej rozłożyć na 2 dni.  1. Pierwszego dnia wieczorem odstawić śmietanę (1 litr) do odcieknięcia. Sitko wyłożyć grubą warstwą gazy i wstawić do miseczki.  2. Na gazę wylać śmietanę. Odstawić do lodówki na całą noc.   3. Na drugi dzień wszystkie składniki ciasta posiekać. Połączyć mąkę z cukrem, solą i margaryną. Dodać jajko i śmietanę oraz koniak. 4. Szybko zagnieść ciasto. Uformować je w kulę, włożyć do woreczka foliowego, żeby nie obeschło się i włożyć do lodówki na 2 godziny.    5. W czasie oczekiwania przygotować wiśnie. Trzeba bardzo dokładnie odcedzić owoce z soku. 6. Schłodzone ciasto podzielić na 15 równych części.   7. Każdą z nich rozwałkować na prostokąt o długości ok. 25-30 cm i szerokości ok. 9-10 cm. 8. Wzdłuż długiego brzegu prostokąta układać wiśnie, jedna przy drugiej.    9. Zawinąć owoce i zlepić. Ma powstać rulonik z wiśniami w środku. Końce ruloników dokładnie zacisnąć. 10. Ruloniki ułożyć na blaszce wyłożonej papierem do pieczenia i piec ok. 25 minut w piekarniku nagrzanym do 190 stopni.    11. Po upieczeniu, odstawić do pełnego wystudzenia na kratce. 12. Śmietanę wyjąć z lodówki i wymieszać z cukrem.     13. Na talerzu lub paterze ułożyć 5 ruloników jeden obok drugiego. 14. Polać je śmietaną.    15. Ułożyć  na pierwszej warstwie kolejne 4 ruloniki i znów wykładamy warstwę śmietany.     16. Układamy kolejne warstwy przekładane śmietaną: 3 ruloniki, 2 ruloniki, 1 rulonik.      17. Całość posypać utartą czekoladą. Wstawić do lodówki na kilka godzin.    Smacznego. 