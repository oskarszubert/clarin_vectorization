95. rocznica odzyskania niepodległości. Od kilku dni słychać w mediach różne pomysły, jak czcić to święto. Jak zwykle są diametralnie różne. Od lat to samo. Staram się nie oglądać programów publicystycznych ani nie słuchać radia, bo nie mogę znieść tych nieustających kłótni. Jak to jest, że ważne sprawy, uroczystości, które powinny jednoczyć Polaków, wywołują w nas najbardziej negatywne emocje? Szacowni ludzie zaproszeni do studia radiowego obrażają się nawzajem i sprowadzają prowadzoną dyskusję do poziomu rynsztoka. Naprawdę nie można inaczej? Ja się na takie święto nie godzę. Idę na mszę za ojczyznę, razem z uczniami złożę kwiaty podczas miejskich uroczystości. Zrobię obiad, na który, zamiast gęsi (nie dostałam, niestety), podam piersi z kaczki. A po obiedzie spotkamy się z bliskimi, pójdziemy na spacer lub pobędziemy ze sobą i przypomnimy ważne dla nas wydarzenia.  Składniki:  • 2 piersi z kaczki ze skórą • 2 ząbki czosnki • tymianek lub majeranek • przyprawa uniwersalna • olej  Sposób przygotowania:  1. Piersi  kaczki opłukać pod zimną wodą, lekko natrzeć olejem.   2. Skórę naciąć kilka razy bardzo ostrym nożem.   3. Każdą pierś z obu stron oprószyć przyprawą i tymiankiem.    4. Czosnek pokroić w cieniutkie plasterki, obłożyć mięso. Wstawić do lodówki na kilka godzin. 5. Na patelni rozgrzać olej. Kłaść piersi skórą do dołu. Smażyć około 8 minut.   6. Przewrócić na drugą stronę, dosmażyć kolejne 5 minut. Jeśli wolicie krwiste mięso, można czas smażenia drugiej strony skrócić do 2-3 minut.   7. Pierś zdjąć z patelni, położyć na desce, pokroić na plasterki. Jeśli chcemy mieć pewność, że mięso będzie upieczone, można, przed pokrojeniem, przełożyć je do naczynia żaroodpornego i wstawić do gorącego piekarnika (175 stopni C) na 15 minut. Nie jest to jednak konieczne.    8. Można przygotować bardzo ciekawy smakowo podkład z sosu: Wystarczy na patelni rozgrzać sos lub smak mięsny. Dodać miąższ z kilku  (3-4) dojrzałych śliwek i szczyptę cynamonu. Zagotować. Sosem posmarować tę część talerza, na którym leżeć będzie mięso kaczki.     9. Pokrojoną pierś ułożyć na talerzu, podawać z ulubionymi dodatkami.   Smacznego. 