Dziś wracam do normalnej pracy. Nareszcie koniec ustnych matur. Wprawdzie egzaminy jeszcze trwają, ale ja już swoje odbyłam. Stęskniłam się za tradycyjnymi lekcjami. No i za swoją klasą. Ponieważ już trochę odreagowałam prawie dwutygodniowy maraton, znów nabrałam ochoty, by wejść do kuchni. To znak, że wracam do życia! Aby spokojnie się rozkręcić, przygotuję kolorowe ptasie mleczko. Wybrałam najprostszą jego wersję, którą robi się bardzo szybko. Wystarczy naprawdę kilka chwil, aby móc delektować się pysznym deserem. Jest świetny na nadchodzące ciepłe dni. No i kolejną jego zaletą jest obniżona wartość kaloryczna. To coś w sam raz dla wszystkich. Polecam.Składniki:• 4 galaretki o różnych kolorach: cytrynowa, wiśniowa, agrestowa, truskawkowa• 3 szklanki mleka skondensowanego niesłodzonego• owoce (opcjonalnie)Sposób przygotowania:1. Rozpuścić galaretkę agrestową w 1 szklance wrzątku. Ostudzić.2. Jedną szklankę zimnego mleka zmiksować na gęstą pianę (trwa to chwilkę).3. Do mlecznej piany wlać ostudzoną galaretkę, zmiksować, przelać do naczynia, tortownicy lub pucharków. Wstawić do lodówki.4. Rozpuścić galaretkę wiśniową w 1 szklance wrzątku. Ostudzić.5. Kolejną (jedną) szklankę mleka zmiksować na gęstą pianę.6. Do mlecznej piany wlać ostudzoną galaretkę, zmiksować, ostrożnie wylać na zastygniętą pierwszą warstwę. Wstawić do lodówki.7. Rozpuścić galaretkę cytrynową w 1 szklance wrzątku. Ostudzić.8. Ostatnią (jedną) szklankę mleka zmiksować na gęstą pianę.9. Do mlecznej piany wlać ostudzoną galaretkę, zmiksować, ostrożnie wylać na zastygnięte dwie warstwy. Wstawić do lodówki.10. Rozpuścić galaretkę truskawkową w 1,5 szklanki wrzątku. Ostudzić. Można dodać owoce. Jeśli są mrożone, włożyć je bez rozmrażania do gorącej galaretki. Kiedy zacznie krzepnąć, wyłożyć ją na zastygnięte warstwy ptasiego mleczka.11. Przechowywać w lodówce. Podawać schłodzone.Smacznego.Deser, wbrew pozorom, robi się naprawdę szybko. W czasie zastygania jednej warstwy robimy drugą i wszystko trwa dosłownie kilka chwil.®"Oznaczenie słowne  "PTASIE MLECZKO(R)" stanowi zarejestrowany znak towarowy chroniony a rzecz E. Wedel sp. z o.o." 