Miałam dziś zaprosić Was na jagodzianki z twarożkiem, ale na zewnątrz panują takie upały, że przecież nikt nie ma ochoty na siedzenie w kuchni przy rozgrzanym piekarniku. A więc bułeczki będą za kilka dni, a dziś zapraszam na zapowiadaną już wcześniej letnią sałatkę z fasolką. Przepis zachwalała w pracy moja koleżanka, Ewa. Wszystkie spisałyśmy sobie składniki, a ja od razu postanowiłam go wypróbować. Dobrze, że nie czekałam, bo sałatkę robi się kilka chwil, a smakuje naprawdę bardzo dobrze. Jest znakomita jako dodatek do różnych dań, także tych z grilla lub po prostu z kawałkiem świeżego pieczywa. No i nie wymaga włączania piekarnika, co dzisiaj, przy tropikach za oknem, jest bezcenne. Zapraszam.  Składniki:  • 1 puszka czerwonej fasolki • 1 pęczek szczypiorku • 1 pęczek rzodkiewki • 2 pomidory • 2 świeże ogórki  Sos: • 2 łyżki śmietany 12% • 2 łyżki majonezu z czosnkiem Kieleckiego • 2 łyżki  jogurtu naturalnego • sól, pieprz • 2 ząbki czosnku  Sposób przygotowania:  1. Fasolkę opłukać na sitku pod zimną wodą. Odsączyć.   2. Szczypiorek posiekać. Przełożyć do salaterki.   3. Pomidory sparzyć, obrać ze skórki. Usunąć pestki, pokroić w kostkę i dodać do sałatki. 4. Ogórki obrać, pokroić w kostkę, dodać do salaterki. 5. Rzodkiewkę pokroić w kostkę, dołożyć do pozostałych składników. Dodać przygotowaną wcześniej fasolkę. Wymieszać.     6. Zrobić sos: w salaterce wymieszać jogurt, majonez i śmietanę. Polecam do wypróbowania nowy produkt – Majonez z czosnkiem Kielecki. 7. Wcisnąć ząbki czosnku do sosu, dodać sól, pieprz i wymieszać. 8. Składniki sałatki wymieszać, polać sosem.     9. Podawać ze świeżym pieczywem.    Smacznego. 