Przepis na tę szarlotkę znalazłam na blogu chillibite. Od razu spodobało mi się to ciasto, po prostu musiałam, no musiałam je upiec. I nie żałuję, chociaż szarlotka jest dość pracochłonna. Jednak dla wyśmienitego efektu końcowego warto się poświęcić. Kruche ciasto i wysoooka warstwa cieniutkich plasterków jabłek smakują rewelacyjnie. Należy tylko pamiętać, aby użyć odpowiedniego gatunku owoców, najlepiej szarej renety, która nie rozpadnie się podczas pieczenia.  A kiedy wyjmiemy z piekarnika złociste ciasto, pozostaje tylko delektować się dużą porcją z odrobiną cukru pudru. Świetnie smakuje na ciepło z dodatkiem lodów waniliowych. Polecam.Składniki:• 3 szklanki mąki krupczatki (50 dag)• 250g margaryny• ½ szklanki cukru pudru (10 dag)• 2 łyżeczki proszku do pieczenia• 2 żółtka• 2 łyżki śmietany• 2,5 - 3 kg szarej renety• 4 łyżki cukru pudru• 2 łyżeczki cynamonuSposób przygotowania:1. Rozgrzać piekarnik do 170°C.2. Margarynę, śmietanę i jajka wyjąć z lodówki.3. Szybko posiekać razem mąkę, proszek do pieczenia, margarynę i cukier puder. Dodać żółtka, śmietanę i szybko zagnieść spójne ciasto.4. Formę wielkości ok. 22x30 cm  wyłożyć papierem do pieczenia, dno wylepić 2/3 ciasta i wstawić razem z formą  do lodówki na ok. godzinę. Resztę – 1/3 ciasta – schować w woreczku do zamrażarki.5. Po schłodzeniu ciasta obrać i pozbawić gniazd nasiennych wszystkie jabłka. Następnie pokroić owoce na cieniutkie plasterki. Można użyć szatkownicy (ja tak zrobiłam) lub malaksera.6. Do miski, w której są jabłka, dodać cukier puder, cynamon i delikatnie wymieszać, by przyprawy oblepiły wszystkie jabłka, należy uważać, by nie połamać plasterków.7. Na wychłodzone ciasto w blasze wyłożyć wszystkie jabłka, układając plasterki poziomo - warstwa będzie bardzo wysoka (ok 6 cm), dokładnie docisnąć i wyrównać.8. Na wierzch zetrzeć ciasto z zamrażalnika. Piec ok. 80 min – do zrumienienia się wierzchu. Po wystudzeniu posypać cukrem pudrem.Smacznego.Przepis dodany do akcji:Sezon na jabłka 