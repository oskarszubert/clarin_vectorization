Dzisiaj proponuję Wam pyszny sos ze świeżych grzybów, które coraz częściej pojawiają się w naszych lasach, można je kupić na straganach (pamiętajcie, żeby kupować tylko z pewnego źródła!!!), pełno ich także przy polskich drogach na prowizorycznych stoiskach grzybiarzy. Szkoda byłoby nie wykorzystać tego daru natury. Ale grzyby, oprócz tego, że są pyszne, bywają również niebezpieczne. Mogą zabić, jeśli damy się zwieść pozorom lub nazbyt zaufamy naszym nie najlepszym umiejętnościom. Dlatego zbierajmy tylko te okazy, co do których mamy całkowitą pewność i wiemy, że po uczcie z grzybami w roli głównej pozostanie tylko pyszne wspomnienie.Sos grzybowy od zawsze gotowała moja mama. Tata, zapalony grzybiarz, co roku przywoził do domu ogromne ilości różnych gatunków. Zresztą do dziś rozpoznaje je bezbłędnie. Mama oczyszczała grzyby, a potem przygotowywała z nich same pyszności. Ja najbardziej lubiłam sos grzybowy. Pasję wędrówek po lesie w poszukiwaniu grzybów odziedziczył po dziadku Młody. Uwielbia chodzić do lasu i spędzać tam całe godziny. Z takich wypraw przynosi mi grzyby. Ma swoje ulubione miejsce, w którym rosną czarne kozaki, wie, gdzie znaleźć podgrzybki. I co najważniejsze – świetnie zna różne gatunki grzybów i znakomicie je rozpoznaje. W poprzednim roku wszystkie domowe zapasy: marynaty i suszone grzyby, pochodziły ze zbiorów Młodego. W tym roku znów coraz częściej wędruje po lesie. Tylko patrzeć, jak będę musiała brać się za gotowanie…Składniki:• różne gatunki grzybów: kurki, gołąbki, podgrzybki, kozaki• natka pietruszki• śmietana 18%• mąka krupczatka• cebula• wegeta• pieprzSposób przygotowania:1. Grzyby oczyścić, pokroić na kawałki, bardzo dokładnie kilka razy wypłukać, przełożyć do garnka i zalać zimną wodą. Wstawić na gaz.Zagotować, odcedzić.Ponownie zalać zimną wodą i zagotować. 2. Cebulkę obrać, surową pokroić w drobniutką kosteczkę,podsmażyć na złoty kolor i dodać do gotujących się grzybów.3. Dodać wegetę, pieprz i nieco posiekanej natki pietruszki.4. Całość gotować  1,5 godziny na małym ogniu.5. Pod koniec gotowania rozmieszać w miseczce mąkę krupczatkę z zimną wodą. Powoli dodawać do sosu mieszając, aby nie powstały grudki.6. Zagęszczony sos zaprawić dodatkowo śmietaną.Smacznego.Przepis dodany do akcji:Grzybobranie-2010 