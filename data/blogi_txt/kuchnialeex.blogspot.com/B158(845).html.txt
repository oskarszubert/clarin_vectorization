To, co się dzieje ostatnio w moim życiu to istne szaleństwo! Siedzę w pracy od rana do popołudnia. Wdrażam się w nowe obowiązki. Czas mija mi między układaniem planu, czytaniem rozporządzeń, robieniem arkuszy a zapoznawaniem się z umowami i podejmowaniem różnych decyzji. Chciałam to mam, dlatego nie narzekam. Pojęcie „wolne” nie istnieje dla mnie. Na dodatek Młody zagwarantował nam atrakcyjną końcówkę wakacji. We wtorek miałam luźniejszy wieczór. Po pracy i dużych zakupach usiadłam na 5 minut. Zadzwonił telefon. Usłyszałam głos kolegi Młodego, który powiedział, że Młody miał wypadek i „ma coś z nogą”. W minutę byliśmy w samochodzie. Pojechaliśmy na plac. Przyznaję, gdy zobaczyłam Młodego leżącego na ziemi, zrobiło mi się gorąco. Okazało się, że ma poważny uraz kolana. Zaliczyliśmy pogotowie, dostaliśmy skierowanie na chirurgię dziecięcą, więc czekała nas wyprawa do szpitala w pobliskim mieście. Pojechaliśmy. Przeżyliśmy ostry dyżur, lekarza, prześwietlenia, badania. Wróciliśmy do domu o północy z Młodym, któremu założono na nogę szynę. Na szczęście na razie bez gipsu. Jutro czeka nas kolejna wizyta w szpitalu i ponowne badania. Aż się boję, co wyjdzie. Ale to dopiero jutro. A dzisiaj proponuję Wam przepyszną tartę, którą niedawno piekłam w wolnej chwili. To taka inna wersja krakowskiej malinowej pai, tym razem z wiśniami i kokosową bezą. Rewelacja. Gorąco, gorąco polecam. Będzie doskonała na nadchodzący ostatni weekend wakacji.  Składniki:  Kruche ciasto: • 50 dag mąki • 25 dag masła • 7 łyżek mleka • 4 łyżki oleju • 1 jajko • 1 małe opakowanie proszku do pieczenia (5g) • 1 małe opakowanie cukru waniliowego (8g)  Masa wiśniowa: • 40 dag wydrylowanych wiśni (świeżych lub mrożonych) • 1 torebka kisielu wiśniowego (można zastąpić go 3 łyżkami mąki ziemniaczanej i 3 łyżkami cukru)  Piana kokosowa: • 3 białka • 1 szklanka cukru • 10 dag wiórków kokosowych  Sposób przygotowania:  1. Przygotować ciasto: mąkę przesiać, dodać resztę składników i zagnieść.    2. Z ciasta uformować kulę i włożyć ją owiniętą w folię do lodówki na pół godziny.    3. Formę do tarty wysmarować masłem. 4. Schłodzonym ciastem wylepić formę do tarty.    5. Podpiec ciasto w piekarniku nagrzanym do 200 stopni C przez 20 minut na złoty kolor. Wystudzić.    6. Wymieszać owoce z kisielem w proszku (lub z mąką i cukrem).    7. Owoce ułożyć na cieście.    8. Ubić pianę z białek i cukru. Delikatnie połączyć z wiórkami kokosowymi.    9. Pianę ułożyć na owocach.    10. Piec tartę przez 20 minut w temperaturze 180 stopni C.    Smacznego. 