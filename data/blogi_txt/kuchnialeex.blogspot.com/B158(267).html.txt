Nareszcie zaczyna się weekend. Za mną pracowity tydzień, a dzisiejszy wieczór spędziłam razem z uczniami na uroczystej Gali Mistrzów Sportu (...). Impreza była świetna. Wyróżniający się sportowcy i ich trenerzy otrzymali wyróżnienia i nagrody. Uroczystość uatrakcyjnił występ zespołu Avocado – rewelacja! Po powrocie do naszego miasteczka razem z Dariem rozwieźliśmy dzieci do domów. W życiu nie puściłabym ich samych po ciemku. A po przybyciu do naszego mieszkanka okazało się, że moi chłopcy i Gwiazdeczka już zdążyli poczęstować się pysznym ciastem, które dla nich upiekłam. Na co dzień nie mam czasu, aby spędzać w kuchni długie godziny, ale w weekend lub tuż przed nim zawsze staram się przygotować chłopakom (a dziś także Gwiazdeczce, która, po świetnie zaliczonej sesji, przyjechała do domu) coś pysznego. Mój wybór padł na ciasto z przepisu vanilii20. Ekskluzywna biała dama jest naprawdę wyjątkowa. Nie tylko smaczna, ale również okazała i taka... wykwintna. Świetnie może zastąpić tort, będzie odpowiednia na każdą okazję. Polecam. Składniki:  • biszkopt  z 8 jaj upieczony z tego  przepisu • 0,5 l śmietanki kremówki • puszka brzoskwiń w syropie • 3-4 łyżki żelatyny  • 0,5 kg twarogu 3-krotnie mielonego • 16 łyżek cukru • cukier wanilinowy (duża porcja) • 2 budynie waniliowe bez cukru (najlepiej Dr O'etker) • 1 kostka masła • 0,5 kostki masła • 15 dag wiórków kokosowych • 0,75 l mleka  Sposób przygotowania:  1. Upiec biszkopt z 8 jaj według tego  przepisu. Usunąć papier do pieczenia.    2. Upieczony biszkopt ostudzić na kratce, przeciąć na dwa blaty. 3. Przygotować masę serową: kremówkę ubić na sztywno, dodać 7 łyżek cukru i cukier wanilinowy.     4. Następnie dodać twaróg oraz żelatynę rozpuszczoną w 1/3 szklanki wody i ostudzoną.      5. Wymieszać lub zmiksować całość tak, aby składniki dokładnie się z sobą połączyły. 6. Na koniec dodać pokrojone w kawałki owoce.    7. Do blaszki włożyć jeden blat biszkoptowy. Wyłożyć na niego masę serową.    8. Przykryć drugim blatem i wstawić do lodówki. Jeśli lubimy wilgotne biszkopty, blaty można nasączyć syropem z brzoskwiń połączonym z wodą.    9. Przygotować masę budyniową: ugotować budynie w 0,75 l mleka z 8 łyżkami cukru.     10. Ostudzić, a następnie utrzeć z kostką masła (ucieramy najpierw masło i stopniowo dodajemy zimny budyń).      11. Masę budyniową wyłożyć na biszkopt.    12. Przygotować posypkę kokosową: na patelni rozpuścić pół kostki masła. Dodać 1 łyżkę cukru i wiórki kokosowe, przyrumienić.        13.Kiedy ostygną ( nie mogą być ciepłe, ponieważ rozpuszczą masę budyniową!),  posypujemy nimi warstwę budyniową.        Smacznego. 