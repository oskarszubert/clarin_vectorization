Czy słyszeliście o cieście „styropian”? Nazwa nie brzmi zbyt zachęcająco, prawda? A jednak postanowiłam je zrobić, bo czytałam na jego temat bardzo wiele pochlebnych opinii. Skorzystałam z przepisu Evenki, ale zmodyfikowałam go trochę, aby odpowiadał moim upodobaniom smakowym. Efekt był rewelacyjny! Puszysta masa przypominająca delikatniutki sernik z leciutkim posmakiem kokosa, kruche ciasto i soczyste kawałeczki ananasa dały świetną kompozycję smakową pina colady. Podczas pieczenia ciasta w domu unosił się obłędny zapach. Dario ledwo doczekał się chwili, gdy styropian przestał być gorący i zjadł nieprzyzwoitą ilość tego smakołyku. Potem stwierdził, że to jeden z najlepszych serników, jakie jadł. Za nic nie dał się przekonać, że to nie jest sernik. Kiedy mu to udowodniłam, powiedział, że wszystko mu jedno, z czego ciasto jest zrobione, ale na święta on znów chce je zjeść. A więc na święta będzie powtórka. Ciasto doskonale sprawdzi się jako wykwintny wypiek. I na dodatek jest bardzo tanie, co w dzisiejszych czasach na pewno nie jest bez znaczenia. Polecam.  Składniki:  Ciasto: • 3 szklanki mąki • 1/2 szklanki cukru pudru • 5 żółtek • 2 łyżeczki proszku do pieczenia • 250 g masła lub margaryny  Masa śmietanowa: • 1 litr śmietany 18% • 10 dag wiórków kokosowych • 5 białek • 1 szklanki cukru • 1 łyżka mąki ziemniaczanej • 1 budyń śmietankowy duży (dałam mały i dosypałam więcej mąki ziemniaczanej) • 1 puszka ananasa w kawałkach  Sposób przygotowania:  1. Z podanych składników zagnieść ciasto i podzielić na 2 części.     2. Jedną część wyłożyć na spód blaszki (23 x 33 cm). Można ją zetrzeć na tarce i lekko uklepać – będzie szybciej i łatwiej. Drugą włożyć do zamrażarki.    3. Blaszkę z ciastem wstawić na 15 minut do piekarnika nagrzanego do 180 stopni C. Lekko przestudzić. 4. W tym czasie zrobić masę: białka ubić z cukrem, dodać śmietanę oraz pozostałe składniki (oprócz owoców) i wymieszać.     5. Na podpieczone ciasto wyłożyć kawałki ananasa. Na owoce wyłożyć masę.    6. Na wierzch zetrzeć drugą część ciasta. Piec ok. 50 minut w temperaturze 180°C.        Smacznego. 