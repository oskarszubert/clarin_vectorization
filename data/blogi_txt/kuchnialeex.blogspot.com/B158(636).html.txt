Dzisiejsza niedziela będzie lekko zwariowana. W mojej szkole jest zwyczaj, że klasy przedmaturalne, pod opieką wychowawców, sprzątają dekoracje po studniówce. Część z wystroju mogą schować na przyszłoroczną zabawę, część po prostu trafia do kosza. W poprzednich latach studniówka odbywała się w ostatnią sobotę pierwszego semestru, tuż przed feriami. Sprzątanie wypadało więc już w wolny poniedziałek. W tym roku pani dyrektor zdecydowała, że młodzież będzie się bawić tydzień wcześniej. To powoduje przesunięcie daty sprzątania z poniedziałku na niedzielę. Trzeba to zrobić wcześniej, bo przecież w poniedziałek normalnie odbywają się zajęcia. Ponieważ jestem wychowawczynią klasy przedmaturalnej, musiałam wcześniej wstać, by przygotować wstępnie obiad dla chłopaków. Niedługo wychodzę do pracy, ale w lodówce, oprócz różnych produktów, schowałam pyszną niespodziankę na spokojne (mam nadzieję), niedzielne popołudnie. Zrobiłam pralinki Bounty według tego przepisu. Efekt jest przepyszny. Polecam.  Składniki(na około 25 pralinek):  • 200 g wiórków kokosowych • 100 ml kremówki • 70 g cukru  • 70 g masła • 200 g mlecznej czekolady • ¼ kostki masła   Sposób przygotowania:  1. Do garnka włożyć masło, wlać kremówkę i wsypać cukier. Podgrzewać, aż masło i cukier się rozpuszczą. Odstawić z ognia.     2. Dodać wiórki kokosowe i dokładnie wymieszać. Schłodzić.    3. Z masy uformować kulki wielkości orzecha włoskiego, poukładać na kratce. Można wstawić na godzinę do lodówki.    4. Czekoladę i ¼ kostki masła rozpuścić w kąpieli wodnej.     5. Każdą pralinkę zanurzyć w czekoladzie (można pomóc sobie dwoma widelcami), wyłożyć na kratkę, by czekolada stwardniała.          6. Przechowywać w lodówce.    Smacznego. 