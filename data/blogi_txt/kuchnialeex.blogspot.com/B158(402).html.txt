Sobota zaczęła się nietypowo, bo wizytą duszpasterską. W naszej społeczności ma ona wyjątkowy klimat. W tym roku zaskoczyło mnie jedno, coraz mniej osób przyjmuje księdza u siebie w domu – z różnych powodów. Nie mnie oceniać, ale widać wyraźnie, że świat wokół nas się zmienia.  Ja nie przepadam za zmianami. Wprawdzie nie uciekam przed nowościami, interesują mnie, potrafię się do nich przekonać i je zaakceptować. Nie podobają mi się jednak zmiany, które zachodzą w naszym społeczeństwie, w naszym narodzie. Gdzie się podziała dawna jedność, szacunek dla drugiego człowieka, etyka? Dawniej, jeśli ktoś był wulgarny, nie znalazł miejsca wśród elity. Dziś nawet z trybuny parlamentarnej i w wypowiedziach polityków słyszymy tyle prostactwa i chamstwa, że jest to nieprawdopodobne. Dawniej potrafiliśmy się zjednoczyć dla wspólnego dobra, wspólnej sprawy. Dziś ogarnął nas jakiś amok egoizmu. Kiedyś w naszym życiu liczyły się autorytety, które uczyły moralności i zasad. Dziś dawne autorytety zostały wyśmiane i obalone, a te, które je zastąpiły, „sięgnęły bruku”. Istotę problemu pokazują słowa Marii Dąbrowskiej, która stwierdziła, że „u nas nieraz tak bywa, że im mniej coś święte, tym bardziej poświęcane”. Coś niedobrego stało się z nami. Na szczęście u mnie w domu od zawsze pilnowaliśmy określonych reguł. One są, obowiązują i dobrze nam z nimi. Jedną z nich są wspólne posiłki. Podczas tygodnia nie zawsze mamy czas, ale w wolne dni wspólne obiady są obowiązkowe. Ponieważ Gwiazdeczka jest w domu od czasu do czasu, do posiłku zazwyczaj zasiadają ze mną chłopaki. Zawsze czekają na coś dobrego, a ja wymyślam, wymyślam i wymyślam. Dziś wymyśliłam kotlety mielone z niespodzianką. Bardzo nam smakowały. Spróbujcie.  Składniki:  • ½ piersi z kurczaka • 2 cebule • przyprawa gyros • ½ kg mięsa mielonego z łopatki • 1 jajko • 1 mała kajzerka • sól, pieprz, czosnek • olej • 3-4 plasterki mozzarelli • bułka tarta  Sposób przygotowania:  1. Pierś z kurczaka pokroić w kostkę. Oprószyć dość obficie przyprawą gyros i skropić olejem. Dokładnie wymieszać i odstawić na kilkanaście minut.     2. 1 cebulę posiekać w drobną kostkę i podsmażyć na odrobinie oleju.    3. Dodać pierś z kurczaka, przyprawić, podsmażyć na małym ogniu. Przełożyć do miseczki.      4. Mozzarellę pokroić w kosteczkę, dodać do ostudzonego kurczaka.   5. Do kubka blendera dodać cebulę, namoczoną w wodzie i odciśniętą bułkę, jajko, przyprawy i część mięsa.     6. Składniki zmiksować.   7. Przełożyć je do miski z pozostałą częścią mięsa, dodać 1 łyżkę zimnej wody, dokładnie wyrobić.     8. Z mielonego mięsa uformować płaski placek.   9. Na ten placuszek nałożyć porcję farszu. Uformować kotlet.    10. Oprószyć go bułką tartą i położyć na rozgrzany olej.    11. Smażyć z obu stron na rumiano.   12. Podawać z ulubionymi dodatkami.    Smacznego. 