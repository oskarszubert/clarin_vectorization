Mieliście kiedyś okazję spróbować klusek śląskich? Pierwszy raz jadłam je podczas pobytu w Krynicy Górskiej, kiedy byłam nastolatką. Pojechaliśmy w góry, aby odpocząć od szkoły i intensywnie ćwiczyć przed występem na Festiwalu Muzyki Dawnej Schola Cantorum.  Na szczęście mieliśmy także czas na śnieżne szaleństwa.  Kiedy wróciliśmy wieczorem do ośrodka, byliśmy niemiłosiernie zmęczeni i przemoczeni na wskroś. No i głodni. Strasznie!!! Wtedy zrozumiałam sens powiedzenia, że zjadłoby się konia z kopytami. Ja, tamtego dnia, zjadłabym nawet wielkiego niedźwiedzia – gdyby tylko taki się gdzieś znalazł. Cudowny aromat jedzenia docierał z kuchni do wszystkich zakamarków. Siedzieliśmy przy stołach jeszcze przed czasem. Śledziliśmy wzrokiem kelnerki, które roznosiły parujące półmiski z… no właśnie do końca nie wiedzieliśmy, co to jest. Malutkie kluseczki wielkości małego orzecha z delikatną dziurką. W zagłębieniu zbierał się pyszny sos. Każdy ostrożnie nałożył na talerz niewielką porcją. Pierwszy kęs… CUDO!!! Mięciuteńkie, lekko śliskie, rozpływające się w ustach, z dodatkiem przesmacznego sosu. Rzuciliśmy się wygłodniali na półmiski, które niepokojąco szybko stawały się puste. Kluseczki znikały błyskawicznie. Ich smak pamiętam do dziś. Ta tradycyjna potrawa, jak wskazuje nazwa,  pochodzi ze Śląska . Kluski przygotowuje się z ugotowanych ziemniaków przeciśniętych przez praskę z dodatkiem skrobi i jajka, ale ono nie jest konieczne. Wystarczy kilka minut, aby zrobić ciasto i jeszcze kilka, aby mieć wspaniały obiad. Tak powstają kluski białe. Jeśli mąkę ziemniaczaną zastąpimy surowymi ziemniakami startymi na drobniutkich oczkach, otrzymamy kluski czarne. Obie odmiany są rewelacyjne. Zresztą przekonajcie się sami…  Składniki: ugotowane ziemniaki - ilość dowolna mąka ziemniaczana 1 jajko (nie jest konieczne, można pominąć) oliwa sól  Sposób przygotowania:  1. Ugotowane ziemniaki przecisnąć przez praskę i przełożyć do miski. Uklepać je w naczyniu, aby ich powierzchnia była równa.  2. Nożem podzielić ziemniaki na równe cztery części - ćwiartkę masy wyjąć i odłożyć na talerzyk. W wolne miejsce po ćwiartce ziemniaków wsypać tyle mąki ziemniaczanej, aby powierzchnia ziemniaków znów była równa.  3. Do miski z powrotem włożyć wyjętą ćwiartkę ziemniaków i jajko. Wyrobić wszystko na gładkie ciasto. 4. Ręce zwilżyć zimną wodą, odrywać po kawałeczku ciasta, formować z niego kulki wielkości orzecha włoskiego, w środku każdej kulki zrobić palcem zagłębienie - dziurkę. 5. Kluski wrzucać do osolonej, wrzącej wody z dodatkiem oliwy, aby nie zlepiały się. Gotować 2 minuty.  6. Wyjąć, osączyć, wkładać na talerze. Podawać z sosem mięsnym lub polane stopioną słoninką i skwareczkami.    Wyśmienite, polecam. Moi domownicy za nimi przepadają.  Smacznego. 