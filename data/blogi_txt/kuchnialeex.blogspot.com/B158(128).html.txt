Moi bliscy od kilku dni narzekali, że od dawna nie ma niczego "słodkiego". Nie mogąc już słuchać ich marudzenia, weszłam do kuchni, przejrzałam zapasy w szafkach i po 15 minutach wyniosłam do lodówki gotowy torcik. Przyznaję - z satysfakcją patrzyłam na pełne niedowierzania miny męża i syna. A niech mają! :))) Torcik przygotowuje się błyskawicznie. Można wykorzystać gotowe blaty biszkoptowe albo samodzielnie upiec biszkopt i podzielić na trzy krążki. Owoce też mogą być inne. Świetnie pasują brzoskwinie lub ananasy z puszki. Zresztą zależy to od indywidualnych upodobań. Polecam, można, jak ja, zaskoczyć domowników, ale równie dobrze zachwycić gości. No i torcik nie wymaga wiele pracy, a to szczególnie istotne dla zabieganych…  Składniki:  biszkopt z 4 jajek upieczony wg sprawdzonego przepisu lub 3 gotowe blaty biszkoptowe (ja takich użyłam) 2 kremy jogurtowe Dr Oetkera 1 duży jogurt naturalny (400 ml) 2 niepełne szkl. zimnej wody (400 ml łącznie) dowolne owoce (ja użyłam wiśni ze słoika, ale mogą być także inne: mrożone lub z puszki)  Sposób przygotowania:  1. Upiec biszkopt, ostudzić, przekroić na 3 krążki lub  przygotować blaty biszkoptowe. 2. Do dużej miski wlać jogurt i wodę, wsypać 2 kremy jogurtowe i ubić mikserem na puszystą masę. 3. Blaty biszkoptowe lekko nasączyć dowolnym płynem - ja nasączyłam je sokiem z wiśni. 4. Na każdym rozsmarować część kremu i położyć owoce.    5. Gotowy torcik obłożyć kremem i owocami. Zostawić w lodówce do zastygnięcia.    Smacznego. 