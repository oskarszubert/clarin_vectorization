Wczoraj czułam się koszmarnie. Tak bardzo, że nie byłam w stanie włączyć komputera. Na szczęście było to chyba przesilenie mojej choroby, bo dziś jest już dużo lepiej. Ponieważ nadal nie wychodzę z domu, posłałam Młodego do sklepu. Musiał zrobić zakupy, abym miała z czego ugotować obiad. Poprosiłam go, aby kupił pół kilograma mięsa, najświeższego, jakie mają. Młody poszedł i wrócił… z wątróbką. Zapytałam, jak wpadł na to, żeby ją kupić. Okazało się, że pani stojąca w kolejce przed nim zapytała sprzedawczynię, czy wątróbka jest świeża, a ta odpowiedziała, że najświeższa, jaka tylko może być. No więc Młody bez wahania ją kupił. Nie do końca o takie mięso mi chodziło, ale skoro miałam wątróbkę, musiałam ją wykorzystać. Dobrze, że kupił drobiową – jest delikatniejsza w smaku. Rzadko przyrządzam wątróbkę – nie przepadamy za nią. A w zasadzie powinnam powiedzieć inaczej – lubimy ja bardzo, ale raz na jakiś czas.  Wątróbkę jest łatwo przygotować – należy tylko pamiętać, aby pod żadnym pozorem jej nie solić podczas przygotowywania, bo, posolona, stanie się twarda jak podeszwa. Pamiętam, że moja mama przez lata popełniała ten błąd i dlatego nie jadałam wątróbki jako dziecko. Wątróbka trafiła na patelnię w towarzystwie najprostszym z możliwych – wraz  z cebulką. Wystarczyło kilkanaście minut, aby była gotowa i , co najważniejsze, naprawdę smaczna.  Składniki:  • ½ kg wątróbki drobiowej • 3 cebule • oliwa • sól, pieprz, odrobina wegety Sposób przygotowania:  1. Wątróbkę umyć pod bieżącą wodą. Odciąć błonki, żyłki i ewentualne pasemka tłuszczu.    2. Cebulę obrać, pokroić w talarki. 3. Na patelni rozgrzać nieco oliwy. Na rozgrzany tłuszcz włożyć pokrojoną cebulkę. Smażyć ją z dodatkiem przypraw na małym ogniu. Można podlać odrobiną wody, aby była miękka.    4. Kiedy cebulka już będzie zmiękczona, woda odparuje, odsunąć ja na bok. Na patelnię włożyć kawałki wątróbki. Szybko obracać je na tłuszczu, aby z każdej strony zamknąć pory podrobów.     5. Smażyć wątróbkę na rumiano przez około 10-15 minut.     6. Podawać z ziemniakami, ze sporą porcją cebulki.    Smacznego. 