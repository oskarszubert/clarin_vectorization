Po wczorajszym ‘mięsnym” obiedzie postanowiłam odświeżyć przepis, na który trafiłam kilka lat temu. W moim rodzinnym domu nie robiło się racuchów. Po raz pierwszy jadłam je jako nastolatka, ale nie zachwyciły mnie. Dopiero kiedy wypróbowałam tę recepturę, racuchy znalazły dla siebie miejsce wśród innych dań w moim domu. Podaję Wam przepis podstawowy. Wychodzą z niego przepyszne, mięciuteńkie poduszeczki, które doskonale smakują z cukrem pudrem lub odrobiną konfitury. Ale jeśli tylko będziecie mieć ochotę, do ciasta możecie dodać wszystko, co lubicie. Racuchy świetne są na przykład z kawałeczkami jabłek. Młody dzisiaj po przyjściu ze szkoły będzie miał prawdziwą ucztę. Już wyobrażam sobie jego zachwyconą minę. Polecam je także Wam.Składniki:• 3 szkl. mąki (jej ilość może się zmieniać, to zależy od suchości mąki)• 2 jajka• 1 1/2 szkl. mleka• 2 łyżki cukru• 3 dag drożdży • sól• olej do smażeniaSposób przygotowania:1. Drożdże rozkruszyć , posypać cukrem. 2. Mleko podgrzać , ciepłe dodać do drożdży, wymieszać. Jaja wybić, lekko posolić. 3. Dodać do drożdży mąkę i jaja. Dokładnie wymieszać. Pozostawić w ciepłym miejscu do wyrośnięcia. Ciasto powinno być dość gęste. Najlepiej, kiedy po wyjęciu z niego drewnianej łyżki, zostaje na niej tylko kilka „kłaczków”. 4. Rozgrzać oliwę. Zanurzyć w gorącym tłuszczu łyżkę. Nabierać nią ciasto. Smażyć racuchy na rozgrzanym, tłuszczu z obu stron.Należy pamiętać, aby tłuszcz nie był za gorący, bo racuchy przypieką się z wierzchu, a w środku będą surowe. Smacznego. 