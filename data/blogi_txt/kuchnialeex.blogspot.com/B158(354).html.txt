Wpadli do nas znajomi. Bardzo lubię wizyty, nawet niespodziewane, szczególnie jeśli odwiedzają nas ludzie, w towarzystwie których świetnie się czujemy. Teraz jednak ,wraz z dźwiękiem dzwonka do drzwi, poczułam lekki niepokój. Prawie się nie ruszam (jeszcze!), więc bardzo niewygodne było dla mnie przyjmowanie gości. A po drugie od razu zaczęłam się zastanawiać, co im dać do jedzenia? W myślach zrobiłam błyskawiczny przegląd zawartości lodówki i zamrażarki. Na szczęście Dario ostatnio robił zakupy, więc, oprócz światła, można było tam znaleźć sporo różnych rzeczy. Po powitaniach i usadzeniu znajomych,  poszłam do kuchni. Wyjęłam bułki z sezamem, wędzonego łososia i masło czosnkowe. Z tych składników powstała w kilka (no może kilkanaście) minut przepyszna przekąska. Bardzo szybko zniknęła z talerzy. Przy pożegnaniu usłyszałam od znajomych przemiłe słowa:- U Was zawsze jest coś dobrego do jedzenia.A więc smakowało im. Nam też. Polecam.Składniki:• 200 g wędzonego łososia• masło czosnkowe (lub zwykłe roztarte ze zmiażdżonym ząbkiem czosnku)• 3 bułki z sezamem• natka pietruszki• cytryna• pieprz cytrynowySposób przygotowania:1. Bułki pokroić na cienkie kromki. Posmarować masłem czosnkowym. Poukładać w równych odstępach na blaszce wyłożonej papierem do pieczenia.2. Kromki bułki podpiec ok. 10 minut w piekarniku nagrzanym do 200 stopni C. na złoty kolor.3. Kawałki łososia rozłożyć na gorących grzankach. Ozdobić natką pietruszki i posypać pieprzem cytrynowym. Podawać z cząstkami cytryny.Smacznego. 