I znów z nieba prószy śnieg. Tak jakby anioły trzepały swoje puchowe pierzyny, aby otulić się nimi w mroźną noc. Samochody walczą z zaspami, ludzie z trudnością przedzierają się przez zwały białego puchu do domów. Są tak szczelnie opatuleni, że trudno rozpoznać znajomych.  Wracając z pracy, przyglądałam się domom, które wyglądają bajkowo. Obsypane śniegiem, który skrył ich niedoskonałości, przypominają piernikowe chatki. Ale najbardziej zjawiskowe są drzewa. Stoją ubrane w śnieżne czapy, gotowe na długą zimę. W lesie panuje cisza, nawet wiatr nie zakłóca spokoju tego miejsca. Tylko różne ślady na śniegu są dowodem, że tętni tutaj życie. Z nostalgicznego nastroju szybko sprowadzili mnie na ziemię najbliżsi. Czekali na mnie głodni. Kiedy im powiedziałam, że przecież sami mogli sobie wziąć coś do jedzenia, odpowiedzieli, że zrobione przez mamę smakuje najlepiej. Szybko przygotowałam wyśmienite paczuszki z niespodzianką. Wystarczył pomysł i kilka minut, aby w całym domu rozniósł się zapach aromatycznego mięsa i wonnych ziół. Po kilkunastu minutach obiad pojawił się na stole. Patrzyłam z jakim apetytem wszyscy jedzą i uśmiechałam się. A śnieg nadal prószył jak wcześniej…   Składniki:  Ciasto:  1 opakowanie mrożonego ciasta francuskiego - ja korzystałam z ciasta Frosty Nadzienie:  1 pierś kurczaka przyprawa Kotanyi Gyros oliwa lub - zupełnie dowolne składniki  Sposób przygotowania:  1.Pierś kurczaka pokroić w kostkę, posypać obficie przyprawą Gyros, wymieszać z 2 łyżkami oliwy i odstawić na kilka godzin w chłodne miejsce.  2.Na patelni rozgrzać oliwę, włożyć mięso i smażyć je na złoty kolor.  3.Ciasto francuskie rozmrozić. Jeśli jest to jeden płat, podzielić go na 6 części. W opakowaniu firmy Frosta jest 6 pojedynczych płatów ciasta, więc ich już nie musimy dzielić.  4.Każdy płat lekko rozwałkować, na nim kłaść usmażone mięso.  5.Ciasto składać tworząc "paczuszkę" - czyli niewielką kopertę z nadzieniem w środku.  6.Przygotowane paczuszki kłaść na blasze wyłożonej papierem do pieczenia. Można posmarować ich wierzch rozkłóconym jajkiem.    7.Paczuszki wstawić do gorącego piekarnika.(200 - 210 stopni C) na około 30 - 35 minut (czasami dłużej, ale to zależy od piekarnika) - ja korzystam z gazowego. Paczuszki są gotowe, gdy się zarumienią.    8.Podawać z dowolnym sosem i sałatką grecką - są pyszne!!!  9.Smacznego!!!  Uwaga: potrawa jest niezwykle uniwersalna, można stosować dowolne nadzienie, na pewno świetnie będzie smakować np.: z pieczarkami, ciasto jest dość suche, więc sos lub sałatka są konieczne i bardzo uwydatniają smak,  ponieważ ciasto jest smakowo obojętne, możemy stosować nadzienie mięsne, grzybowe lub słodkie  danie przygotowuje się BłYSKAWICZNIE, nie trzeba stać przy piekarniku, można zająć się gośćmi, nawet tymi niespodziewanymi.  Polecam i życzę smacznego!!! 