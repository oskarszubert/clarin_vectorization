Dziś na nic nie mam czasu. Od rana jestem w biegu. Najpierw praca, potem obiad, wieczorem aerobik. Z obawą patrzę na zegarek, bo jego wskazówki gnają jak oszalałe – zupełnie jak ja. Dla chłopców przygotowałam dziś szybciutką przekąskę. Zjedzą panierowany camembert na ciepło z odrobiną żurawiny. Jestem przekonana, że tak przygotowany serek na pewno zaspokoi ich ochotę na coś pysznego. Polecam.  Składniki:  • 2 serki camembert (lub tyle, na ile mamy ochotę) • jajko • bułka tarta • oliwa • żurawina • sól   Sposób przygotowania:  1. Rozkłócić jajko na talerzu. Lekko posolić. Naszykować na drugim talerzyku bułkę tartą. 2. Z serków zdjąć papierki, lekko „porysować” ich skórkę widelcem. 3. Panierować serki w jajku i bułce, docisnąć panierkę. 4. Oliwę rozgrzać na patelni. Na rozgrzany tłuszcz kłaść serki, smażyć na wolnym ogniu na złoty kolor. 5. Podawać gorące z dodatkiem porcji żurawiny.    Smacznego. 