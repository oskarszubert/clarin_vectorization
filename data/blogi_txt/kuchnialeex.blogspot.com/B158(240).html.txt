Przełom wiosny i lata to czas obfitości warzyw i owoców. Tak jakby nagle wysypały się różne ich odmiany. Uwielbiam spacerować między straganami i patrzeć, a potem kupować. Oczy śmieją się do pękatych główek kapusty, soczyście zielonych cukinii, pęczków szczypiorku, pietruszki i kopru. Z łubianek mrugają czerwone truskawki, a w skrzynkach pełno czereśni. Przyglądam się uważnie wszystkiemu i wdycham cudowne aromaty.Szkoda, że dieta Dukana eliminuje owoce. Ich brakuje mi najbardziej. Trudno mi także poradzić sobie z ograniczeniami dotyczącymi warzyw. Są dni, kiedy naprawdę za nimi tęsknię. Za to gdy można je jeść, korzystam z tego, ile się da.Dziś ugotowałam młodą kapustę, oczywiście w pełni zgodną z zasadami diety. Jest pyszna. Sądzę, że zaspokoi wszystkie gusta kulinarne. Dario, po spróbowaniu, zapytał,  czym ona różni się od tej tradycyjnej. Odparłam, że moja jest bez tłuszczu. Oboje stwierdziliśmy, że smakuje znakomicie. Polecam. Moi drodzy - dzisiejszym wpisem żegnam się z Wami na ok. 10 dni. Rozpoczynam remont kuchni, więc nie będę miała na razie warunków do gotowania. Za to później... mam nadzieję, że  poszaleję kulinarnie, wykorzystując nowe sprzęty. Oczywiście będziemy w kontakcie, śmiało piszcie, w razie wątpliwości. Na pewno odpowiem na wszystkie pytania. Do zobaczenia. Aleex.Składniki:• główka młodej kapusty• 30 dag kiełbasy drobiowej• kawałek gotowanej wołowiny• 2-3 łyżeczki koncentratu pomidorowego• 1 listek laurowy• 1 cebula• 1 ziele angielskie• wegeta, pieprz• pęczek koperku• 1 pełna łyżka skrobi kukurydzianejSposób przygotowania:1. Kapustę pozbawić pierwszych liści, poszatkować, przełożyć do garnka.2. Kapustę zalać zimną wodą, zagotować i odcedzić.3. Ponownie zalać wodą. Powinno być jej 3/4 garnka. Przy naciśnięciu kapusty powinna się pojawić woda, ale kapusta nie może pływać.4. Dodać wegetę, listek, ziele, sól.5. Kawałki mięsa i kiełbasy podsmażyć z cebulą na suchej patelni, dodać do kapusty.6. Doprawić koperkiem - według uznania.7. Gotować ok. 1/2 godziny. Na koniec dodać koncentrat pomidorowy do smaku.8. Zagęścić potrawę: 1 łyżkę skrobi wymieszać z wodą, dodać do garnka z potrawą. Zagotować i... już.Smacznego.Faza II 