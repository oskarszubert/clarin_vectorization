Nie wiem, gdzie mi uciekł ten tydzień. Po prostu nie wiem. Dziś usiadłam i postanowiłam odtworzyć w pamięci to, co się działo. W poniedziałek i wtorek przyjmowałam gości. W środę do południa miałam lekcje, potem wizytę na rozstrzygnięciu powiatowego konkursu, powrót do szkoły na radę, a po niej wywiadówka. Czwartkowy ranek to lekcje, potem wyjazd do starostwa, powrót i znów wyjazd na spotkanie noworoczne w kuratorium. Piątkowy ranek zaczęłam od wyjazdu do starostwa, w szkole spotkania, obserwacje lekcji, potem szybki powrót do domu i znów wyjazd na Galę Mistrzów Sportu. Każdego dnia wracałam do domu bardzo późnym wieczorem i miałam siłę tylko na to, by chwilę odpocząć i położyć się spać. W sobotę i niedzielę musiałam ogarnąć w domu tygodniowe zaległości. Ani się obejrzałam, jak zrobił się niedzielny wieczór i trzeba było się szykować do kolejnych pracowitych dni. Na szczęście dziś w porze obiadu, między jednym daniem a drugim, zdążyłam zrobić nowe ciasto, które siedziało mi w głowie od piątku. Będąc na Gali, miałam okazję spróbować wypieku, który naprawdę mi smakował. Ciasto było pyszne: lekkie, z owocami, delikatną masą i galaretką. Postanowiłam odtworzyć je w domu i udało się. Powiem nieskromnie, że wyszło mi jeszcze smaczniejsze niż oryginał. Dario w sekundę zjadł połowę. Potem zapowiedział, że resztę zje jutro, bo ciacho jest wyjątkowe. Dobrze, że zdążyłam zrobić zdjęcia. Koniecznie spróbujcie. Warto.  Składniki:  Biszkopt: • 3 średnie jajka • 3 łyżki mąki pszennej • 1 łyżka kakao • 1 łyżka mąki ziemniaczanej • 1 łyżeczka proszku do pieczenia • ¾ szklanki cukru  Masa: • 1 galaretka brzoskwiniowa • 200 ml śmietany 30% lub 36% • 1 łyżka cukru waniliowego  Dodatkowo: • 1 puszka brzoskwiń • 2 galaretki brzoskwiniowe  Sposób przygotowania:  1. Przygotować  biszkopt według tego przepisu.   2. Piec 30 minut w blaszce o wymiarach 21x26 cm. wyłożonej papierem do pieczenia. Ostudzić na kratce. 3. Z ostudzonego biszkoptu ściąć wierzch, aby masa lepiej się trzymała. Włożyć do blaszki.   4. Brzoskwinie z puszki pokroić na kawałki i przełożyć do miseczki. Syrop nie będzie nam już potrzebny.   5. Przygotować masę: galaretkę rozpuścić w ½ szklanki gorącej wody. Wymieszać i ostudzić.   6. Mocno schłodzoną śmietanę wymieszać z cukrem. Zmiksować na gęstą pianę, dodać galaretkę oraz połowę pokrojonych brzoskwiń.     7. Masę wyłożyć na biszkopt i wstawić ciasto do lodówki.   8. 2 galaretki brzoskwiniowe rozpuścić w 3 i 1/3 szklankach gorącej wody. Ostudzić. Dodać pozostałe brzoskwinie i wymieszać.    9. Kiedy galaretka zacznie tężeć, wymieszać, by owoce rozłożyły się równomiernie. Wyłożyć na masę śmietanową.   10. Wstawić ciasto do lodówki, by zastygło. 11. Podawać pokrojone w porcje. Smacznego. 