I znów rosyjskie klimaty w mojej kuchni. Miałam trochę problemów z tym przepisem. Nie, nie z wykonaniem, bo to jest dość łatwe, ale z wyborem. Zawsze bowiem myślałam, że kulebiak robi się z ciasta drożdżowego. A w przepisie, który znalazłam w książce Paulliny Simmons pt. „Przepisy Tatiany” (to czwarta część mojego ukochanego „Jeźdżca Miedzianego”) ciasto było inne. Nie wiedziałam, który przepis powinnam wybrać. Zaufałam jednak autorce i tradycyjnemu przepisowi rosyjskiemu, który funkcjonuje w jej rodzinie od zawsze. Zrobiłam kulebiak na innym cieście niż zwyczajne drożdżowe. I nie żałuję. Okazało się, że farsz jest otulony fajnym, kruchutkim, maślanym, listkowanym ciastem. Jest go niewiele, tylko warstwa na spodzie i na wierzchu. Pierwsze skrzypce gra nadzienie – aromatyczne, oryginalne, naprawdę smaczne. Kiedy poczęstowałam kulebiakiem mojego tatę, był zaskoczony. Śmiesznie skwitował na koniec: „Nie wiedziałem, że Rosjanie mają takie dobre potrawy”. Dario też zjadł kulebiak ze smakiem. Rosjanie uważają, że kulebiak można podawać jako dodatek do wielu różnych zup.  Ja serwowałam danie z czystym czerwonym barszczykiem. Uważam, że to świetne połączenie. Naprawdę polecam.  Składniki:  Ciasto: • 400g mąki • ½ łyżeczki soli • ½ łyżeczki proszku do pieczenia • 250 g zamrożonego masła • 2 łyżki zamrożonego tłuszczu roślinnego • 1 zimne jajko • ½ szklanki lodowatej wody • 3 łyżki octu winnego  Farsz: • 4-5 łyżek masła • 1 duża cebula • 1 mała główka kapusty • sól i pieprz do smaku • 1 szklanka ugotowanego ryżu  • 500 g mielonego mięsa wołowo-wieprzowego  • 200 g chudego boczku • 1 – 2 ząbki czosnku  Do posmarowania: • 1 żółtko • 1 łyżka stopionego masła • 2 łyżki wody  Sposób przygotowania:  1. Mąkę wsypać do miski, dodać olej i masło. Ja starłam je na tarce, ponieważ było z zamrażalnika. Jeśli masło jest z lodówki, wystarczy pokroić je na kawałeczki.      2. Jajko dodać do masy. Wlać wodę i ocet, wyrabiać ciasto, aż będzie tworzyć kulę (Uwaga! wodę można dodawać porcjami). Ciasto trzeba zagniatać szybciutko, a i tak jest raczej lepkie.      4. Podzielić ciasto na dwie części, uformować dwa placki, jeden mniejszy, drugi większy. Owinąć folią spożywczą i włożyć do lodówki na przynajmniej 2 godziny. 5. Na patelni podsmażyć na rumiano boczek pokrojony w kostkę. Przełożyć do miseczki.      6. Na tej samej patelni podsmażyć mielone mięso, lekko je oprószając solą. Podczas podsmażania rozdzielać mięso widelcem, aby nie powstała zwarta masa.    7. Cebulę pokroić w drobną kosteczkę.    8. Kapustę oczyścić, przekroić na ćwiartki. Włożyć do garnka z wrzątkiem (lekko posolonym) i parzyć ok 4-5 minut. Wyjąć. Odciąć głąb i poszatkować.      9. Masło stopić na patelni o grubym dnie, dodać cebulę i przeciśnięty przez praskę czosnek, usmażyć na średniej temperaturze na złoty kolor.     10. Dodać kapustę, zwiększyć temperaturę i smażyć do miękkości (około 45-50 minut). Kilka razy można podlać odrobiną wody. Dodać ugotowany ryż, mięso i bekon (opcjonalnie), dusić razem jeszcze przez kilka minut.           11. Piekarnik nagrzać do 200 stopni C w opcji dół + termoobieg. Jeśli nie mamy termoobiegu, ustawić temperaturę na 220 stopni C. 12. Tortownicę o średnicy 24 cm wysmarować tłuszczem i oprószyć mąką.    13. Mniejszym krążkiem ciasta wyłożyć dno. Farsz rozłożyć na cieście kładąc najwięcej na środek.     14. Drugi krążek rozwałkować tak, aby miał średnice 30 cm. Przykryć większym krążkiem ciasto i farsz, skleić dokładnie brzegi.     15. Posmarować mieszaniną z żółtka, masła i wody. Wierzch nakłuć w kilku miejscach.    16. Piec przez 45 minut na dolnej półkę piekarnika, aż kulebiak będzie złoto-brązowy. Podawać z czerwonym barszczykiem.      Smacznego. 