Czy Wy też na okrągło macie ochotę na coś chłodnego?  Ja nieustannie szukam czegoś, co skutecznie ugasi pragnienie. Ostatnio zrobiłam mrożoną herbatę, która świetnie smakuje, ale co ważniejsze ma równie świetne właściwości: doskonale chłodzi i zaspokaja chęć na nieograniczoną ilość płynów. A wszystko to dzięki doskonałym dodatkom: cytrynie i mięcie. Ta pierwsza jest powszechnie znana.  Ta druga jest niezwykle ciekawa.  Jak podaje źródło nazwa Mięta (Mentha) pochodzi z mitologii greckiej od imienia biednej nimfy Mintho (Mente, Menthe), zamieszkującej Podziemia i będącej kochanką Hadesa. Żona jego Persefona, potwornie zazdrosna o męża, prześladowała swoją rywalkę. Aby oszczędzić nimfie dalszych przykrości Hades zamienił nimfę w roślinę 'miętę'. Podania mitologiczne nie mówią, czy zamiana z nimfy w roślinę spodobała się Minto, ale ludzie wiele zyskali na tej zamianie. W Rzymie Mente stała się boginią personifikującą ludzki rozum. Zdaniem Pliniusza mięta pobudzała działalność mózgu, dlatego adepci filozofii w Rzymie nosili wianki ze świeżej mięty. Zaś w medycynie Pliniusz zalecał napar z mięty jako łagodzący migrenę, Już w starożytnych Chinach i Egipcie były używane rośliny z rodziny znanej nam mięty (po raz pierwszy wymieniona w papirusie Ebersa). Egipcjanie oprócz właściwości leczniczych wykorzystywali miętę przy balsamowaniu zwłok. W okresie średniowiecza wykorzystywano miętę przede wszystkim wg zaleceń Awicenny - wybitnego ówczesnego perskiego lekarza, filozofa i uczonego. Choć wzmianki o mięcie znajdują się już w starożytnych pismach, to znana nam mięta pieprzowa została odkryta dopiero około 350 lat temu w Anglii. Powstała ona ze spontanicznego zmieszania się dwóch gatunków: mięty nadwodnej i mięty zielonej. Szybko została wprowadzona do uprawy i rozpowszechniła się w Europie. W Polsce mięta pieprzowa często bywa mylona z miętą dziko rosnącą. Te dwie odmiany można odróżnić po smaku - mięta dzika ma smak szczypiący, a mięta pieprzowa chłodzący.    Działanie mięty pieprzowej:  • Napar mięty pobudza czynności trawienne żołądka i poprawia apetyt. Kiedy stosujemy miętę, nie grozi nam zgaga ani inne dolegliwości. • Nie należy podawać mięty dziecku, które cierpi na torsje - jej mocny smak może nasilić odruch wymiotny. Oraz nie wolno stosować u małych dzieci - pogłębia refluks żołądkowy. • Napar mięty może być stosowany jako środek wiatropędny oraz żółciopędny. • Polecana jest w skurczach żołądka, kolce jelitowej, chorobach wątroby i dróg żółciowych (kamicy żółciowej, żółtaczce). • Ze względu na działanie uspokajające pomocna w leczeniu bezsenności, migreny, nerwobóli i drgawek nerwowych. • Działa rozkurczowo na mięśnie gładkie, bywa więc pomocna w dolegliwościach menstruacyjnych. • Badania potwierdziły skuteczność mięty pieprzowej w łagodzeniu objawów Zespołu Jelita Drażliwego.  • Potwierdzono również właściwości dezynfekujące i lekko znieczulające. • Napar z mięty może być stosowany na obrzęki i owrzodzenia oraz bóle ucha. • Napar z mięty używany jest również do płukania ust w stanach zapalnych jamy ustnej oraz dla odświeżenia oddechu. • Używany do inhalacji przy nieżytach oskrzeli i gardła.  • Pomocny  podczas leczenia przeziębienia, ponieważ rozrzedza śluz oraz działa łagodząco na bolące gardło. Mięcie przypisywane są właściwości magiczne. Jej napary, zgodnie z wierzeniami ludowymi, są w stanie odgonić złe myśli, a zawiązana gałązka mięty na supełki w jedwabiu i włożona do łóżka zapewnić ma wierność małżeńską.  Mięta ma mnóstwo innych, pożytecznych właściwości, a wśród nich jedną, najważniejszą – nadaje napojom świetny smak i doskonale gasi pragnienie...   Składniki:  • ulubiona herbata • miód lub cukier do smaku • cytryna  • świeża mięta • kostki lodu  Sposób przygotowania:  1. W dzbanku zaparzyć herbatę. Dodać plasterki cytryny ze skórką z połowy owocu (wcześniej owoc wyszorować), kilka listków mięty, osłodzić do smaku. 2. Herbatę ostudzić. 3. Do chłodnego napoju dodać kolejną porcję mięty, sok cytrynowy do smaku i dużo lodu. 4. Zimny napój serwować w czasie upałów. Smacznego. 