To kolejna propozycja na nadchodzące święta. Na moim stole podczas wielkich uroczystości zazwyczaj pojawia się keks. Najbardziej lubię keks świąteczny. Pyszny jest również keks pomarańczowy. Jednak dzisiaj proponuję Wam keks angielski, również znakomity, w sam raz na święta. Ciasto keksu jest puszyste, najeżone bakaliami. Świetnie smakuje w leniwe, świąteczne popołudnie z filiżanką ulubionej kawy lub herbaty. Jeśli do tego dodamy wyjątkową, odświętną atmosferę, bliskość, która pojawi się w naszych domach i cudowny klimat świąt, to nawet śnieg za oknami nie popsuje nam humorów.   Składniki:  • 150 g posiekanych suszonych moreli • 150 g posiekanych suszonych śliwek • posiekana kandyzowana skórka pomarańczowa  • 150 ml ciemnego rumu • 210 g masła • 150 g drobnego cukru do wypieków • 4 jajka • 300 g mąki pszennej • 15 g proszku do pieczenia (nieco mniej niż 1 łyżka)  Sposób przygotowania:  1. Dzień wcześniej, najlepiej wieczorem, posiekane bakalie (u mnie suszone śliwki, morele i skórka pomarańczowa, ale możecie użyć innych, które lubicie) włożyć do miseczki i zalać 150 ml rumu.    2. Następnego dnia przygotować składniki, które powinny być w temperaturze pokojowej. 3. Mąkę i proszek do pieczenia przesiać, wymieszać i odłożyć. Będą potrzebne nieco później. 4. W misie miksera utrzeć masło do białości. Dodać cukier i ucierać, aż otrzymamy jasną, puszystą masę.     5. Dodawać pojedynczo jajka, ucierając (miksując) po każdym dodaniu, do połączenia się składników.    6. Do utartej masy dodać mąkę z proszkiem, wymieszać, aż składniki się połączą.      7. Wmieszać posiekane i namoczone wcześniej bakalie oraz pozostały rum z miseczki. 8. Ciasto przełożyć do formy keksówki o wymiarach 27 x 8 cm, wyłożonej papierem do pieczenia. Wyrównać.   9. Keks piec w temperaturze 160°C przez około 20 minut, następnie zwiększyć temperaturę do 175º C i piec kolejne 35 - 40 minut (lub dłużej) do tzw. suchego patyczka.   10. Ciasto wystudzić na kratce. Wierzch można ozdobić lukrem lub cukrem pudrem.   11. Podawać pokrojone na porcje z ulubioną kawą lub herbatą.    Smacznego. Przepis dodaję do akcji: 