Zaczynają się nerwowe dni. W szkołach trwa rekrutacja, prowadzony jest nabór do klas pierwszych. Po powrocie do domu na krótko weszłam do kuchni, żeby odreagować stres. Efekt tego przedstawiam poniżej. Zainspirowałam się przepisem z kwestii smaku, ale ostatecznie wykorzystałam z niego tylko pomysł na masę truskawkową. Jak zawsze połączenie śmietany i owoców okazało się doskonałe. Zapraszam Was na pyszny torcik, którym jednocześnie żegnam sezon truskawkowy. Niestety, na czas delektowania się jego smakiem, nasza dieta musi poczekać. Polecam...  Składniki:  Biszkopt: • 5 jajek • 3/4 szklanki cukru • 1  cukier wanilinowy • 5 pełnych łyżek mąki pszennej • 1 pełna łyżka mąki ziemniaczanej • 1 łyżeczka proszku do pieczenia  Masa śmietanowa: • 0,5 l śmietany kremówki 36% • 2 śmietan-fixy • 1 cukier wanilinowy  Masa z truskawkami: • 500 g truskawek • 1/4 szklanki cukru • 2 małe kisiele błyskawiczne Słodka Chwila lub inne tego typu  Dekoracja: • garść pokruszonych bezików • około 300 g większych truskawek do dekoracji  Sposób przygotowania: 1. Z podanych składników upiec biszkopt według mojego przepisu w tortownicy o średnicy 24 cm. Ostudzić na kratce, a następnie przeciąć na dwa blaty.   2. Przygotować masę kisielową z truskawkami według pomysłu z kwestii smaku: Owoce krótko opłukać i osuszyć, oderwać szypułki. Pokroić na plasterki i włożyć do rondelka razem z cukrem. Zagotować od czasu do czasu mieszając. Gotować jeszcze przez minutę, następnie odstawić z ognia, dodać kisiele jeden po drugim i energicznie wymieszać. Ostudzić. 3. Przygotować masę śmietanową: Do wysokiego naczynia wlać schłodzoną  śmietanę. Dodać cukier i śmietan-fixy, wymieszać. Ubić mikserem na puszystą masę.     4. Na dolny blat biszkoptowy wyłożyć ostudzone truskawki w kisielu.    5. Na owocach rozsmarować ¾ masy śmietanowej. Przykryć drugim blatem biszkoptowym.    6. Pozostałą część masy śmietanowej rozsmarować cienko na wierzchu. Dokoła ułożyć pokruszone bezy, a środek wypełnić ćwiarteczkami truskawek. Schłodzić kilka godzin w lodówce. Mój torcik nie miał tyle czasu, więc masa truskawkowa pozostała trochę luźniejsza.     Smacznego. 