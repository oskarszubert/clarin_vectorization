Wychodzę rano z domu, kiedy na dworze jest jeszcze ciemno. Wracam późnym popołudniem lub wieczorem, kiedy już jest ciemno. Ten mrok działa na mnie przygnębiająco. Nie daję się jednak pokonać jesiennej depresji, nie mam na nią czasu. Na szczęście wokół pojawiają się świąteczne dekoracje. Lubię ozdoby przytwierdzone do ulicznych lamp, błyszczące od światełek choinki.  W domu pachną już upieczone pierniki. Niedługo zacznę szykować bożonarodzeniowe ozdoby.  Ale zanim święta na dobre się pojawią, Dario zażyczył sobie „coś do chleba”.  - Ale co konkretnie? – próbowałam się dowiedzieć.  Usłyszałam, że konkretnie to on nie wie. Może smalec? Może z mięsem? A może z pieczarkami? A w ogóle najlepiej, jak coś wymyślę, bo on ma ochotę na jakieś smarowidło. No to zrobiłam. Tak naprawdę już się kończy. A Dario już zastanawia się, kiedy przygotuję kolejną porcję. Polecam.  Składniki:  • 1 kg świeżej słoniny • 40 dag łopatki • 40 dag chudego podgardla • 2 duże cebule • mielony pieprz • majeranek • przyprawa uniwersalna • 4 ząbki czosnku Sposób przygotowania:  1. Słoninę zemleć przez maszynkę, wrzucić do dużego garnka. Kiedy się lekko zeszkli, dolać ¼ szklankę wody.     2. Podgrzewać, od czasu do czasu mieszając, aż skwarki będą przezroczyste.   3. Mięso i podgardle opłukać i osączyć, zemleć przez maszynkę, dodać do roztopionego tłuszczu ze skwarkami. 4. Smażyć przez 1 - 1,5 godziny, od czasu do czasu mieszając.   5. Cebulę obrać, pokroić w kosteczkę. Dodać do naczynia z mięsem i skwarkami.   6. Gdy cebula się zezłoci, garnek ze smalcem odstawić z ognia. 7. Kiedy smalec nieco przestygnie, dodać pieprz, 1 łyżeczkę przyprawy uniwersalnej, zmiażdżone ząbki czosnku i majeranek. Wymieszać i przelać do kamiennego naczynia lub do słoików.     8. Smarowidło doskonale smakuje z chlebem i ostrymi dodatkami   Smacznego. 