Dziś początek egzaminów gimnazjalnych. Młody jest w roczniku, który objęła reforma, więc zdaje te egzaminy według nowej formuły. Dziś historia z wiedzą o społeczeństwie, a po krótkiej przerwie – język polski. Jutro rano przyroda (biologia, chemia, fizyka, geografia), a po przerwie – matematyka. W czwartek gimnazjaliści zdają język obcy. Rano – poziom podstawowy, zaś po przerwie – rozszerzony. Sporo tego. Kiedy patrzę na Młodego i jego kolegów, to trochę mi ich szkoda. Ciężki okres przed nimi i mimo że udają bohaterów, to stres daje się im we znaki. W garniturach chłopcy wyglądają bardzo dorośle. Aż wierzyć mi się nie chce, że mój mały synuś tak urósł. Teraz, gdy chcę na niego popatrzeć, muszę unieść głowę do góry, a on śmieje się ze mnie, że jestem taka mała.  No cóż, ma po kim być wysoki. Już niedługo dogoni wzrostem Daria. Ja jestem, jak zwykle ostatnio, zabiegana. Mam mnóstwo zajęć. W domu będę miała tylko chwilkę wolnego, ale na szczęście czeka na mnie pyszny obiad. Ugotowałam sobie kwaśnicę. Jest pyszna, zgodna z zasadami diety i bardzo syta. Normalnie podana porcja wystarcza na kilka posiłków, ale Dario też „jest na mojej diecie”, więc zupa znika błyskawicznie. Polecam wszystkim.  Składniki:  • 2 wędzone udka kurczaka • 70 dag kapusty kiszonej • 1 cebula • marchewka • pietruszka • kawałek pora • kawałek selera • sól, pieprz, ulubione przyprawy • listek laurowy, ziele angielskie  Sposób przygotowania:  1. Marchewkę i pietruszkę obrać, umyć i zetrzeć na dużych oczkach tarki. Włożyć do garnka. Dodać por, seler, ziele i listek.   2. Mięso kurczaka oddzielić od kości, podzielić na kawałki. Włożyć do garnka razem z kośćmi.   3. Cebulę pokroić w kostkę. Lekko zrumienić na suchej patelni. Dodać do garnka z resztą składników.   4. Składniki zupy zalać zimną wodą, doprawić. Zagotować.   5. Całość gotować około ½ godziny, aż do uzyskania aromatycznego wywaru.   6. Do zupy dołożyć kapustę kiszoną, można ją wcześniej posiekać. Jeśli zupa jest mało kwaśna, dolać sok z kapusty.    7. Kwaśnicę gotować do miękkości kapusty. Wyrzucić kości. Zupa ma być dość kwaśna, wyrazista w smaku.   8. Podawać gorącą.   Smacznego. 