Nawet nie przypuszczałam, jak byłam zmęczona po ponad dwóch tygodniach ciągłego galopu bez wolnej chwili.  Potrzebowałam wyciszenia. Takiego zupełnego odcięcia się od świata i zanurzenia w ciszę. Włączyłam jedną z moich ukochanych piosenek, która zawsze pozwala mi złapać dystans.    Prawie pomogło. Wstałam więc, by zająć się pieczeniem... Miękko przesypująca się mąka, aksamitne drożdże, maślano – waniliowy zapach w kuchni podziałały na mnie kojąco. Pochłonęło mnie przygotowanie bułeczek z tego przepisu. Po dłuższej chwili siedziały sobie dumnie w blaszce, aby później odpłacić mi za dokładne ich wyrobienie, cudownym zapachem otulającym cały dom. Od razu zrobiło się jakoś lepiej: ciepło, zapach świeżego drożdżowego ciasta, zarumienione bułeczki, aromat bakalii i zachwycona mina Młodego, który wreszcie dotarł do domu, aby z niecierpliwością czekać, aż chelsea buns choć lekko przestygną. To mi było potrzebne.  A więc zapraszam na bułeczki.  Składniki (12 bułeczek):  Na ciasto: • 50 dag mąki pszennej • 1 łyżeczka soli • 14 g drożdży świeżych • 75 g drobnego cukru  • 50 g miękkiego masła • 225 ml letniego mleka • 1 jajko  Na nadzienie: • 25 g roztopionego masła • 2 łyżki jasnego brązowego cukru  • 75 g suszonej żurawiny (można ją zastąpić rodzynkami) • 25 g kandyzowanej skórki pomarańczowej  Na glazurę: • 40 g cukru • 60 ml wody (4 łyżki)   Sposób przygotowania:  1. Przygotować ciasto: przesiać mąkę. Dodać drożdże, cukier, sól, masło, następnie mleko i jajko.         2. Wymieszać wszystkie składniki ręcznie lub robotem (hakiem do zagniatania ciasta), wyrabiać kilka minut, aż ciasto będzie gładkie i elastyczne. Przełożyć do naczynia, przykryć ściereczką, pozostawić do podwojenia objętości (trwa to około 1,5 godziny).    3. Ciasto wyjąć, zagnieść, rozwałkować na kwadrat o boku 30 cm.       4. Posmarować roztopionym masłem, posypać cukrem, następnie żurawiną i skórką pomarańczową.         5. Ciasto zwinąć w roladę.       6. Zwinięty rulon pokroić na 12 części.    7. Zawijaski układać stroną rozciętą na blaszce o wymiarach 32 x 22 cm. Przykryć, pozostawić do wyrośnięcia na 40 minut.      8. Piec bułeczki około 20 - 25 minut w temperaturze 200ºC.    9. Przygotować glazurę: w małym garnuszku podgrzać cukier z wodą, zagotować, pogotować 2 minuty, do uzyskania syropu.    10. Glazurą posmarować bułeczki, podawać ciepłe.      Smacznego. 