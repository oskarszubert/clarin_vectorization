Postanowiłam upiec gęś. Dlaczego? Nie wiem. Jakoś tak mi to przyszło do głowy. Być może to efekt kampanii społecznej, która ma nakłonić Polaków do jedzenia gęsiny. Nieważne. Postanowiłam i już. Na nic zdały się ostrożne uwagi mojej mamy, że gęś jest wymagająca, łatwo ją zepsuć, trudno natomiast osiągnąć zadowalający efekt. Kiedy ich słuchałam, musiałam mieć fajną minę, bo Dario, patrząc na mnie, zaczął się śmiać. Potem stwierdził, że nie pomogą przestrogi mamy, bo ja już postanowiłam, a skoro decyzja została podjęta, to nic nie jest w stanie mnie od niej odwieść. No fakt. W tej kwestii mój mąż zna mnie lepiej niż moja mama. Bywam odrobinę uparta. No dobrze. Bywam uparta jak stado osłów. Ale ponieważ bardzo chciałam, aby goście byli zadowoleni, musiałam odpowiednio przygotować się do pieczenia gęsi. Zaczęłam od… zakupu brytfanny. Wprawdzie na taką świetną, żeliwną nie było mnie stać, ale wybrałam najporządniejszą w rozsądnej cenie. Kiedy przesyłka z brytfanną dotarła do domu, oczy wyszły mi na wierzch ze zdumienia. Pudło przypominało rozmiarami małą szafkę. Ostrożnie je rozwinęłam i odetchnęłam z ulgą. Okazało się, że brytfanna ma normalne rozmiary, tylko opakowanie było bardzo solidne. Skoro miałam brytfannę, postanowiłam kupić gęś. No i okazało się, że to wcale nie jest takie proste. Biegałam po mniejszych i większych sklepach bez rezultatu. Gdy już prawie straciłam nadzieję – znalazłam. Moja zdobyczna gęś ważyła ponad 4 kg. Była doskonała. Przytargałam ją do domu, usiadłyśmy z córcią przy stole. Czytamy napisy na opakowaniu. Moje Słoneczko tłumaczy z niemieckiego (na coś się przydała jej germanistyka) i co? - Mamuś, ta gęś jest z wnętrznościami – usłyszałam i zamarłam.- Jak to z wnętrznościami? – zapytałam ostrożnie – przecież nie zamroziliby gęsi bez patroszenia.Na szczęście okazało się, że gęś ma w środku zamrożone dodatkowo podroby :) No dobrze, skoro są, to jakoś je wykorzystam – pomyślałam. Wyczytałam mnóstwo przepisów na temat pieczenia gęsi. Były wśród nich dobre i takie sobie. W końcu trafiłam na najważniejsze zdanie – przygotowanie gęsi wymaga spokoju, cierpliwości i czasu. I to było to, czego potrzebowałam. Zastosowałam się do tego, a efekt był znakomity. Gęś wcale nie jest trudna do zrobienia. Łatwo ją upiec i zasłużyć na uznanie gości. I jeszcze jedno – jest przepyszna.Przypominam o konkursie urodzinowym, który powoli się kończy.Składniki:• 1 sprawiona gęś (może być z podrobami)• wegeta• słodka papryka• tymianek• 1 bulionetka drobiowa• czosnek granulowany• 2 ząbki czosnku• woda• oliwaSposób przygotowania:1. Jeśli kupiliście zamrożoną gęś, należy ją rozmrozić. W tym celu po prostu należy wyjąć ją z folii i zostawić w spokoju. Nie przyspieszajcie niczym rozmrażania, bo mięso straci zbyt wiele soku. Z rozmrożonej gęsi wyjąć podroby (jeśli są dodane). Ja wyjmuję mięso do rozmrożenia rano i zostawiam do wieczora.2. Rozmrożoną gęś położyć na desce. Wykroić kawałki tłuszczu. Umyć tuszkę pod bieżącą wodą. Dokładnie natrzeć ją przyprawami na zewnątrz i w środku. Włożyć na noc do lodówki.3. Nagrzać piekarnik do 200 stopni C. Do brytfanny wlać 1 – 1,5 szklanki wody, dodać bulionetkę drobiową i wykrojone wcześniej kawałki tłuszczu. Brytfannę wstawić do piekarnika na 5 – 7 minut.4. Przyprawioną tuszkę gęsi delikatnie pokropić oliwą. Ja umoczyłam w oliwie dłonie i delikatnie dotykałam mięsa. Wykałaczką lub igłą ponakłuwać skórę na udkach, aby nadmiar tłuszczu wypłynął podczas pieczenia. Do rozgrzanej brytfanny włożyć gęś. Przykryć i wstawić do piekarnika.5. Po ok. 20 -30 minutach zmniejszyć temperaturę do 150 stopni C. Polać gęś wytworzonym sosem. Wstawić do piekarnika i piec dalej. Co 15 – 20 minut należy wysunąć brytfannę i polać mięso sosem. Zapobiega to wysuszaniu mięsa. 6. Gęś piec do miękkości (młodą gęś 45 minut na 1 kg mięsa, dorosłą gęś 60 minut na kg mięsa). Pod koniec pieczenia na kilka minut odkryć mięso, by przyrumienić skórkę.7. Gęś możemy porcjować tradycyjnie. Ja ostrym nożem oddzieliłam mięso od kości i pokroiłam je w plastry. Podałam z odrobiną ziemniaków i surówką z czerwonej kapusty.Smacznego.Uwaga!!! Nie wyrzucajcie kości i reszek mięsa ani nie wylewajcie wytopionego tłuszczu – to doskonałe składniki na francuski przysmak – rilette, na który zapraszam w środę. 