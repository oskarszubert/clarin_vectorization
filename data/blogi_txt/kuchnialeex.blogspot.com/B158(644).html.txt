Ostatnio Młody się zbuntował. Stwierdził, że nie będzie jadł mięsa. Woli na obiad coś innego. - No tak, ale co? – pytam. Oczywiście nie wiedział.- Wymyśl coś dobrego, mamuś – usłyszałam.Zaproponowałam mu naleśniki, ale to nie było to. Wreszcie powiedziałam, że dostanie na obiad rybę. Pomysł mu się spodobał, na szczęście mój syn lubi ryby. Wracając wczoraj z pracy, wstąpiłam do osiedlowego sklepiku. Od razu zobaczyłam dorodne pstrągi. Były nie tylko piękne, ale także świeżutkie, o czym zapewniła mnie pani sprzedawczyni. Przyniosłam  je do domu i odpowiednio przyprawiłam: oprószyłam przyprawą do ryb, obłożyłam krążkami cebulki i kawałeczkami papryki. Tak przygotowane pstrągi wstawiłam do lodówki na kilka godzin, aby aromaty i smaki się pomieszały. Kiedy Młody wrócił ze szkoły, dostał na obiad rumianą rybę. Z przyjemnością patrzyłam, jak z apetytem zjada wszystko z talerza. Nie dziwię się. Mięso pstrąga jest soczyste i delikatne, a skórka niezwykle chrupiąca. Spróbujcie sami.Składniki:• 2 sprawione średniej wielkości pstrągi• przyprawa do ryb Kotanyi• 1 cebula• kawałek świeżej papryki• natka pietruszki• olej do smażenia• cytryna (do podania)Sposób przygotowania:1. Ryby opłukać pod bieżącą wodą. Lekko osuszyć papierowym ręcznikiem.2. Każdą tuszkę oprószyć przyprawą do ryb (także wewnątrz).3. Cebulę obrać, pokroić w plasterki, obłożyć nimi każdą rybę, talarki włożyć też do środka. Tak samo zrobić z kawałeczkami papryki i natką pietruszki. Odstawić do lodówki (może być nawet na całą noc).4. Na patelni rozgrzać olej. Z wierzchu tuszek zdjąć cebulkę i paprykę, położyć ryby na rozgrzany tłuszcz. Smażyć po kilka minut z każdej strony na rumiano. Jeśli nie chcemy smażyć ryby, możemy ją upiec na grillu lub w piekarniku w folii.5. Usmażone rumiane pstrągi podawać z plasterkiem cytryny i ulubionymi dodatkami.Smacznego. 