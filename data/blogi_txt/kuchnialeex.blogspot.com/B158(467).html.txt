Zastanawialiście się z czym kojarzy się Wam Azja? Ja widzę oczyma wyobraźni wspaniałą, orientalną kulturę, kwitnące wiśnie, przepiękną chińską porcelanę.      Azja jest tajemnicza i egzotyczna. Kusi i prowokuje jak nieosiągalna kobieta. Wywołuje tęsknotę podszytą nutą obawy. Azja to pradawna potęga, tak bardzo inna od naszej przewidywalnej i znajomej Europy. Czy chciałabym się z nią spotkać twarzą w twarz?....Nie wiem, wiem jednak, że pociąga mnie azjatycka kuchnia. Jeszcze jej nie znam. Odkrywam ją małymi kroczkami. Wciąż zaskakuje mnie bogactwem smaków i połączeń. A czy Wy lubicie Azję? Abyście mogli odpowiedzieć sobie na to pytanie, od dziś na kilka dni zabieram Was w kulinarną egzotyczną podróż, w której dominować będą smaki Azji. Nasze poznawanie zaczniemy od dobrego trunku na początek. Wprawdzie malibu jest rumem karaibskim, przygotowuje go też lokalna ludność z Barbadosu, ale w tej wersji dodałam do niego mleczko kokosowe, tak popularne w krajach azjatyckich. Cóż, nowości trzeba dozować małymi porcjami. Polecam.  Składniki:  • 1/2 litra spirytusu • 20 dag wiórków kokosowych • 1/2 puszki mleka skondensowanego niesłodzonego • 1 puszka mleka skondensowanego słodkiego • 1/2 – 1 puszka mleka kokosowego Sposób przygotowania:  1. Wiórki kokosowe zalać spirytusem, naczynie szczelnie zamknąć, wstawić do lodówki na 24 godziny. 2. Po tym czasie odcedzić spirytus. Ja robię to przez sitko wyłożone gazą. Przez gazę odciskam dodatkowo wiórki kokosowe. 3. Do wysokiego naczynia wlać mleko skondensowane słodzone, niesłodzone i mleczko kokosowe. Wymieszać mikserem. Cały czas miksując, dolewać powoli spirytus.  4. Odstawić do lodówki na 2-3 godziny. Po tym czasie alkohol przecedzić przez sitko (lub sitko wyłożone gazą), aby pozbyć się wiórków z mleczka kokosowego. 5. Odzyskane wiórki dołożyć do tych, które moczyły się w spirytusie. Można je wykorzystać do ciast i deserów – do malibu już nie będą potrzebne. 6. Powstałe malibu przelać do butelek i przechowywać w lodówce. 4. Alkohol jest dość mocny, więc można przyrządzać z niego drinki z dodatkiem mleka lub soków owocowych. Fajnie smakuje z sokiem z liczi.   Smacznego. 