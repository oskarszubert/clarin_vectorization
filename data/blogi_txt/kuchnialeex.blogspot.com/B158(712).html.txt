Remont skończony! Dziś zamontowano fronty do mebli i wreszcie mogliśmy zacząć porządki. Wprawdzie brakuje jeszcze jednych drzwiczek i dwóch szybek do szafek (będą w piątek), ale już się cieszę. Fajna ta moja nowa kuchnia, nareszcie taka, jaką chciałam mieć. Wszystko nam się zmieściło, miejsca jest sporo, choć przydałoby się więcej. Jak zawsze. Mieszkanie już lśni, a my szykujemy się do wyjazdu. Jedziemy odwiedzić Gwiazdeczkę. A po powrocie zaczynam wielkie testowanie nowego piekarnika!Tymczasem zapraszam Was na sałatkę grecką w nieco innej wersji. Robi się ją szybko i jeszcze szybciej znika ze stołu. Jest przepyszna. Doskonała na letnie upały. Polecam. Składniki:• garść oliwek zielonych• garść oliwek czarnych• ogórek ze skórką• papryka czerwona• feta• kilka listków sałaty lodowej do dekoracji• 2 duże pomidory• 1 cebula• oliwa z oliwek• sól, pieprz• sok z cytryny lub ocet winny• ulubione zioła (np.: oregano, bazylia, tymianek, zioła prowansalskie lub inne)• kilka kromek bagietki• 2 ząbki czosnku• masłoSposób przygotowania:1. Półmisek wyłożyć sałatą lodową porwaną na kawałki.2. Na sałacie ułożyć warzywa pokrojone na cząstki: pomidory, cebulę, ogórka, paprykę oraz oliwki.3. Wierzch warzyw posypać fetą pokrojoną w kostkę.4. Zioła rozetrzeć w moździerzu wraz z oliwą. Zostawić je na kilka minut, aby smaki i aromaty się przemieszały. Dodać sól, pieprz, sok z cytryny i, ewentualnie, więcej oliwy – do smaku.5. Przygotowanym sosem polać sałatkę. Odstawić na chwilę.6. W tym czasie przygotować grzanki: kromki bagietki natrzeć ząbkiem czosnku (lub posmarować rozgniecionym czosnkiem – jeśli lubimy ten dodatek), posmarować masłem i obsmażyć na patelni (lub na ruszcie) na złoty kolor. Podawać z sałatką.Smacznego. 