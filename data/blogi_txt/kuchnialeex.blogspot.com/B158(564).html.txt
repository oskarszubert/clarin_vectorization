Karnawał trwa. Wszyscy bawią się na balach i prywatkach. Z uchylonych okien sąsiednich mieszkań rozbrzmiewa skoczna muzyka. W zakładach fryzjerskich i kosmetycznych niezwykłe poruszenie. Kobiety w różnym wieku okupują je całymi godzinami. Kiedy zadzwoniłam do zaprzyjaźnionej fryzjerki z pytaniem, czy może mnie dziś przyjąć, okazało się, że to niemożliwe. Tak naprawdę pani Ania nie odmówiła, ale musiałabym czekać do późnego wieczora. No cóż, u kogoś innego wizyty ryzykować nie będę, siedzieć do nocy wśród rozentuzjazmowanych kobiet też nie mam zamiaru. Wracam do domu. A chciałam tylko podciąć włosy… Ponieważ obiecałam moim chłopakom (czytaj: synowi i mężowi) pączki, przenoszę się do kuchni. Na tradycyjne pączki mam za mało czasu, dlatego dziś proponuję Wam ich szybką „imitację”. Do przygotowania tego przysmaku potrzebujemy zaledwie kilku składników i kilkunastu wolnych minut. Pączuszki smażymy chwilę, a potem serwujemy je oprószone cukrem pudrem. Smakują wybornie, naprawdę niewiele się różnią od typowo karnawałowych. Można je wcinać nawet ciepłe. A więc do dzieła….  Składniki:  250 g białego sera 3 szt jajek 3 łyżki cukru 1 szklanka mąki 1 łyżeczka proszku do pieczenia  tłuszcz do smażenia (smalec lub olej)  Sposób przygotowania:  1. Ser, jajka i cukier zmiksować. 2. Do powstałej mieszaniny wsypać mąkę i proszek, połączyć na jednolitą masę. 3. Rozgrzać tłuszcz w szerokim garnku. 4. Następnie kłaść łyżeczką na gorący tłuszcz. 5. Smażyć na złoty kolor.   Smacznego. 