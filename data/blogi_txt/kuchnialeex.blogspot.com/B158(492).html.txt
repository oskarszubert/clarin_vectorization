Zaczęło się! Poniedziałek trochę dał mi się we znaki. No dobra. Więcej niż trochę. Wprawdzie trzynastka jest dla mnie szczęśliwa, ale dziś chciałam, aby już minęła. Matury trwają. Każdego roku obserwuję młodych ludzi symbolicznie wkraczających w dorosłość. Młodzież nie przestaje mnie zaskakiwać. Niektórzy zaskakują dorosłością i odpowiedzialnością, które podkreślają strojem, właściwym przygotowaniem do egzaminów, dbałością o wynik. Inni, niestety, zaskakują nonszalancją. I nie jest to zaskoczenie pozytywne. Mimo tego, że ciągle powtarza się, jak ważne jest odpowiednie podejście do istotnych egzaminów, część młodzieży ostentacyjnie chce demonstrować swoje zdanie. Oczywiście, mają do tego prawo. Ale konsekwencje tych wyborów są bezlitosne. Nawał zajęć odreagowuję w kuchni. Szukam nowych, ciekawych receptur, testuję przepisy. Niedługo się rozjeżdżamy w różne strony, więc najbardziej interesują mnie smaczne dania, które można zamknąć w słoikach. No i znalazłam. Zaczęłam sprawdzać, kiedy Dario wszedł do kuchni: - Co robisz? – zapytał. - Coś nowego. - Ale co? – bardzo chciał wiedzieć. - Zobaczysz. - Ty to kombinator jesteś – stwierdził. Jestem, przyznaję. Przynajmniej w kwestiach kulinarnych. Tym razem wykombinowałam mięso w słoiku z galaretką według przepisu Halszki. Wyszło pyszne. Świetnie sprawdza się jako zapas w lodówce oraz jako danie do zabrania ze sobą w daleką podróż. Polecam.  Składniki: • 1 ½ kg mięsa wieprzowego bez kości – łopatki lub szynki • ½ kg mielonej łopatki lub szynki (można zastąpić wołowiną w kawałku) • 1 kg boczku  • 2 łyżki płaskie soli peklowej • 1 łyżeczka pieprzu naturalnego • 1 łyżka majeranku • 1 łyżeczka Delikata Konrr’a do mięs • 1 łyżka maggi w płynie • 4 łyżki żelatyny • 3 ząbki czosnku • 1,20 litra wody zimnej  Sposób przygotowania: 1. Mięso i boczek pokroić w drobną kostkę. Wersja dla leniwych: można zemleć mięso w maszynce z sitkiem o średnich oczkach. Przełożyć do miski. Dodać mięso mielone.      2. Wszystkie składniki wymieszać z przyprawami i wodą, wyrabiać ok 5 min. Na końcu dodać żelatynę i dokładnie wymieszać.       3. Słoiki wyparzyć w piekarniku w temperaturze 110 stopni C przez 15 minut.   4. Masę mięsną wkładać do suchych i wyparzonych słoików, zostawiając od góry ok 2 cm przestrzeni, dokładnie ubijać.   5. Zakręcić słoje i natychmiast wstawić do gotowania. 6. Słoje wekować w dużym garnku ok 4 godziny 1 raz (na dłuższe przechowywanie wekować 2- krotnie po 3 godz.). Na dno garnka położyć lnianą ściereczkę, by słoiki nie stały bezpośrednio na blasze. Woda ma sięgać do ¾ wysokości słoików.   7. Wystudzić i wstawić do lodówki. Po wystudzeniu na wierzchu utworzy się warstwa bardzo smacznego tłuszczyku, w środku mięso, a na dnie pyszna klarowna galaretka nadająca się do krojenia razem z mięsem.   8. Konserwa świetnie smakuje z pieczywem. Nadaje się do zabrania w podróż, choć najlepiej przewozić ją i przechowywać w chłodnym miejscu.   Smacznego. 