NARESZCIE!!! Piątek jest cudownym dniem. Uwielbiam go po prostu. W ten weekend fajnie ułożyły mi się zajęcia, bo pracuję dopiero w niedzielę, więc mam całe dwa dni wolne. W domu będzie spora rotacja: Młody wyjeżdża na wycieczkę, za to przyjeżdża Gwiazdeczka. Przywiezie ze sobą wyniki badań. Jest już po testach, które nic nie wykazały. Z jednej strony się uspokoiłam, z drugiej – musimy szukać dalej. Dla Gwiazdeczki i moich chłopców przygotowałam dziś pyszne domowe wafelki. Robi się je dosłownie chwilkę, nie wymagają pieczenia, a smakują wyjątkowo. Polecam Wam na dobry początek weekendu.  Składniki:  • 1 opakowanie wafli tortowych • 0,5 szklanki mleka • ¾ szklanki cukru (można dać trochę mniej) • 1 cukier waniliowy • 2 szklanki mleka w proszku  • 2 łyżki kakao • 20 dag masła • aromat rumowy (opcjonalnie) • 5 dag płatków migdałowych • 2 łyżki wiórków kokosowych • 5 kostek mlecznej czekolady  Sposób przygotowania: 1. Z opakowania wafli zostawić 3 sztuki. Resztę pokruszyć.    2. Płatki migdałowe wymieszać w miseczce z wiórkami. 3. Mleko z cukrem zagotować. Odstawić z gazu.    4. Do gorącego mleka dodać masło pokrojone w kostkę, mieszać do rozpuszczenia.    5. Mleko w proszku i kakao przesiać przez sitko. Dodawać partiami do mleka z masłem mieszając trzepaczką. Z każdą porcją masa będzie coraz gęściejsza.      6. Wsypać do masy pokruszone wafle i płatki z wiórkami, dokładnie wymieszać.    7. Połowę masy wyłożyć na waflowy spód, rozprowadzić nożem.    8. Przykryć drugim waflem, na niego nałożyć drugą połowę masy, rozprowadzić nożem i przykryć trzecim waflem.    9. Torcik waflowy przykryć folią, obciążyć, wstawić na kilka godzin do lodówki. 10. Czekoladę rozpuścić w kąpieli wodnej.    11. Wafle pokroić w kwadraty lub w trójkąty. Polać je niteczkami rozpuszczonej czekolady. Zostawić do zastygnięcia.    Smacznego. 