Żar leje się z nieba. Dobrze, że w poprzednich dniach było ciepło, więc mogliśmy stopniowo przyzwyczaić się do upałów. Na taki gorący letni dzień najlepsze są lody. Dziś polecam kokosowe z przepisu Dorotus. Są pyszne, kremowe, z wiórkami. Spróbujcie. Składniki:  • 400 ml mleka kokosowego (1 puszka) • 600 ml śmietany kremówki • 1 szklanka drobnego cukru • 100 g wiórków kokosowych* • 1 łyżka wódki*  Sposób przygotowania:  1. W garnuszku połączyć mleko kokosowe, śmietanę, cukier i wiórki. Dokładnie wymieszać, aby jak najdokładniej rozpuścić cukier. 2. Mieszaninę postawić na palniku, podgrzać tylko do tego momentu, aby cukier całkowicie się rozpuścił. Absolutnie nie wolno doprowadzić do zagotowania się składników. Gdy całość lekko przestygnie, dodać alkohol.    3. Ostudzić dokładnie i wstawić na kilka godzin do lodówki.    4. Po tym czasie umieścić mieszaninę w maszynie do lodów i dalej postępować według instrukcji**.      Smacznego.  * Zamiast wódki możemy dodać likier kokosowy zrobiony według  mojego przepisu oraz wiórki wcześniej moczone w alkoholu. Wówczas lody są w wersji dla dorosłych.  ** Lody można przygotować także bez maszyny do lodów. Wystarczy ostudzoną mieszaninę przelać do wysokiego pojemnika i wstawić do zamrażarki. W odstępach 30 minut wyjmować masę. Dokładnie ją miksować  i ponownie wstawiać do zamrażarki. 