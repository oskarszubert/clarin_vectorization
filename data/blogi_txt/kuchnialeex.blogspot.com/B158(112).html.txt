Lubicie słodycze? Wiem, wiem, nie są zbyt zdrowe, ale za to pyszne. Każdy z Was ma zapewne ulubione łakocie. Ja też. Zazwyczaj jednak nie przepadam za batonikami, ale jeśli już muszę wybrać, sięgam po Bounty. Pyszna, mleczna czekolada, która skrywa kokosowe wnętrze, smakuje wspaniale. Okazało się, że ten smak można odtworzyć w swoim domu. Kiedy tylko zobaczyłam ten przepis, wiedziałam, że muszę upiec to ciasto. I nie pomyliłam się. Okazało się pyszne. Ponieważ rozdzieliłam je między Gwiazdeczkę i rodziców, dla nas zostało go niewiele. Ta porcja zniknęła błyskawicznie. Szczególnie szybko zmniejszała się jej ilość, kiedy Dario pojawiał się w okolicy kuchni. Smakowało wyjątkowo, szczególnie z filiżanką aromatycznej kawy. Polecam. Składniki:  Biszkopt  • 6 jaj • 4 łyżki mąki pszennej • 1 łyżka mąki ziemniaczanej • 6 łyżek cukru • 2 łyżki kakao • łyżeczka proszku do pieczenia  Masa kokosowa: • 1/2 litra mleka  • 1 biała czekolada • 1 łyżka cukru (opcjonalnie) • 20 dag masła  • 25 - 30 dag wiórków kokosowych  • cukier waniliowy   Polewa:  • 2 mleczne czekolady (20 dag)  • mleko  Sposób przygotowania:  1. Ubić białka. Do ubitej sztywno piany dodać cukier, żółtka. 2. Następnie wsypać oba rodzaje mąki wymieszane z proszkiem do pieczenia i kakao. Mieszać delikatnie łyżką. Wylać na blachę 25x36 cm wyłożoną papierem do pieczenia.    3. Piec w 160-170 stopniach około 25 -30 minut do tzw. ”suchego patyczka”. Ostudzić.    4. W czasie, kiedy piecze się ciasto, zagotować mleko z cukrem, wsypać kokos, gotować do zgęstnienia ok.20 minut. Gdy widać że kokos wchłonął mało mleka dodać go więcej:) 5. Do gorącej masy włożyć masło, czekoladę i cukier (zależy od tego, jak słodkie ciasta lubimy).    6.  Mieszać, by wszystkie składniki się rozpuściły.    7. Masę dobrze wystudzić,  by zgęstniała. Na początku będzie rzadka. Z czasem stanie się coraz gęściejsza. Wystarczy ją dokładnie ostudzić i od czasu do czasu zamieszać.    8. Masę wyłożyć na biszkopt. Jeśli lubimy wilgotne ciasta, biszkopt można nasączyć dowolnym ponczem.     9. Czekolady mleczne rozpuścić w kąpieli wodnej z dodatkiem kilku łyżek mleka (4-5). Dzięki temu czekolada nie będzie zbyt twarda. Polewę rozprowadzić na masie kokosowej.          Smacznego. 