Dzisiaj zapraszam Was na pyszne mięso. Robiłam je już kilkakrotnie z tego przepisu (który nieco zmodyfikowałam), ale pamiętam, że kiedy pierwszy raz podałam je na obiad, Dario stwierdził: - Pycha! Smakuje jak w najlepszej knajpie! Obu moim chłopakom bardzo smakowało. Dziś znów je robię dla chłopaków i Gwiazdeczki. Ponieważ ona uwielbia pieczarki, ich dodatek do tego dania na pewno ją zadowoli. W ten sposób można przygotować karkówkę, która smakuje re-we-la-cyj-nie, ale także świetna będzie łopatka, biodrówka czy każda inna wieprzowina. Może spróbujecie przygotować ją na jutrzejszy obiad? Polecam. Składniki:  • 1 kg karkówki • 2 spore cebule • ½ kg drobnych pieczarek • mąka • oliwa • sól • pieprz • 1 kostka rosołowa mięsna • wegeta • czerwony Delikat Knorr’a do mięs  Sposób przygotowania:  1. Mięso opłukać, pokroić w plastry. 2. Każdy plaster mięsa oprószyć wegetą i Delikatem Knorr’a z obu stron. 3. Na patelni rozgrzać tłuszcz. Plastry mięsa obtaczać w mące i kłaść na rozgrzany olej.    4. Smażyć z obu stron na rumiano. Przełożyć do naczynia żaroodpornego.      5. Pieczarki obrać, mniejsze pozostawić w całości, większe przekroić na pół.    6. Cebule obrać, pokroić w półtalarki.    7. Na tłuszcz pozostały po smażeniu mięsa włożyć pieczarki i cebulę. Oprószyć solą. Smażyć na małym ogniu.    8. Pieczarki z cebulą wyłożyć na plastry mięsa.    9. W ½ litra wody rozpuścić kostkę mięsną. Zalać wywarem mięso i grzyby.    10. Przykryć naczynie i piec w piekarniku nagrzanym do 200 stopni C. przez 1,5 godziny.    11. Podawać mięso z pieczywem lub ziemniakami. Powstały sos można zagęścić mąką, choć mój był wystarczająco gęsty i już jej nie dodawałam.    Smacznego. 