Kiedy zbliżały się święta, moja mama zawsze gotowała bigos wg przepisu babci. Wyjmowała wianuszki suszonych prawdziwków, kroiła mięso i je podsmażała, a w całym domu roznosił się cudowny aromat. Kiszona kapusta stała w wiadereczku przygotowana do włożenia w garnek. W kamiennej misie na kuchennym stole leżały zarumienione kawałki mięsa, które lubiłam podjadać. Grzyby moczyły się, a w domu pachniało świętami. Porcja przygotowywana przez mamę była ogromna. Ale nikomu to nie przeszkadzało, bo przecież bigos świetnie smakuje także po kilkukrotnym odgrzaniu, a nadmiar można po prostu zamrozić. Teraz ja gotuję bigos według starej receptury babci. Wzoruje się na tym przepisie już czwarte pokolenie w mojej rodzinie, ponieważ dostała go ode mnie także moja córka. Nie zmieniłam jego receptury, ponieważ jest doskonała. Bigos  wychodzi pyszny: odpowiednio doprawiony, wyrazisty, wspaniale pachnący. Prawdziwie świąteczny. Spróbujcie…Składniki (na dużą porcję):• 1,5 kg kapusty kiszonej• 1,5 kg mięsa, w tym: żeberka, wołowina, łopatka• 1 duża cebula• suszone grzyby – według uznania• wegeta,• pieprz• sól Sposób przygotowania:1. Kapustę wypłukać, zagotować i odcedzić, ale kwasu nie wylewać, tylko zostawić w jakimś naczyniu - może być potrzebny.2. Zalać ją wodą, ponownie zagotować i znów odcedzić (tym razem kwas po prostu wylać).3. Tak przygotowaną kapustę włożyć do dużego garnka, w którym będzie gotował się bigos, podlać wodą i wstawić na gaz.4. Grzyby suszone namoczyć.5. Mięso opłukać, pokroić w kawałki i lekko zrumienić na tłuszczu. Pod koniec smażenia mięsa dodać cebulę pokrojoną w kostkę, również podsmażyć. 6. Całość mięsa z cebulą (można je przygotować wcześniej, nie musi być gorące) dodajemy do kapusty. Doprawiamy wegetą, solą, pieprzem, dodajemy suszone grzyby (wcześniej namoczone i dobrze wypłukane). 7. Całość wymieszać i gotować. Gdyby po godzinie gotowania okazało się  za mało kwaśne, można dodać trochę kwasu, który został nam z pierwszego gotowania kapusty. Całość musi się gotować około 3 godzin - do zupełnej miękkości wszystkich składników.Smakuje rewelacyjnie. Jest to przepis, który w mojej rodzinie wykorzystujemy już kilka pokoleń.Smacznego. 