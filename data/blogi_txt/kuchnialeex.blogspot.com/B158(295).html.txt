Zapraszam Was na gofry. Te pyszne, pulchne wafle smażone w gofrownicy są znane najprawdopodobniej już od czasów średniowiecza. Przygotowuje się je z ciasta, które nieco przypomina naleśnikowe, ale pod wpływem pieczenia w specjalnym urządzeniu smakują zupełnie inaczej niż naleśniki. I bardzo dobrze, bo dzięki temu mamy dwa pyszne smakołyki. A więc dzisiaj gofry. Już widzę radość mojego syna, dla którego to ulubiony deser. Młody uwielbia je. Uczestniczy w przygotowywaniu ciasta, smażeniu wafli, a w pałaszowaniu jest niekwestionowanym mistrzem. Szkoda tylko, że jedynym dodatkiem, który toleruje jest zwykły cukier puder.  Zaczynamy od przygotowania ciasta. Musi być delikatne, z dodatkiem ubitych na pianę białek, które nadają masie puszystą konsystencję. Odrobina masła sprawia, że podczas smażenia ich skórka staje się wyjątkowo chrupiąca. Po wyjęciu z gofrownicy wystarczy je odrobinę ostudzić na kuchennej kratce, która gwarantuje utrzymanie chrupkości, a następnie ozdobić różnymi dodatkami. I już można delektować się ich smakiem. Wyjątkowym i niezapomnianym. Po prostu rozpływają się w ustach. Smacznego.  Składniki:  1/2 kg mąki 2 szt jajek 1/2 szklanki cukru pudru lub mniej 1/3 kostki masła  2 łyżeczki proszku do pieczenia 1 opakowanie cukru waniliowego woda lub mleko  Sposób przygotowania:  1. Zaczynamy od stopienia masła i zostawiamy do ostygnięcia. W tym czasie do wysokiego naczynia wsypujemy mąkę, proszek do pieczenia, żółtka, cukier. Dodajemy 1-2 szklanki wody ( zwykłą, zimną, można dodać mineralną, nawet gazowaną). Wodę możemy zastąpić mlekiem. Dodajemy zimne masło. Miksujemy.  2. Wody należy dodać tyle aby ciasto było jak gęsta śmietana. Na końcu dodajemy ubite białka i już bardzo delikatnie mieszamy łyżką.  3. Rozgrzewamy gofrownicę a ciasto w tym czasie odpoczywa. Po  3-5 minutach należy posmarować gofrownicę pędzelkiem zmoczonym w oleju, dzięki czemu ciasto nie będzie się przylepiać. Ciasto wylewać małą chochelką na całą foremkę. Ważne: Gofry, po upieczeniu, powinny chwilkę ostygnąć. Nie wolno ich jednak kłaść, najlepiej oprzeć o coś. Może być kratka z piekarnika, lub stojak na tosty. Smacznego. 