Trudno mi wyobrazić sobie niedzielę bez pewnych stałych elementów: porannej kawy, wspólnego obiadu w domu i bez ciasta, które świetnie smakuje z popołudniową kawą lub herbatą. Tak jest i dzisiaj.  Wcześnie rano wypiłam kawę w swojej ulubionej filiżance, obiad już się gotuje, a po południu poczęstujemy się pyszną szarlotką, którą upiekłam z przepisu Liski. Ciasto cudownie pachnie  i pięknie wygląda. Już wiem, że będzie pyszne. Polecam.  Składniki:  Ciasto: • 2 szklanki mąki  • 125 g masła • 3 żółtka • 1 łyżka cukru • 1 cukier waniliowy 16g • łyżeczka spirytusu • szczypta sody  • ok. 2-3 łyżek letniej wody  • szczypta soli   Jabłka: • 1 kg kwaśnych jabłek (papierówki, antonówki, szara reneta) • cukru do smaku (ok 3/4 szklanki) • 1/2 łyżeczki cynamonu • 1 łyżka masła  Uwaga: Jeśli używamy słodkich jabłek ze słoika, dodajemy tylko 1 łyżeczkę masła i cynamon.  Sposób przygotowania:  1. Z podanych składników zagnieść ciasto: najpierw bez wody, potem dodajemy jej po trochu. Ciasto powinno być gładkie, nie lepić się do rąk, ale też niezbyt twarde.      2. Ciasto podzielić na 2 części i odłożyć, aby odpoczęło.   3. W tym czasie przygotować jabłka: owoce obrać i pokroić w ćwiartki. W garnku rozpuścić masło, wrzucić jabłka, chwilę podsmażyć ciągle mieszając. Kiedy zaczną mięknąć, dodać cukier i przyprawy. Poddusić aż zaczną się rozpadać.  Jeśli używacie (jak ja) jabłek ze słoiczka, wystarczy wyłożyć je do garnka, dodać masło (1 łyżeczkę) i cynamon. Do słodkich owoców nie dodajemy cukru. Podgrzać jabłka, wymieszać ze składnikami. Poddusić około 3 minut. Ostudzić.   4. Tortownicę o średnicy 24 cm wyłożyć papierem do pieczenia i wylepić spód połową ilości ciasta. Ponakłuwać widelcem i wstawić do piekarnika nagrzanego do 190 st C na 10 minut.    5. Ciasto wyjąć z piekarnika, jabłka wyłożyć na podpieczony spód.     6. Pozostałą część ciasta pokruszyć na jabłka.    7. Ciasto wstawić do piekarnika i piec przez 40 minut. Należy sprawdzać, czy ciasto nie przypieka się za bardzo. Czas pieczenia zależy od piekarnika i wielkości formy.    8. Upieczoną szarlotkę ostudzić, posypać cukrem pudrem.     Smacznego. 