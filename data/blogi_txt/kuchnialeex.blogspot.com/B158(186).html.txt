Wczorajszy dzień zaczął się bardzo wcześnie. Już po 6.00 byłam na nogach, zgarnęłam potrzebne rzeczy, wskoczyłam w kostium i razem z koleżanką popędziłyśmy na basen. A. nie wierzyła, że się wybierzemy, ale przekonałam ją, że taka poranna wyprawa jest doskonała. Stwierdziła, że jestem szalona, zawsze o tym wiedziała, jednak dziś utwierdziłam  ją w tym przekonaniu. No cóż, powiedziałam jej, że musi z tym żyć.  Dotarłyśmy do budynku chwilę przed 7.00, basen był prawie pusty, woda cudownie chłodna. Godzina pływania, masaż wodny – pełny relaks. Super. Wracałyśmy bardzo zadowolone. Dzień świetnie się rozpoczął. Basen zaliczyłam przed pracą. Potem siedziałam nad dokumentami, których było tyle, że zabrałam je w końcu do domu. Trochę jeszcze je analizowałam, jednak nie miałam już siły ani ochoty, by na nie patrzeć. Wieczorem termometr zewnętrzny wskazywał 30 stopni C. Już dawno nie było aż tak ciepło. Kiedy siedziałam przy otwartym oknie, wspominałam Sankt Petresburg i białe noce. Jeszcze raz przejrzałam zdjęcia. Wtedy przypomniałam sobie, że przecież miałam zrobić czebureki. No i decyzja zapadła – jutro robię je na obiad. A więc słowo się rzekło… nie ma przeproś, upał nie upał, dziś wzięłam się za to wschodnie danie. Czebureki to tradycyjne danie regionalne Tatarów krymskich. Są to pierogi z pysznym farszem z ciasta na bazie wody, mąki i soli, smażone na głębokim tłuszczu. Znane są doskonale również w Rosji i na Ukrainie, gdzie uznawane są za potrawy z rodzimej kuchni. Wnętrze czebureka wypełnia się surowym mięsem, warzywami lub serem. Każda wersja smakuje znakomicie. Dziś proponuję Wam odmianę z mięsem. Jest pyszna. Dajcie się skusić.  Składniki: Ciasto: • 1 szklanka wody • ½ łyżeczki soli • ½ łyżeczki cukru • 1 łyżka oleju • 1 łyżka spirytusu (lub octu) • 1 żółtko • 2 ½ szklanki mąki • 1/3 – ½ szklanki gorącej wody – w razie potrzeby Farsz: • 50 dag mięsa mielonego • 1 cebula • 1 łyżeczka oleju • natka pietruszki • sól i pieprz – do smaku • 1/3 – ½ szklanki zimnej wody • można dodać ulubione przyprawy  Dodatkowo: • 1 białko do smarowania brzegów ciasta • olej do smażenia w głębokim tłuszczu  Sposób przygotowania:  1. 1 szklankę wody zagotować z solą, cukrem i olejem, zdjąć z palnika i wsypać jednym ruchem  1 szklankę mąki. Całość dokładnie wymieszać i przestudzić, nie musi być zupełnie zimne.     2. Mąkę wysypać na stolnicę, wyłożyć na nią ugotowaną, lekko przestudzoną masę i zacząć zagniatać ciasto. Do ciasta dodać łyżkę spirytusu lub octu (nie należy z niego rezygnować, zapobiega wchłanianiu tłuszczu przez ciasto podczas smażenia), wbić żółtko i dokładnie wyrobić na stolnicy. Ciasto musi być elastyczne, miękkie i odstawać od ręki. Jeśli okaże się, że mąki jest za wiele, dodawać porcjami gorącą wodę, aby wszystko ładnie się zagniotło. 3. Wyrobione ciasto owinąć w folię i włożyć na 20 minut do lodówki, aby odpoczęło.     4. W tym czasie przygotować nadzienie: surowe, mielone mięso wymieszać z wodą i przyprawami oraz cebulą pokrojoną w drobniutką kosteczkę zeszkloną na łyżeczce oliwy.       5. Ciasto rozwałkować cienko (tak jak na pierogi) i wykroić okrąg np. od talerzyka deserowego.     6. Nałożyć czubatą łyżkę nadzienia, brzeg ciasta posmarować białkiem, złożyć  na pół i dokładnie zlepić, można zrobić dekoracyjny wzorek.       7. Smażyć z obu stron na rozgrzanym oleju, na patelni z grubym dnem. Jeśli nie wiemy, czy olej jest dostatecznie rozgrzany, należy wrzucić na patelnię kawałeczek ciasta. Jeśli od razu wypłynie i zacznie się smażyć, tłuszcz ma odpowiednią temperaturę. Po usmażeniu, odsączyć na papierowym ręczniku.       8. Podawać z sosem czosnkowym lub ketchupem. Są pyszne.   Smacznego. 