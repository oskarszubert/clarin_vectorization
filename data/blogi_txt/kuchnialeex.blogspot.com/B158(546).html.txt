Dziś ostatni dzień karnawału, dlatego warto jeszcze przed jutrzejszą środą popielcową przygotować coś pysznego. Mój wybór padł na oponki serowe z tego przepisu. Wprawdzie na moim blogu jest już receptura na oponki z dodatkiem sera, ale tym nie mogłam się oprzeć. Ich przygotowanie trwa naprawdę kilkanaście minut. Wystarczy połączyć na stolnicy wszystkie składniki, rozgrzać smalec i smażyć krążki na złoty kolor. Po chwili możemy delektować się puchatymi oponkami oprószonymi cukrem pudrem. Są doskonałe na ostatni dzień przed początkiem postu. Polecam. Składniki:• 3 szklanki mąki• 25 dag białego sera tłustego, trzykrotnie mielonego• ½ szklanki cukru• 1 cukier waniliowy• 4 żółtka• ¼ litra śmietany 18%• 1 czubata łyżeczka sody oczyszczonej• 1 łyżeczka octu• smalec do smażeniaSposób przygotowania:1. Mąkę przesiać na stolnicę. Dodać pozostałe składniki i wyrobić miękkie ciasto. Można je lekko podsypać mąką, gdyby się kleiło do blatu.2. Odkrawać po kawałku, rozwałkowywać ciasto na grubość około 1 – 1,5 cm i wykrawać kółka, a w ich środku okrągłą dziurkę.3. Rozgrzać smalec. Na gorącym tłuszczu smażyć oponki z obu stron na złoty kolor.4. Wyjmować, odsączyć na papierowym ręczniku.5. Oponki oprószyć cukrem pudrem.Smacznego. 