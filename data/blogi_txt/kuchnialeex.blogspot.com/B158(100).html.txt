Moi Drodzy  W tym roku moja strona bierze udział w tym konkursie w kategorii Zdrowie i kulinaria. Jeśli lubicie mój blog, korzystacie z moich przepisów i dobrze się czujecie w mojej kuchni z jej klimatem i serwowanymi przeze mnie daniami – proszę o oddanie głosu. Wystarczy wysłać sms pod numer :  7122 w treści wpisując: G00112 (G zero zero jeden jeden dwa)  Z jednego telefonu można wysłać tylko jednego smsa. Koszt smsa to 1,23 zł. Cały dochód z smsów zostanie przeznaczony na cele charytatywne. Pierwszy etap głosowania trwa do 31. stycznia 2013 r. do godz. 12.00. Bardzo na Was liczę i dziękuję za każdego wysłanego smsa. Aleex   Dziś mam trochę wolnego, chyba na własne życzenie. W dzień sobotniej studniówki byłam oczywiście u fryzjera, a skoro miałam świeżo umytą i pięknie uczesaną głowę, nie mogłam przecież założyć na nią czapki ani kaptura. No i fakt – fryzura pozostała ładna, a moje gardło już zupełnie nie. Dario śmiał się ze mnie, że taka jestem porządna, iż jak choruję, to tylko w ferie. Skoro zyskałam już w ten przewrotny sposób trochę wolnego, zrobiłam ciasto. Niby zwyczajne, a jednak wyjątkowo smaczne. Tym razem zmierzyłam się  z chrupiącym pleśniakiem z przepisu Wkn. Mam w swoich zbiorach strzępca (to inna nazwa pleśniaka), ale to ciasto rzeczywiście jest nietypowe. Inaczej tworzy się warstwy, inaczej się je piecze i trochę inaczej smakuje. Jest naprawdę pyszne. Polecam.  Składniki:  jasne ciasto: • 240 g mąki krupczatki • 150 g masła • 4 żółtka • 20 g cukru waniliowego • 1 płaska łyżeczka proszku do pieczenia • 1,5 łyżki kwaśnej śmietany 18%  kruszonka: • 100 g mąki pszennej • 60 g masła • 60 g cukru pudru • 2 łyżeczka kakao  beza: • 4 białka • 250 g cukru  nadzienie: • 300 g powideł śliwkowych lub z czarnej porzeczki  Sposób przygotowania:  1. Krupczatkę posiekać z masłem, proszkiem do pieczenia oraz cukrem waniliowym. Szybko zagnieść z żółtkami i śmietaną.    2. Kulę ciasta włożyć na kilka godzin do lodówki (Można pozostawić  ją na noc lub nawet dłużej).   3. 3/4 ciasta cienko wylepić na dnie blaszce (ok. 21x30 cm) wyłożonej papierem do pieczenia. Ja najpierw starłam je na dużych oczkach tarki, a dopiero potem wylepiłam nim dno. Tak jest łatwiej.    4. Nakłuć widelcem i podpiec przez 15 minut do lekkiego zezłocenia w temp. ok. 180 stopni (z termoobiegiem 170 stopni). 5. Podczas podpiekania spodu, przygotować kakaową kruszonkę - zagnieść wszystkie składniki, jak podczas wyrabiania kruchego ciasta, aż do powstania dużych zwartych grudek.   6. Na podpieczonym spodzie rozsmarować powidła, na nie wyłożyć warstwę ubitej na bardzo sztywno piany z białek. Na koniec pokruszyć pozostałą część jasnego i ciemnego ciasta.     7. Ciasto ponownie włożyć  do piekarnika (temperaturę zmniejszyć do 160 stopni) i piec przez 15 minut w ustawieniu góra+dół na środkowej półce, a następnie ok. 25 minut przy ustawieniu sama góra na wyższej półce. Smacznego. 