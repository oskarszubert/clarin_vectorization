Powiedział Bartek, że dziś tłusty czwartek, a Bartkowa uwierzyła, dobrych pączków nasmażyła – głosi staropolskie przysłowie. Tłusty Czwartek był dawniej dniem rozpoczynającym Tłusty Tydzień. Początkowo nasi przodkowie aż do Środy Popielcowej objadali się słoniną, boczkiem i mięsem, które suto zapijano wódką. Teraz pozostał nam tylko jeden dzień, który kojarzy się głównie z pączkami. Według jednego z przesądów, jeśli ktoś w Tłusty Czwartek nie zje ani jednego pączka - nie będzie się mu wiodło. Dawniej przyrządzając pączki nadziewało się niektóre migdałem lub orzechem. Wierzono, że kto na nie trafi, będzie miał w życiu szczęście. Pączki i chrusty zapewne już smażycie w swoich kuchniach, więc, podtrzymując dawną tłustoczwartkową tradycję, proponuję Wam coś innego. Dziś zapraszam na smalec. Ten wyjątkowy smakołyk przygotowuję rzadko, nie ma co ukrywać, jest dość kaloryczny. Ale ze zwykłym przetopionym tłuszczem nie ma on nic wspólnego. Moja córka od zawsze kategorycznie odmawiała spróbowania mojego smalcu. Kiedy pewnego dnia zobaczyła, jak go przyrządzam i dostrzegła, że więcej w nim mięsa niż tłuszczu, położyła odrobinę na kanapkę… Od tej chwili stała się wielką miłośniczką tego specjału. Zresztą nie tylko ona. Mój smalec jest zawsze najchętniej jedzony na wszystkich imprezach: domowych i oficjalnych. Świetnie smakuje z ulubionymi dodatkami, a kiedy skosztuje się go z kiszonym ogórkiem – poezja smaku… Zobaczcie sami.Składniki:70 dag świeżej słoniny25 dag łopatki25 dag karkówki25 dag boczku4 duże cebulemielony pieprzmajeranek4-5 ząbków czosnkuSposób przygotowania:1. Słoninę pokroić w małą kostkę, wrzucić do dużego garnka, wlać 1/2 szklanki wody.2. Podgrzewać, od czasu do czasu mieszając, aż skwarki będą przezroczyste.3. Mięso i boczek opłukać i osączyć, pokroić w małą kostkę i dodać do roztopionego tłuszczu ze skwarkami.4. Smażyć przez 1 - 1,5 godziny, od czasu do czasu mieszając.5. Cebulę obrać, pokroić w ćwiartki, a później w plasterki. Dodać do naczynia z mięsem i skwarkami.6. Gdy cebula się zezłoci, garnek ze smalcem odstawić z ognia.7. Kiedy smalec nieco przestygnie, dodać pieprz, zmiażdżone ząbki czosnku i majeranek. Wymieszać i przelać do kamiennego naczynia lub do słoików.Smalec można przechowywać nawet kilka miesięcy.Smakuje rewelacyjnie. Polecam! 