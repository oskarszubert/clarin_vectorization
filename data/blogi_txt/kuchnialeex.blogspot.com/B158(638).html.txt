Po raz pierwszy zobaczyłam ten przepis u ilki76 kilka lat temu i od razu nabrałam ochoty na to ciasto. Intrygowało mnie połączenie wafelków Prince Polo z bitą śmietaną, czekoladą i brzoskwiniami. I słusznie, bo smakuje naprawdę wyjątkowo. Kiedy poczęstowałam nim gości podczas poprzedniego weekendu, błyskawicznie zniknęło z patery. Wszystkim bardzo smakowało i od razu dostałam „zamówienie”, by zrobić je na święta. Oczywiście, do oryginalnego przepisu wprowadziłam własne poprawki. Zrobiłam własny biszkopt, dodałam więcej wafelków i gorzką czekoladę, która komponuje się z polewą Prince Polo. Zmieniłam też smak galaretki. Według mnie pomarańczowa jest bardziej kwaskowa i nadaje ciastu wyrazistszego smaku. Polecam.Składniki:Biszkopt:• 5 jajek• ¾ szklanki cukru• 5 pełnych łyżek mąki pszennej + 2 łyżki ziemniaczanej• 1 łyżeczka proszku do pieczeniaMasa:• 1 litr śmietany kremówki 36%• 3 łyżki cukru pudru• żelatyna na 1 litr płynu• 1 tabliczka gorzkiej / deserowej czekolady• 4 wafelki Prince Polo XXL• 1 puszka brzoskwiń• 2 galaretki pomarańczoweSposób przygotowania:1. Przygotować biszkopt. Białka ubić z cukrem na sztywną pianę. Dodać żółtka. Wymieszać. Na masę przesiać oba rodzaje mąki wraz z proszkiem do pieczenia. Delikatnie, ale dokładnie połączyć z masą jajeczną. 2. Ciasto przełożyć do foremki wyłożonej papierem do pieczenia. Wstawić do piekarnika. Piec ok. 30-35 minut w temperaturze 180 stopni C. (sprawdzić patyczkiem, czy jest gotowe). Ostudzić na kratce.3. Wafelki pokruszyć na kawałki. Czekoladę zetrzeć na dużych oczkach tarki. Brzoskwinie osączyć z zalewy, pokroić w kostkę.4. Do zalewy po brzoskwiniach dodać ¾ szklanki wody, wymieszać.5. Żelatynę rozpuścić w ¼ szklanki wrzątku. Ostudzić.6. Śmietanę ubić na sztywno, dodać cukier puder i żelatynę. Wsypać do masy śmietanowej pokruszone wafelki, startą czekoladę i kawałki brzoskwiń. Wymieszać.7. Biszkopt nasączyć zalewą z brzoskwiń połączoną z wodą. Wyłożyć na ciasto masę śmietanową z dodatkami. Wyrównać powierzchnię, wstawić do lodówki.8. Galaretki rozpuścić w 3 szklankach gorącej wody. Ostudzić. Gdy zaczną krzepnąć, wyłożyć je na ciasto. Wstawić do lodówki do zastygnięcia.Smacznego. 