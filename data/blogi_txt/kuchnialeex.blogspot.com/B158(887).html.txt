Podmuch ciepłego powietrza wpadający przez uchylone okno. Przeciskające się przez przędzę firanek promienie słońca, ogrzewają zaspany policzek. Cisza nieśmiało zakłócana przez pojedynczy świergot ptaka. I czas, który leniwie sączy się po tarczy zegara. Kolejny dzień powoli budzi się do życia. W domu słychać tylko ciche oddechy chłopaków. Będą spać jeszcze przez kilka godzin, zanim obudzą ich odgłosy codzienności i zapachy docierające z kuchni.  A dziś w mojej kuchni od samego rana wiele się dzieje. Kroję mięso, mieszam przyprawy, rozgrzewam masło. Na kuchence wolniutko „mruga” rosół, a w garnku za chwilę zacznie bulgotać gulasz z tego przepisu, który doskonale pasuje do knedlików. Spieszę się, bo w planach mam jeszcze domowe croissanty. Będą doskonałym zwieńczeniem dzisiejszego wielokulturowego obiadu: polskiego rosołu, czeskich knedlików, węgierskiego gulaszu i francuskich rogalików na deser. Zapowiada się pysznie. Może będzie to dla Was kulinarną inspiracją? Składniki:  • 1 kg szynki wieprzowej  • 3 średnie cebule  • 2 łyżeczki czosnku suszonego • 4 ziela angielskie • 4 liście laurowe • 1 łyżeczka zmielonego kminku  • ok. 2 łyżeczek pieprzu,  • szczypta papryki chili • 3 łyżki papryki słodkiej • 1 kostka paprykowa (opcjonalnie) • 2 łyżki octu winnego  • 1 łyżka mąki • 1 łyżeczka cukru • sól • smalec lub masło do smażenia • 5 łyżek gęstej kwaśnej śmietany lub jogurtu  Sposób przygotowania:  1. Przygotować składniki gulaszu.    2. Mięso pokroić na kawałki i podsmażyć.Przełożyć do garnka.     3. Dodać pokrojoną cebulę i zarumienić (na tej samej patelni). Włożyć do mięsa.    4. Patelnię po smażeniu zalać wodą i podgrzać, aby rozpuściły się wszystkie przypieczone pozostałości. Wodę tę dodać do mięsa i cebuli.    5. Dolać wodę, tyle, aby mięso było przykryte. Być może woda dolana z patelni wystarczy, jeśli nie, to uzupełnić.    6. Gotować z wszystkimi przyprawami oprócz papryki, czosnku, octu - te dodać, gdy mięso zmięknie i gotować wtedy już tylko chwilę. Nie należy bać się tak dużej ilości papryki, gulasz ma być od niej czerwony. Paprykę dodać na końcu, bo przypieczona gorzknieje!      7. Rozmieszać mąkę z wodą, zagęścić sos.     8. Gulasz jest aromatyczny, esencjonalny i naprawdę pikantny. Jeśli wolicie łagodniejszy, można zmniejszyć ilość pieprzu i chili. Podawać, polewając ziemniaki, kaszę lub knedle, kluski śląskie lub buchty. Wierzch ozdobić porządną łyżką gęstej kwaśnej śmietany lub jogurtu.    Smacznego. 