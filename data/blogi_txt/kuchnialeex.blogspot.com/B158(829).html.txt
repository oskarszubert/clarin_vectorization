Dzisiaj czas na typowo wiosenną przekąskę – szparagi. Nie pojawiają się na naszym stole często, na razie powoli się do nich przekonujemy. Pierwszy raz zetknęłam się z nimi wiele lat temu, kiedy będąc w podstawówce, pojechałam na wycieczkę do Berlina. Niemcy, chcąc przyjąć nas smacznym obiadem, zaserwowali jako dodatek szparagi. Tylko kilku osobom smakowały one od razu, reszta zostawiła je na talerzach. Dziś od czasu do czasu wracam do tego delikatnego warzywa. Szparagi mają specyficzny smak, który, przyznaję, nie zawsze mi odpowiada. W tym jednak wydaniu wyjątkowo nam przypadły do gustu. Spróbujcie.  Składniki:  • 1 pęczek szparagów (białych lub zielonych) • 2 łyżki oliwy • 3 łyżki masła • sól • posiekana natka pietruszki • pieprz mielony • 3 ząbki czosnku • tarty parmezan  Sposób przygotowania:  1. Szparagi oczyścić:  odłamać zdrewniałe końcówki, obrać.     2. Na patelni rozgrzać oliwę, dodać pokrojony w cieniutkie plasterki czosnek i  lekko podsmażyć.    3. Na patelnię dodać szparagi pokrojone w mniejsze kawałki.   4. Włożyć pokrojone w kawałki masło i natkę pietruszki.    5. Szparagi smażyć na rumiano około 10 minut.    6. Posolić i lekko doprawić szparagi pieprzem.    7. Wyłożyć na talerz i posypać startym parmezanem. 8. Podawać gorące.  Smacznego. 