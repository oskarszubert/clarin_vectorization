Dziś wracam w kulinarnej podróży na wschód. Zrezygnowałam jednak ze smażenia potraw w głębokim tłuszczu, bo na zewnątrz lato w pełni, na termometrze też prawdziwe letnie temperatury. Skusiłam się na chłodnik – zupę podawaną na zimno. W kuchni polskiej popularnym chłodnikiem jest chłodnik litewski oraz zupy owocowe, typowym chłodnikiem kuchni hiszpańskiej jest gazpacho, zaś bałkańskiej – tarator. Ja wybrałam tradycyjny chłodnik litewski. Tak jak inne chłodniki podaje się go na zimno, a jego bazę stanowi ugotowana botwina. Dawniej mieszano ją ze zsiadłym mlekiem bądź kwaśną śmietaną, dziś zastępuje się je kefirem, jogurtem albo maślanką. Do chłodnika obowiązkowo dodaje się surowego ogórka, koperek, jajko na twardo, a w wersji klasycznej – szyjki rakowe. Chłodnik litewski jest bardzo popularną, tradycyjną potrawą kuchni polskiej oraz litewskiej. W moim rodzinnym domu nie było tradycji przygotowywania chłodników. Mój mąż też ich nie znał. Jednak ostatnio, podczas odwiedzin w restauracji, mieliśmy okazję, by spróbować tego dania, zachwalanego przez kelnera. Oboje jedliśmy wówczas chłodnik po raz pierwszy. Bardzo nam smakował, dlatego postanowiłam przygotować go w swojej kuchni. Udał się znakomicie. Polecam, szczególnie w upalne dni.  Składniki:   • pęczek młodej botwinki z młodymi listkami • 4-5 młodych małych buraczków • 1 cebula • 1 łyżka masła • 750 - 1000 ml kefiru • 250 ml śmietany 12% • 250 ml jogurtu naturalnego • pęczek rzodkiewek • pęczek szczypiorku • 3 świeże ogórki  • 4 ogórki małosolne • pęczek koperku • 4 jajka ugotowane na twardo • 1 duży ząbek czosnku • sok z 1/2 cytryny • sól, pieprz   Sposób przygotowania:  1. Botwinkę starannie  umyć i drobno pokroić wraz z łodygami.     2. Buraki obrać i zetrzeć  na grubych oczkach tarki.    3. Cebulę posiekać w drobną kosteczkę.   4. W garnku roztopić masło, podsmażyć cebulkę, pokrojoną botwinkę i starte buraki przez około 4-5 minuty.   5. Do garnka z botwinką wlać 1 szklankę wody, zagotować i odstawić do CAŁKOWITEGO wystudzenia.   6. W tym czasie rzodkiewki, świeże ogórki zetrzeć na dużych oczkach tarki. 7. Ogórki małosolne pokroić w słupki. 8. Posiekać koperek i szczypiorek. 9. Do zimnej botwinki dodać szczypiorek i koperek, rzodkiewkę i ogórki (świeże i małosolne). Wymieszać. 10. Dodać sok z cytryny, śmietanę, jogurt i kefir. Kefiru należy dolać tyle, aby otrzymać pożądaną konsystencję chłodnika. 11. Doprawić solą i pieprzem do smaku.    12. Ponownie wstawić do lodówki i schładzać kilka godzin, tak aby smaki się wymieszały. 13. Przed podaniem udekorować ćwiartkami jajka na twardo.   Smacznego. 