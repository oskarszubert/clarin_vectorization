Dziś znów szykuję się na wyjazdowy weekend. Przede mną dwa ciężkie dni i trochę mi szkoda, że w ten przedświąteczny czas nie mogę być tylko i wyłącznie z moimi chłopcami.  Cały dom pachnie dojrzewającymi piernikami. Po południu zajrzałam do nich na moment. Miękną, ale trochę wolno. Jeśli jutro nadal będą twardawe, będę musiała im pomóc, otulając je chlebem i kawałkami jabłek.  Żałuję, że jutro chłopcy będą sami. Aby zostawić im coś dobrego, przygotowałam dla nich pyszną niespodziankę. Mogłam ją zrobić, bo Młody wybył z domu. Razem z kolegami wygłupiają się na śniegu.  Dario chyba wyczuł, że będę coś piekła, bo kilka razy zaglądał do kuchni. Zastał mnie wpatrzoną w okno. Uwielbiam patrzeć na zimowy pejzaż spowity mrokiem. Białe czapy śniegu okrywają  płoty, gałęzie choinek iskrzą się świątecznie, a las szykuje się do snu otulony śniegową pierzyną. Mogę tak stać i patrzeć bez końca. W głowie mam wówczas mnóstwo myśli: cieszę się, że udało mi się stworzyć dom dokładnie taki, jak chciałam; że znów będą święta i wszyscy moi bliscy zasiądą razem z nami do wieczerzy wigilijnej; że moje dzieci są zdrowe i zadowolone; że praca, mimo trudu i różnych przeciwności, które czasami się pojawiają, daje mi satysfakcję; że mogę robić to, co lubię i mam wokół siebie osoby, które to doceniają; że życie stawia na mojej drodze wiele wyzwań, którym mogę sprostać; że są ludzie, którzy mnie potrzebują, a ja mogę im tak po prostu, bezinteresownie pomóc. Mam za co być wdzięczna losowi. I jestem. Naprawdę. A moi chłopcy dostaną ode mnie ciasteczka z brzoskwinią. Proste, ale na tym polega ich urok. Lekko słodkie, ale ich słodycz możemy regulować cukrem pudrem. Chrupiące z ciepłym, jędrnym kawałkiem owocu wewnątrz. Pyszne.  Wiem, że będą im smakowały, bo zrobiłam je specjalnie dla nich. I przyprawiłam miłością, a jej smaku nic nigdy nie zastąpi...  Składniki:  • 2 opakowania ciasta francuskiego • 1 puszka brzoskwiń • 1 jajko • cukier puder Sposób przygotowania:  1. Płaty ciasta rozłożyć, pokroić w prostokąty. 2. Na każdym kawałku ciasta położyć półksiężyc brzoskwini.   3. Ciasto zwinąć w rulonik tak, by owoc znalazł się w środku.   4. Ciasteczka ułożyć na blasze wyłożonej papierem do pieczenia. 5. Każde posmarować rozmieszanym jajkiem. 6. Piec w temperaturze 190 stopni C (dół+termoobieg) przez ok. 15 minut, aż się zezłocą.   7. Po upieczeniu posypać cukrem pudrem.   Smacznego. 