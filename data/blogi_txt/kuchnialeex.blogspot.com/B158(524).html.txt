Znacie  aronię?  Ta niewymagająca, odporna na mróz kuzynka jarzębiny to dobrodziejstwo w ogrodzie. Jej czarne owoce są znakomitym orężem do walki z chorobami cywilizacyjnymi. Warto bliżej poznać aronię. Krzew odkryto około 300 lat temu na terenie dzisiejszej Kanady i Stanów Zjednoczonych. W XIX w. pojawiła się w Rosji jako okaz w ogrodach botanicznych. Walory zdrowotne owoców aronii odkryto w środkowej Azji, a później w północno-wschodniej Rosji i tam zakładano pierwsze plantacje. Dziś roślina uprawiana jest w wielu krajach. Co ciekawe, Polska jest tu światowym potentatem. Aronia najbliżej spokrewniona jest z jarzębiną (Sorbus), co widoczne jest w kształcie i wielkości owoców. Bywa zresztą nazywana jarzębiną czarnoowocową.  Warto polubić aronię, bo ma walory nie tylko użytkowe, ale i ozdobne. Ma efektowne skórzaste liście, w sezonie ciemnozielone, a później ogniste. W drugiej połowie maja okrywa się chmurą białych kwiatów, a jesienią czaruje gronami prawie czarnych, lśniących owoców.    Okazy dorastają do 3 m, mają wyprostowane pędy, wytwarzają wiele odrostów korzeniowych. Prowadzone w postaci wysokich, nieformowanych żywopłotów mogą być świetną osłoną przeciw wiatrom, akcentować granicę działki lub służyć do obsadzania skarp. Chcąc uzyskać formę drzewka, szczepi się aronię na podkładce z jarzębiny.  Aronia jako produkt zdrowotny została odkryta stosunkowo niedawno. Ma właściwości lecznicze podobne do czerwonego wina, ale sok z aronii można pić całkiem bez ograniczeń, w przeciwieństwie do napojów alkoholowych. Owoce aronii zawdzięczają swe terapeutyczne właściwości bioflawonoidom i rutynie. Te właśnie składniki zapewniają całkiem dobrą kondycję naczyniom krwionośnym. To ważna informacja dla osób ze skłonnością do żylaków, miażdżycy i chorób dziedzicznych z tego tytułu. Po badaniach udowodniono, że wyciąg z tego owocu pozwala dość skutecznie regulować nadciśnienie tętnicze, zapobiega odkładaniu się cholesterolu w ściankach tętnic oraz chroni przed chorobami serca. Okazuje się, że aronia zmniejsza też stany zapalne drobnych naczyń krwionośnych. Owoce i sok oraz przetwory z aronii  zapobiegają miażdżycy. Działają przeciwkrwotocznie i uspokajająco. Wiele leków syntetycznych można by więc zdecydowanie odstawić i nie byłoby konieczności ich przyjmowania, gdyby spożywać aronię. Ponieważ aronia zawiera antocyjany, czyli związki zwalczające wolne rodniki, (które są też w czerwonym winie typu Cabernet) chroni zdecydowanie organizm przed nowotworami. Ma też w składzie wiele ważnych witamin:. A, C, E, P i biopierwiastków, a także błonnik i pektyny (którego notorycznie spożywamy za mało). Dzięki temu też właśnie usprawnia przemianę materii i poprawia gospodarkę tłuszczami. Prawdopodobnie więc owoce aronii są najlepszym "wymiataczem wolnych rodników" ze wszystkich owoców, przynajmniej dostępnych w naszej strefie klimatycznej. Czy można sobie pozwolić, by to ignorować?  Jasne, że nie. A więc w ramach zapoznawania się z aronią zapraszam na ... nalewkę. Polecam. Składniki:  • 1,5 litra wody • 1 kg aronii • 200 liści z wiśni • 1 kg cukru • 1,5 łyżeczki kwasku cytrynowego • 0,5 l spirytusu Sposób przygotowania:  1. Owoce przebrać, umyć i odsączyć.    2. Osuszoną aronię włożyć do woreczka i zamrozić (moja aronia spędziła noc w zamrażarce, ale można ją zebrać z krzaka po pierwszych przymrozkach).   3. 1,5 litra wody zagotować z zamrożonymi owocami aronii oraz umytymi liśćmi wiśni.    4. Gotować 30 minut na małym ogniu.   5. Po tym czasie zestawić z gazu. Dodać cukier. Dokładnie wymieszać aż się rozpuści. Odstawić na 24 godziny.     6. Po tym czasie przecedzić, odciskając owoce.     7. Ponownie zagotować i dokładnie ostudzić.    8. Dodać kwasek cytrynowy. Wymieszać.   9. Do przecedzonego wywaru z aronii dodać spirytus. Całość przefiltrować przez lejek wypełniony watą do butelek.    10. Nalewkę odstawić na 1 miesiąc. Powinna trochę postać, choć świetnie smakuje od razu.    Smacznego. 