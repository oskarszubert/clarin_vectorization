A dzisiaj zapraszam na pyszny tradycyjny sernik, który zrobiłam według przepisu mojej koleżanki, Luizy. Z Luizą spotykamy się już ładnych parę lat w majowe weekendy, podczas sprawdzania prac maturalnych. W chwilach przerwy między kolejnymi partiami arkuszy do oceny znajdujemy czas, aby opowiedzieć sobie, co się działo w naszym życiu przez rok. Te chwile, takie wyszarpane i krótkie, są wyjątkowe. Bo obie je lubimy. Bo szanujemy swoją prywatność. Bo nie wypytujemy się o szczegóły. Wiem o niej tyle, ile ona chce mi powiedzieć. I ona wie o mnie tyle samo. Nic ponadto. Nawet jeśli w przypływie wyjątkowej chwili któraś z nas powie więcej, każda ma pewność, że ta druga zachowa to tylko dla siebie. W maju Luiza przywiozła sernik, który zjadłyśmy z pyszną kawą. Poprosiłam ją o przepis i, oczywiście, dostałam go. Jestem pewna, że będzie doskonały na zbliżające się święta. Spróbujcie. Składniki:  Masa serowa: • 1 kg sera President trzykrotnie mielonego • 1 szklanka cukru • 1 budyń śmietankowy  • 1 szklanka mleka 3,2%  • 1 jajko • 5 żółtek • 1/2 szklanki oleju  Ciasto: • kostka margaryny Palma • 1 jajko • 2 szklanki mąki krupczatki • łyżka śmietany 18% • łyżeczka proszku do pieczenia • odrobina cukru około łyżki stołowej  Sposób przygotowania:  1. Z podanych składników szybko zagnieść kruche ciasto.    2. Blachę o wymiarach  22 x 37 wyłożoną papierem do pieczenia wylepić ciastem.   3. Wstawić je do piekarnika nagrzanego do 180 stopni C i podpiec przez 10 – 15 minut. Ostudzić.   4. Przygotować masę serową: budyń rozpuścić w szklance mleka.   5. Do misy miksera włożyć ser, wbić jajko, dodać żółtka (białka zostawić), wsypać cukier, wlać olej i mleko z budyniem.      6. Składniki zmiksować aż powstanie gładka, dość rzadka, masa.   7. Białka ubić na sztywną pianę, ostrożnie połączyć ją z masą serową. 8. Tak przygotowaną masę wylać na podpieczone ciasto.   9. Sernik piec w temperaturze około 190 – 200 stopni około 1 godziny.    10.Ostudzić. Ozdobić dowolną polewą.   Smacznego. Przepis dodaję do akcji: 