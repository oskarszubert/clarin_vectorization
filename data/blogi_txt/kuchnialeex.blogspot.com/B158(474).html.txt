Zapraszam na maliny w nowej odsłonie. Ostatnio proponowałam Wam maliny w syropie. Dziś pokazuję, jak przygotować je najprościej, wyłącznie z dodatkiem cukru. W poprzednich latach robiłam w ten sposób jagody. Zawsze były rewelacyjne. Teraz zrobiłam tak maliny i jestem pewna, że zimą będą smakołykiem najszybciej znikającym z półek spiżarni. Ponieważ musiałam otworzyć słoiczek, aby spróbować, zapewniam Was, że decydując się na ten przepis, zyskujemy nie tylko słodkie, pyszne owoce, ale także klarowny, o przepięknej barwie sok, który jest doskonałym dodatkiem do gorącej herbaty. Świetnie też smakuje rozcieńczony chłodną wodą w słoneczne dni. Gorąco polecam.   Składniki:  • maliny – dowolna ilość • 3-4 łyżki cukru na słoiczek • cukier waniliowy – opcjonalnie  Sposób przygotowania:  1. Maliny przebrać, zostawić tylko dorodne owoce.  2. Do słoiczków nałożyć owoce. Można lekko przycisnąć je ręką, aby zmieściło się więcej. 3. Do każdego słoiczka wsypać 3-4 łyżki cukru (ilość zależy od naszego smaku, jeśli lubimy słodkie owoce, dodajemy więcej) i, ewentualnie, troszkę cukru waniliowego.    4. Słoiczki mocno zakręcić. Wstawić do dużego garnka, na dnie którego leży lniana lub bawełniana ściereczka, aby szkło nie dotykało bezpośrednio do blachy naczynia.   5. Wlać do garnka ciepłą wodę. Powinno jej być tyle, aby sięgała do 4/5 wysokości słoiczków. 6. Wodę doprowadzić do wrzenia, gotować na małym ogniu około 20 minut. 7. Wyłączyć płomień. Gorące słoiki ostrożnie wyjąć, postawić do góry dnem i zostawić do ostygnięcia.   Smacznego.  Przepis dodaję do akcji: 