Dzisiaj udało mi się wrócić trochę wcześniej, na szczęście. Cieszę się, tym bardziej, że na jeden dzień przyjechała Gwiazdeczka. Będziemy miały chwilkę, aby pogadać jeszcze przed Bożym Narodzeniem. A w mojej kuchni wciąż świąteczne klimaty, smaki i aromaty. Jutro zaproszę Was na zapowiadane już pierogi z ciasta szpinakowego – cudownie zielone. A dziś przedstawiam przepis na farsz z kapusty i grzybów. Jest pyszny, wyrazisty, w sam raz do pierogów. Spróbujcie.  Składniki:  • 80 g suszonych grzybów • 750 g kiszonej kapusty • sól i pieprz • 3 łyżki oliwy • 1 duża cebula • 1 łyżeczka warzywka  Sposób przygotowania:  1. Kapustę posiekać na desce. Jeśli jest bardzo kwaśna, wypłukać. Włożyć do garnka, zalać wodą, lekko doprawić i gotować ok. 1,5 – 2 godzin do całkowitej miękkości.    2. Grzyby wypłukać, zalać wrzącą wodą i zostawić do namoczenia na około pół godziny.   3. Wodę spod grzybów odlać do gotującej się kapusty. 4. Grzyby ponownie zalać wodą i gotować do miękkości.   5. Cebulki pokroić w drobną kostkę i zezłocić na 1 łyżce oliwy.   6. Ugotowaną kapustę drobniutko posiekać (można zemleć przez maszynkę).   7. Grzyby odcedzić i także drobno posiekać.   8. W misce wymieszać kapustę, grzyby i podsmażoną cebulkę.    9. Dodać do farszu 2 łyżki oliwy i przyprawić. 10. Wszystkie składniki dokładnie wymieszać. Farszem nadziewać pierogi.    Smacznego. 