Dzisiaj imieniny Daria. Nietypowo, chwilkę przed świętami, ale to jedyny dzień w roku, któremu patronuje Dariusz. Dla męża już wczoraj przygotowałam tort makowy z masą kawową, na który zaproszę Was wkrótce. Oprócz ciasta zrobiłam też przepyszną roladę łososiowo-szpinakową. Jest naprawdę znakomita. Uprosiłam znajomą, aby zdobyła dla mnie przepis. Kiedy go już dostałam i wypróbowałam, rolada okazała się prawdziwym hitem! Na każdej imprezie znika z półmisków jako pierwsza. Porcja jest dość spora, ale gwarantuję, że nie zostanie Wam nawet plasterek. Jeśli chcecie zachwycić gości podczas świąt, zróbcie ją koniecznie. Na pewno będziecie zachwyceni. I jeszcze jedno, naprawdę robi się ją szybciutko, no i można ją przygotować dzień wcześniej. Polecam.  Składniki:  • 1 opakowanie mrożonego szpinaku (250 g) • 2 ząbki czosnku • 1 łyżeczka masła • 4 jajka • 3 serki Almette śmietankowe  • 4 ząbki czosnku • łosoś wędzony w plastrach 400g • sok z cytryny  Sposób przygotowania:  1. Na patelni podsmażyć z masłem szpinak, czosnek, doprawić solą i pieprzem.    2. Masę zmiksować, odsączyć na sitku i wystudzić. 3. Do szpinaku dodać żółtka. Wymieszać.    4. Białka ubić na sztywno. Pianę dodać do szpinaku i delikatnie wymieszać.     5. Masę szpinakową wylać na dużą blachę z piekarnika wyłożoną papierem do pieczenia i piec 15 min. w 170 stopniach C (dół + termoobieg).    6. Wyjąć, wystudzić na kratce. Ja na kratkę rozkładam papier do pieczenia, kładę na nim roladę tak, aby papier, na którym się piekła, był na górze i delikatnie go ściągam.    7. Serek przełożyć do miseczki, dodać 4 ząbki czosnku przeciśnięte przez praskę, wymieszać.     8. Przestudzony placek posmarować serkiem.   9. Na serku ułożyć łososia tak, aby pokrył całość.   10. Zwinąć jak roladę i zawinąć  ściśle w folię do żywności.     11. Włożyć do lodówki na kilka godzin. 12. Kroić w plastry i podawać jako przekąskę. Smacznego. 