15. kwietnia. Kolejny rok za nami. Pamiętam tamten dzień wiele lat temu. Za oknami świeciło słońce, było bardzo ciepło. Wszędzie dokoła widać było soczystą zieleń i pięknie kwitnące kwiaty. Wiosna w pełni. I ja.  Ten dzień to początek dorosłego życia. Przede mną było mnóstwo niewiadomych. W głowie pełno pytań: czy to właściwa decyzja ? Czy dobrze robię ? Jak będzie wyglądała moja przyszłość ? Byłam pewna, że wybrałam dobrze, ale byłam wówczas bardzo, bardzo młoda i niewiele wiedziałam o życiu. Teraz wiem o wiele więcej. Wspólne życie nie jest pasmem szczęścia. To walka o kompromis każdego dnia: kto robi zakupy, jak dysponujemy pieniędzmi, jak dzielimy się obowiązkami, jak i gdzie spędzimy urlop. To wzloty i upadki, radości i smutki, szczęście i rozpacz, spokój i burze. To walka o lepszą przyszłość dla związku.  Obok, każdego dnia, jest drugi człowiek. Bliski. Ważny. Czasami z trudnym charakterem. Mający wady i zalety. I nawet jeśli chwilowo go nie lubicie, to przecież go wybraliście. To z nim idziecie przez życie, patrzycie w tym samym kierunku, możecie na nim polegać.  Ważne, by bilans zysków i strat wychodził na plus. Bo w związku nie wolno zatracić samego siebie, zgodzić się na brak szacunku, upokorzenie, cierpienie i krzywdę. W dobrym związku nie ma na nie miejsca.  A szczęście? – zapytacie. Ono jest, przychodzi samo i czasami zostaje na dłużej. Ważne, by umieć je zauważyć i docenić, bo: Szczęście to ta chwila, co trwa Niepewna swojej urody. To zieleń drzew, to dzieci śmiech, Słońca zachody i wschody* Tegoroczny 15. kwietnia jest nietypowy. Ponieważ wypada w trakcie tygodnia, spędzamy go  oddzielnie. Dlatego nasi bliscy świętowali z nami już wczoraj. Miałam okazję, by poczęstować ich pysznym tortem Cappuccino przygotowanym według przepisu z kwestii smaku. Był idealny na naszą uroczystość. Zapraszam. Składniki (na tortownicę 26 cm):  Spód: • 150 g masła • 3 jajka • 250 g drobnego cukru do wypieków • 270 g mąki • 3 łyżeczki proszku do pieczenia • 150 ml mleka  Krem: • 6 żółtek • 250 g drobnego cukru do wypieków • 750 g mascarpone • 3 łyżeczki żelatyny w proszku • 6 łyżek kawy rozpuszczalnej (użyłam Jacobs Velvet) • 150 ml wody • 5 łyżek likieru Amaretto • 500 ml śmietanki 30%  Dodatkowo: • 3 łyżki kakao • 3 łyżki cukru pudru Sposób przygotowania:  1. Piekarnik nagrzać do 175 stopni C. Tortownicę 26 cm ze zdejmowaną obręczą wysmarować masłem (boki) , a dno wyłożyć papierem do pieczenia. Stopić i ostudzić masło. 2. Ubić jajka z cukrem. Najlepiej ustawić miskę na rondelku z lekko gotującą się wodą i miksować przez około 2 - 3 minuty, aż masa się delikatnie ociepli.      3. Zdjąć miskę z garnka i miksować jeszcze przez kilka minut aż masa się ostudzi, będzie puszysta, jasnokremowa i cukier zupełnie się rozpuści.    4. Do masy przesiać mąkę wymieszaną z proszkiem do pieczenia. Delikatnie wymieszać.    5. Cały czas mieszając wlewać powoli mleko, a następnie stopione masło. Ciasto przelać do przygotowanej tortownicy.   6. Wstawić do nagrzanego piekarnika. Piec przez 35 - 40  minut w dolnej części piekarnika (drugi poziom, opcja dół + termoobieg) aż wierzch się przyrumieni. Sprawdzić patyczkiem, czy jest upieczony.    7. Upieczone ciasto ostudzić, wyjąć z tortownicy i przekroić na 3 równe blaty. 8. Przygotować masę: Jajka sparzyć (patrz – Porady Aleex). Oddzielić białka od żółtek, wykorzystamy tylko żółtka, białka można użyć do czegoś innego.   9. Ubić żółtka z cukrem (tak samo jak w przypadku jajek, najpierw stawiając misę z masą na garnku z gotującą się wodą).    10. Gęstą, ubitą masę wymieszać z serkiem mascarpone.     11. Żelatynę rozpuścić w 2 łyżkach gorącej wody. W rondelku połączyć  kawę z wodą, dodać żelatynę i podgrzewać na małym ogniu, mieszając aż żelatyna się rozpuści. Zdjąć z ognia i dodać likier.     12. Śmietanę ubić na sztywną masę i wymieszać z masą mascarpone.      13. Ułożyć pierwszy krążek biszkoptu na dnie formy (dno wyłożyć papierem do pieczenia). Nasączyć mieszanką kawy z likierem i rozsmarować 1/3 kremu.     14. Zapiąć obręcz formy. Powtórzyć z pozostałymi spodami. Na wierzchu ma się znaleźć krem z mascarpone.    15. Kakao i cukier puder przesiać przez sitko nad tortem. Tort wstawić do lodówki. Na godzinę przed podaniem przełożyć do zamrażalnika. U mnie nie było to potrzebne, masa pięknie się trzymała.     16. Podawać z ulubioną kawą.    Smacznego.  * słowa z piosenki Anny Marii Jopek "Na dłoni" 