To jedna z moich ulubionych bab drożdżowych. Znalazłam ją na rok temu na  blogu Dorotus  i od tamtej pory piekłam już kilka razy. W nadchodzące święta znów pojawi się na naszym stole w towarzystwie innych wielkanocnych wypieków. Dzisiaj prezentuję ją w wersji soute, bez dekoracji, ale na pewno coś wymyślicie. Choć tak naprawdę baba smakuje rewelacyjnie posypana zwyczajnym cukrem pudrem. Jest mięciutka, puszysta i dzięki nietypowemu dodatkowi, gotowanym ziemniakom, które działają  jak polepszacze, długo zachowuje świeżość. Z podanej porcji wyszło mi to, co na zdjęciach, a więc trochę więcej niż 2 baby. I wszystkie były znakomite. Jeśli jeszcze nie zdecydowaliście, którą babkę upiec na Wielkanoc, weźcie pod uwagę ten przepis. Naprawdę warto.Składniki na 2 duże babki:• 1 kg mąki tortowej (odsypać jedną szklankę i zastąpić krupczatką)• 60 g świeżych drożdży • 10 żółtek• około pół litra mleka (dolewać stopniowo, może być potrzebne mniej)• 20 dag roztopionego masła• pół szklanki oleju • 3 ugotowane ziemniaki• około 300 g cukru pudru • aromat cytrynowy • kieliszek alkoholu (np. rumu)• rodzynki i kandyzowana skórka pomarańczowa - jeśli lubimy• szczypta soliSposób przygotowania:1. Przygotować rozczyn: świeże drożdże wymieszać z łyżeczką cukru, dodać kilka łyżek ciepłego mleka, łyżkę mąki, wymieszać. Rozczyn ma mieć konsystencję gęstej śmietany. Pozostawić do wyrośnięcia  na 20 minut w ciepłym miejscu.2. Żółtka utrzeć z cukrem na puszystą masę.3. Ugotowane ziemniaki przecisnąć przez praskę. Do żółtek z cukrem dodać mąkę, wyrośnięty rozczyn i pozostałe składniki (oprócz tłuszczu). 4. Bardzo dokładnie wyrobić ciasto, by było elastyczne. Jeśli będzie się kleiło, dosypać mąkę. Pod koniec wyrabiania dodać wcześniej rozpuszczone i przestudzone masło. Jeśli lubimy rodzynki i skórkę – też teraz je dodajemy.5. Foremki wysmarować masłem i wysypać bułką tartą. Ciasto wkładać od razu do foremek, ponieważ ma w nich rosnąć. Ciasta powinno być troszkę mniej niż pół foremki. 6. Przykryć, odstawić w ciepłe miejsce do wyrośnięcia. Ciasto ma urosnąć aż do brzegów foremki. 7. Po wyrośnięciu delikatnie posmarować rozkłóconym jajkiem.8. Piec około 35 minut w temperaturze 160º do tzw. suchego patyczka.Smacznego :)Przepis dodaję do akcji Wielkanocne smaki oraz do akcji  Babki i babeczki 