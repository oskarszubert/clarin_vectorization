Czy tak jak ja macie czasami nieodpartą ochotę na owoce? Wiem, wiem, jest zima. Na sklepowych półkach mnóstwo egzotyki. Cieszą oczy mandarynki i pomarańcze z błyszczącą skórką, soczyste ananasy rozkładają swe pióropusze, a banany smakują właśnie teraz znakomicie. Lady uginają się pod ciężarem owoców z różnych zakątków świata. Istny róg obfitości. A ja… lubię truskawki. I co z tego, że jest zima? Że truskawki można kupić wyłącznie z importu i to takie, których smak nie ma nic wspólnego z prawdziwym smakiem polskich owoców? W takich chwilach, kiedy dopada mnie tęsknota za latem oraz cudownym aromatem pysznych czerwonych jagód, otwieram drzwi zamrażarki. Mam wówczas przed sobą bogactwo natury zamknięte w okowach lodu. Na wyciągnięcie ręki…  Zapraszam Was na truskawkowy deser. Na przekór zimie. Zrobicie go w ciągu kilku minut i już po chwili będziecie mogli delektować się wspaniałym smakiem. Wyobrażam sobie Wasze miny, kiedy łyżeczka z galaretką, truskawkami i kleksem bitej śmietany trafi już do Waszych ust. Jestem pewna, że  wyjątkową słodycz tego smakołyku zapamiętacie na zawsze…  Składniki:  mrożone truskawki w zależności od ilości truskawek: 1-2 galaretki truskawkowe cukier bita śmietana w sprayu  Sposób przygotowania: Zagotować wodę z cukrem, rozpuścić w niej galaretki. Ja na 2 galaretki dodaję 1/4 szklanki cukru. Truskawki wyjąć z zamrażalnika, opłukać pod zimną wodą, przełożyć do miski. Zalać gorącą galaretką. Deser zastyga błyskawicznie!    Nakładać porcje do salaterek lub pucharków. Ozdobić kleksem bitej śmietany. Smacznego! 