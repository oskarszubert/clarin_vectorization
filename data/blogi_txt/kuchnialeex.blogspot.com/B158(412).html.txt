Wczoraj usłyszałam w radio pytanie skierowane przez redaktora do rozmówczyni: - Co pani robi w czasie wolnym? Wprawdzie nie ja miałam na nie udzielić odpowiedzi, ale zastanowiłam się. Czas wolny. A co to takiego? - powinnam zapytać. Ostatnio jestem tak zaganiana, że nie mam nawet czasu, by się normalnie wyspać. Z pracy wracam kilka godzin później niż zwykle. Popołudnia zazwyczaj mam zajęte… pracą. Poza tym prowadzę (a przynajmniej staram się) normalne życie. Gotuję, sprzątam, robię tysiące różnych rzeczy. I wszystko w biegu. Czekam na przyszły tydzień. Zaczną się u nas ferie, więc trochę odetchnę. Oczywiście wbrew stereotypowym poglądom nie będę wtedy mieć urlopu, ale są to dni wolne od zajęć dydaktycznych, więc będę mogła spokojnie uzupełnić dokumentację: zrobić statystyki, napisać sprawozdania, uzupełnić arkusze ocen. No i jeszcze jedno – sprawdzę klasówki. Powinnam je oddać jeszcze przed feriami, ale najnormalniej w świecie nie dam rady. Myślałam, że może zdążę trochę zrobić w piątek, który teoretycznie powinnam mieć wolny, ale akurat w piątek wypadają zajęcia Akademii Filmowej, w których uczestniczy moja klasa, więc muszę  z nimi jechać. Weekend również mam pracujący, więc oddech złapię dopiero w poniedziałek. Muszę wytrzymać. A na osłodę zrobiłam wczoraj moim chłopcom kruche pierożki z wiśniami. Nie jest trudno je przygotować. No i są naprawdę pyszne. Spróbujcie.  Składniki:  • 30 dag wiśni bez pestek (mogą być mrożone) • 50 dag mąki • 2 łyżeczki proszku do pieczenia • 15 dag cukru • duży cukier waniliowy • 2 żółtka plus jedno całe jajko • 15 dag margaryny • 10 dag masła • cukier do obtoczenia wiśni • cukier puder do posypania  Sposób przygotowania:  1. Wiśnie rozmrozić, odsączyć i oprószyć cukrem. 2. Składniki ciasta posiekać na stolnicy i szybko wyrobić. Owinąć folią i włożyć na 1 godzinę do lodówki.    2. Ciasto rozwałkować. Ułożyć na nim obtoczone w cukrze wiśnie. Przykryć drugim płatem. Wykrawać pierożki w taki sposób, by w środku każdego znalazła się wiśnia.        3. Każdy pierożek posmarować rozkłóconym jajkiem i ułożyć na blasze wyłożonej papierem do pieczenia.    4. Piec na złoty kolor w piekarniku rozgrzanym do 190 stopni C.    5. Upieczone pierożki posypać cukrem pudrem. Smacznego. 