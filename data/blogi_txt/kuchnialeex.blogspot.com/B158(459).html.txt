Gwiazdeczka przyjechała do domu na krótkie ferie. Sesja zaliczona, więc dziecku należy się trochę oddechu. Siedziałyśmy razem w kuchni, nadrabiając brak dłuższego kontaktu w ciągu ostatnich kilkunastu dni. Za oknami świszczał wiatr, który zwiewał z dachów okolicznych domów tumany śniegu. Śnieżny pył wirował w powietrzu, zasypywał twarze przechodniów, tworzył zaspy, które z każdą minutą zmieniały położenie.  Uszczelniłam okno. Wewnątrz było cicho i przytulnie. Ciepło z włączonego piekarnika rozchodziło się po mieszkaniu, błogo otulało nas wszystkich. Uwielbiam takie chwile w mojej kuchni, które toczą się równolegle z pieczeniem lub gotowaniem. Wokół roznoszą się zapachy, apetycznie skwierczą potrawy, a my siedzimy i gadamy bez końca.  Gwiazdeczka przerywa tę błogość: - Mamuś, może przywołać wiosnę? - Jak? – pytam z uśmiechem. - Ostatnio takie dobre były jajka faszerowane. Może dziś zrobimy ze szczypiorkiem? Takie wiosenne? - Jasne – odpowiadam – Co tylko chcesz. Jasne- myślę i odkrywam, że nie mam majonezu. Szybki przegląd produktów w lodówce pozwala na przygotowanie majonezowego sosu chrzanowego. Nie jest doskonały, ale na pewno niskokaloryczny i smaczny. Świetny jako dodatek do wędlin i jajek albo do tego, by spróbować przywołać wiosnę.  Składniki: • 2 żółtka • 1 łyżeczka musztardy • 2 łyżki naturalnego serka homogenizowanego • sól, pieprz • 1-2 łyżeczki oleju dobrej jakości  • chrzan – do smaku  Sposób przygotowania:  1. Surowe jajka sparzyć (patrz – Porady Aleex).   2. Żółtka oddzielić od białek. Włożyć żółtka do wysokiego naczynia. Dodać musztardę. 3. Wszystkie składniki zmiksować do uzyskania jednolitej masy. 4. Pomalutku, cały czas miksując, dodawać olej. 5. Doprawić solą i pieprzem.   6. Dodać serek. Zmiksować do uzyskania pożądanej gęstości.   7. Dodać chrzan. Wówczas otrzymamy majonezowy sos chrzanowy. 8. Majonez świetnie smakuje do jajek na twardo ze szczypiorkiem.   Smacznego.  Moi Drodzy  Ostatnio w bocznej zakładce na blogu pojawiła się ikonka BLOG  ROKU 2013. W tym roku moja strona bierze udział w tym konkursie w kategorii KULINARNE. Dzisiaj o godzinie 15.00 rozpoczął się etap głosowania. Aby oddać głos wystarczy wysłać sms pod numer : 7122 w treści wpisując: C00078(C zero zero zero siedem osiem) Z jednego telefonu można wysłać tylko jednego smsa. Koszt smsa to 1,23 zł. Cały dochód z smsów zostanie przeznaczony na cele charytatywne.   Pierwszy etap głosowania trwa do 06 lutego 2014 r. do godz. 12.00.  Ważny jest każdy, pojedynczy głos. Bardzo na Was liczę i dziękuję za każdego wysłanego smsa.  Aleex 