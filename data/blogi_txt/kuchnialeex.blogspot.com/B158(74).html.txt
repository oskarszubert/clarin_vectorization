Matury pochłonęły mnie całkowicie. Cały tydzień siedziałam w pracy bez końca czekając na kuriera, który przywoził lub odbierał arkusze. Do tego dochodziło przygotowywanie dokumentacji do sześciu typów szkół funkcjonujących w moim Zespole i zwyczajne obowiązki, które też trzeba było wykonać. Było trochę zamieszania, a następny tydzień nie zapowiada się spokojniej. Od środy do piątku w szkole kontrola, a w weekendy studia lub sprawdzanie matur. Życie… Trochę dla osłody upiekłam babkę, na którą miałam ochotę już dawno. Inspiracją  dla mnie był przepis z Kuchni nad Atlantykiem, który oczywiście zmodyfikowałam po swojemu. Efekt był naprawdę dobry – puchata, mocno waniliowa babka, znakomita z filiżanką kawy. Co ważne – dobrze smakuje także następnego dnia. Częstujcie się. Składniki:  • 5 jajek  • szczypta soli  • 2/3 szklanki domowego cukru waniliowego  • 200 g roztopionego masła  • 2 łyżki mocnego alkoholu: koniak, rum lub brandy • 1 laska wanilii • 1 cukier waniliowy • 1 szklanka (150g) mąki • 3 budynie waniliowe bez cukru • 1 łyżeczka proszku do pieczenia   Sposób przygotowania: 1. Piekarnik rozgrzać do 175ºC (termoobieg + dolna grzałka). Mąkę przesiać z budyniem i proszkiem do pieczenia.     2. Jajka ubić mikserem z solą, cukrem waniliowym oraz wanilią na kremową i puszystą masę. Może to trwać do kilkunastu minut.         3. Do masy jajecznej wlewać powoli roztopione i przestudzone masło, nie przerywając ubijania.   4. Dodać alkohol.   5. Następnie na niskich obrotach miksera dokładać partiami sypkie składniki. 6. Wlać masę do natłuszczonej, wysypanej mąką formy na babkę (silikonową tylko smarujmy masłem).   7.  Babkę piec ok. 45-50 min.   8. Ostudzić na kratce. Posypać cukrem pudrem. Smacznego. 