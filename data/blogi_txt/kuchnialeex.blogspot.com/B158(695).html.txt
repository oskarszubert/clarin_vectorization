Wiedziałam, że nie powinnam iść na to lodowisko!  Wiedziałam! Na początku było super. Jazdy na łyżwach nie zapomina się nigdy, tak jak jazdy na rowerze. Po kilkunastu minutach jeździłam już całkiem pewnie. Z dumą patrzyłam na syna, który, pod czujnym okiem taty, stawiał na lodzie pierwsze kroki. Córka także dzielnie się spisywała. Pod koniec wyprawy zdarzyło się coś nieoczekiwanego. Wystarczyła chwila nieuwagi, mała wyrwa w tafli lodu i sunęłam na brzuchu polerując lodowisko. No cóż, zdarza się. Tylko dlaczego mnie? Siedzę dzisiaj w domu ze spuchniętym kolanem i mocno stłuczonym ramieniem. Niestety, sądzę, że najbliższe dni będą trudne.Obiad jednak przygotować trzeba. Z pomocą dzieci krzątam się po kuchni. Dzisiaj zjemy rosół, tradycyjną polską potrawę. W moim rodzinnym domu była to obowiązkowa pozycja niedzielnego obiadu. Ja przygotowuję ją dość często, ponieważ moi domownicy ją uwielbiają. Rosół sporządza się z warzyw i mięsa kury lub kurczaka z dodatkiem wołowiny. Podaje się z makaronem typu nitki lub wstążki. Sposób przygotowania rosołu polega na długim gotowaniu mięsa drobiowego wraz z zestawem jarzyn – włoszczyzną. Aby przygotować smaczny rosół należy gotowanie składników rozpocząć od zimnej wody, powoli doprowadzając do lekkiego wrzenia. Taki sposób gotowania sprawia, że większość składników zawartych w mięsie i warzywach przechodzi do wywaru, który po doprawieniu staje się rosołem. Mój zawsze jest pyszny: esencjonalny i aromatyczny. Znakomicie smakuje z delikatnymi kluseczkami, kawałkami słodkawej marchewki, pietruszką i odrobiną rozgrzewającego pieprzu.Składniki:na dużą porcję:około 1 kg mięsa: pręga wołowa, żeberko wołowe, korpus kurczaka, udko, szyjka z indyka3 średnie marchewki,2 średnie pietruszki,kawałek pora,cebula,1 kostka bulionu drobiowego Knorra,przyprawa maggi,wegeta,pieprz,Sposób przygotowania:1. Mięso opłukać pod zimną wodą, włożyć do garnka. Oczyścić warzywa i umyć pod bieżącą wodą. Cebulę obrać, nadziać na widelec i opalić nad płomieniem gazu, aż zewnętrzna jej warstwa będzie czarno - brązowa. Zapewni to rosołowi piękny kolor. Można też dodać cebulę bez opalania. Tak przygotowane warzywa włożyć do garnka z mięsem. Produkty zalać zimną wodą.2. Włączyć płomień, dodać kostkę knorra, maggi i około 1,5 łyżki wegety. Całość zagotować. Sygnałem zbliżającego się wrzenia jest wytworzenie się tzw. szumowin (piany)- musimy je zebrać łyżką i wylać.3. Kiedy rosół zacznie się gotować, zmniejszyć płomień i przykryć garnek.Gotować do miękkości mięsa (około 3-4 godzin), co jakiś czas podnieść pokrywkę, usunąć powstającą piankę i wlać trochę (1/4 - 1/2 szklanki zimnej wody). Dzięki temu rosół będzie klarowny po ugotowaniu.4. Kiedy mięso będzie miękkie, wyjąć warzywa, mięso, a wywar przecedzić. Jeśli szybko go ostudzimy, można przechowywać w lodówce nawet kilka dni i wykorzystywać jako samodzielne danie lub bazę do innych zup.Podawać z makaronem, kawałkami marchewki i plasterkami mięska. Można posypać natką pietruszki i doprawić pieprzem.Smacznego. 