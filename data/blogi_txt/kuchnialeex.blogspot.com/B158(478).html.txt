Nadal jestem w domu i odpoczywam. Trochę czytam, trochę pracuję (wiem, wiem – nie powinnam, ale…), trochę oglądam telewizję. Wczoraj oglądałam zdjęcia z wycieczki i przypomniałam sobie o surówce, na którą Was dziś zaproszę. Podczas wizyty w Sankt Petersburgu nocowaliśmy i stołowaliśmy się w domu polskiego księdza. Posiłki były proste i smaczne, zawsze świeże, przygotowane z sercem. Gotowały dwie panie: matka z dorosłą córką. Podczas rozmowy powiedziały, że zależy im, aby nam smakowało i żebyśmy mogli spróbować rosyjskiej kuchni. Niektóre dania były zaskakujące smakowo: rosół na wołowinie i kości szpikowej, czy połączenie kurczaka z ryżem. Pewnego dnia na stołach pojawiła się „nasza” swojska surówka z marchewki. Byłam zdziwiona. Zapytałam, czy to rosyjska potrawa. Okazało się, że u Rosjan jest tak samo popularna, jak i u nas. Marchew łączy się jednak nie z jabłkiem, ale z czosnkiem i śmietaną, niekiedy z dodatkiem majonezu. W takiej wersji prezentuję Wam dzisiaj marchewkę do obiadu. Spróbujcie. Jest naprawdę dobra. Składniki:  • 4-5 jędrnych, soczystych marchewek • 1-2 duże ząbki czosnku • sól, pieprz • kilka gałązek zielonej pietruszki • 2 łyżki śmietany (można zastąpić jogurtem) • 2 łyżki majonezu Sposób przygotowania:  1. Marchewkę obrać, umyć, zetrzeć na dużych oczkach tarki.   2. Czosnek przecisnąć przez praskę, dodać do marchewki. 3. Pietruszkę posiekać, wymieszać z marchewką i z czosnkiem. 4. Ze śmietany (jogurtu) i majonezu zrobić sos, doprawić solą i pieprzem. 5. Marchewkę wymieszać z sosem. Podawać jako dodatek do mięs.   Smacznego. 