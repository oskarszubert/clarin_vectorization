Ostatnio dziwi mnie każde spojrzenie na kalendarz. Nie mogę wprost uwierzyć, że już druga połowa listopada. W uświadomieniu sobie, że niedługo grudzień, pomagają mi pojawiające się powoli świąteczne dekoracje. Lubię ten czas, gdy mroki listopada rozjaśniają kolorowe lampki. Ten niezwykły wystrój skraca oczekiwanie na Boże Narodzenie. Wkrótce także w mojej kuchni zacznę przygotowania do świąt. Już się na nie cieszę. A dziś zapraszam Was na gołąbki z włoskiej kapusty, która teraz jest znakomita. Warto je zrobić, bo soczyste mięsne nadzienie owinięte w zielone, karbowane liście, smakuje rewelacyjnie. I wiecie co? Naprawdę łatwo się je robi. No i mamy zapas pysznego jedzenia na kilka dni. Ponieważ porcja jest duża, gotowe gołąbki możemy zamrozić. Gdy kiedyś zabraknie Wam czasu na zrobienie obiadu, wystarczy sięgnąć po nie do zamrażarki. Będą idealne. Polecam.  Składniki:  • 1 duża lub 2 mniejsze główki kapusty włoskiej • 1 kg mięsa mielonego • 1 jajko • 1 duża cebula • olej • 1 woreczek ryżu • przyprawy: sól, pieprz • 1 duży ząbek czosnku  Sos: • bulion drobiowy • 1 puszka pomidorów bez skóry • 1 – 2 łyżeczki koncentratu pomidorowego • przyprawy: sól, pieprz, bazylia, czosnek • mąka krupczatka • 1 - 2 łyżki śmietany 18%  Sposób przygotowania:  1. Przy zakupie należy wybrać dość lekką kapustę. Taka będzie miała luźne liście i łatwiej będzie ją przygotować. Wykroić głąb. Opłukać kapustę pod bieżącą wodą.    2. W garnku zagotować wodę, lekko osolić. Do wrzątku włożyć przygotowaną kapustę. W miejsce po głąbie wlać odrobinę oleju. Po 1 – 2 minucie oddzielać po kolei liście. Wyjmować je na durszlak, przelać zimną wodą. Zostawić, bo obciekły.      3. Grubsze części kapuścianych liści przygotować, odcinając nożykiem wystające części nerwów.   4. Cebulę pokroić w drobną kostkę. Na patelni rozgrzać olej, podsmażyć cebulę, aż leciutko się zezłoci.    5. Ugotować na sypko ryż. 6. Do mielonego mięsa dodać jajko, ryż, przesmażoną cebulkę, przyprawy. Dokładnie wyrobić na jednolitą masę.    7. Wcześniej przygotowane liście kapusty kłaść na deseczce. Na każdym położyć porcję mięsa, zwinąć gołąbki.       8. Na dnie garnka ułożyć uszkodzone liście kapusty. Ja układam je na specjalnym przyrządzie, który ma regulowaną średnicę i pasuje do każdego garnka.     9. Na liściach ułożyć gołąbki. Zalać bulionem. Przykryć pozostałymi liśćmi.    10.Wstawić na mały ogień. Zagotować. Gotować ok. 50 – 60 minut.   11.Bulion odlać do garnuszka. Dodać zmiksowane pomidory i przyprawy. 12.Zagęścić sos mąką i odrobiną śmietany.   13.Zalać sosem gołąbki. Podawać z pieczywem lub ziemniakami.   Smacznego. 