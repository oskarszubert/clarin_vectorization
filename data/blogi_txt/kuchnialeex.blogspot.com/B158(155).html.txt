To odmiana rogalików z białego sera, które Wam bardzo smakowały. Ciasteczka są równie pyszne. Zaczęłam je robić, kiedy moje dzieci miały taki okres, że nie jadały nadzienia. Ponieważ rogaliki bez nadzienia bardzo im smakowały, zaczęłam robić ciasteczka. Moje dzieci lubią je nadal, ale robię je nie tylko dla nich. Pewnego dnia pojawiła się u mnie moja przyjaciółka z podstawówki ze swoją córeczką, Zosią. Malutka uroczo siedziała, ale po chwili zaczęła się nudzić. Wtedy zaproponowałam jej pieczenie ciasteczek. Oczywiście zgodziła się z chęcią. Cudownie wyglądała ta malutka dziewczyneczka z rączkami ulepionymi ciastem i szeroko otworzonymi z radości oczkami. Wszystko jej się podobało: i robienie ciasteczek, i ich pieczenie, a najbardziej jedzenie. Teraz, kiedy mnie odwiedza razem z mamą, zawsze mówi, że z ciocią Agą będzie piekła ciasteczka. Za jakiś czas będzie robiła je zapewne sama, bo są prościutkie i świetnie smakują. A może upieczcie je w swoich domach? Składniki:• 25 dag mąki• 25 dag margaryny (lub masła)• 25 dag białego sera• 10 dag cukru pudruSposób przygotowania:1. Wszystkie składniki posiekać, wyrobić z nich ciasto. Rozwałkować je na stolnicy posypanej mąką. Wykrawać foremkami ciasteczka.2. Wierzch posmarować rozkłóconym jajkiem z mlekiem. Można posypać cukrem lub makiem.3. Piec w nagrzanym do 180 C piekarniku na złoty kolor.Smacznego! 