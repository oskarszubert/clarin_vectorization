Większość ludzi wokół mnie szykuje się do sylwestra, a ja i moi chłopcy zostajemy w domu. Przygotowałam dla nas pyszną karnawałową przekąskę, która doskonale się sprawdza jako element szwedzkiego stołu. To świetna przystawka ze skrzydełek nadziewanych powidłami i zapiekanych w przyprawach. Znakomicie smakują na ciepło i na zimno, a przy tym oryginalnie wyglądają na półmisku. Fajnie się po nie sięga, są prościutkie do zrobienia i rewelacyjnie sprawdzą się podczas szampańskiej zabawy w sylwestrową noc. Polecam.  Składniki:  • dowolna ilość skrzydełek kurczaka • powidła śliwkowe • przyprawy: sól, papryka słodka, czosnek granulowany, Delikat Knorr’a do mięs • odrobina oleju • kostka rosołowa (opcjonalnie)  Sposób przygotowania:  1. Skrzydełka opłukać pod bieżącą wodą. Przeciąć w ten sposób, aby oddzielić największą, pierwszą część (patrz zdjęcie). Pozostałe części nie będą nam już potrzebne. Można ich użyć do innych potraw.    2. Odciętą część skrzydełka przygotować następująco: oddzielić mięso od kości jak przy filetowaniu.    3. Zdecydowanym ruchem zsunąć skórę i mięso na dół kostki.    4. W „kulce” mięsa, która powstała po jego zsunięciu, zrobić ostrym nożem „kieszonkę”.    5. Do „kieszonki” włożyć nieco powideł. Jeśli lubimy połączenie mięsa i owoców, możemy posmarować powidłami mięso z wierzchu, ale ja tego nie robiłam.    6. Z przypraw przygotować mieszankę. Zanurzać w niej mięsne kąski. 7. Do rękawa foliowego wlać nieco oleju i wody, można wrzucić kostkę. Ustawiać kąski.    8. Skrzydełka piec 45 minut w piekarniku nagrzanym do 200 stopni C. 10 minut przed końcem pieczenia rozciąć rękaw, by skrzydełka nabrały koloru.    9. Ułożyć kąski na talerzu. Z wystających kostek usunąć chrząstki, jeśli tam zostały.    Smacznego.  Przypominam o trwającym konkursie: http://kuchniaaleex.blogspot.com/2011/12/konkurs-ii- urodziny-bloga.html 