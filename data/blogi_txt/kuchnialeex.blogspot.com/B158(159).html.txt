Postanowiłam zrobić ciasto drożdżowe. Ot, takie proste, szybkie, do popołudniowej kawy. Nie chciałam żadnego wyszukanego przepisu, zależało mi na czymś nieskomplikowanym. Sięgnęłam do książeczki „Biblioteczka Poradnika Domowego” Ciasta domowe, w której znalazłam właściwą recepturę. Zaczęłam robić ciasto i ....... zaczęły się też schody. Za nic na świecie treść przepisu nie pasowała mi do składników. W opisie napisano, aby wyrabiać ciasto aż zacznie odstawać od miski. Hmmm... to po prostu było niemożliwe, bo ciasto, po połączeniu wszystkich składników, miało konsystencję lejącą. Jakoś udało mi się, po małych modyfikacjach, upiec to ciasto, ale kolejnym razem dodałam produkty „po  swojemu”. I co? I udało się. Puszyste ciasto drożdżowe do kawy smakowało naprawdę dobrze. Przepis podaję ze swoimi zmianami. Zapraszam.Składniki:• 2,5 szklanki mąki (dałam w sumie 1 i 1/3 szklanki więcej)• 1 szklanka mleka• 1 szklanka cukru• cukier wanilinowy• 15 dag margaryny (zastąpiłam masłem)• 3 jajka• 5 dag drożdży• rodzynki (nie dodawałam)• cukier puder do posypaniaSposób przygotowania:1. Mleko z cukrem i cukrem wanilinowym podgrzać. Powinno być lekko ciepłe, a cukier rozpuszczony.2. Mąkę przesiać do miski.3. Drożdże rozetrzeć z 1 łyżką cukru, odrobiną letniego mleka i odrobiną mąki. Odstawić na 10 – 15 minut. 4. Całe jajka rozkłócić widelcem w oddzielnej miseczce.5. Masło roztopić w garnuszku, przestudzić.6. Do mąki wlać mleko z cukrem.7. Następnie wlać do misy jajka, a potem drożdże.8. Ciasto dokładnie wyrobić. U mnie było to niemożliwe, więc dodałam kolejną porcję mąki. Mimo tego ciasto nadal było luźne, nie nadawało się w żadnym razie do wyrabiania ręką. Miało konsystencję drożdżówki nocnej.9. Do wyrobionego ciasta wlać przestudzone masło. Ponownie wyrobić. Jeśli chcemy dodać rodzynki, to wkładamy je do ciasta w tym momencie. Ja ich nie dodawałam.10. Foremkę podłużną wyłożyć papierem do pieczenia.11. Ciasto przełożyć (przelać) do keksówki. Przykryć ściereczką . W przepisie podano, aby zostawić je na 30 minut do wyrośnięcia. Ja zostawiłam je na ok. 1 godz.12. Piec w piekarniku nagrzanym do 180 stopni C około 40 – 45 minut. Sprawdzić patyczkiem, czy jest upieczone.13. Ostudzić na kratce.14. Ciasto świetnie smakuje z mlekiem lub z kawą. Ja posypałam każdą porcję kandyzowaną skórką pomarańczową pokrojoną w kosteczkę. Można też posypać ciasto cukrem pudrem.Smacznego. 