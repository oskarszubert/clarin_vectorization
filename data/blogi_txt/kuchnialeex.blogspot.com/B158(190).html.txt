O tej potrawie słyszałam już wiele lat wcześniej. Moja nastoletnia kuzynka relacjonowała mi kiedyś swoje wrażenia z pobytu na południu Europy. Opowiadała, oburzona, że gdy zamówiła w czechosłowackiej restauracji knedle, to dostała zwykłą bułkę pokrojoną w plastry i polaną sosem. Wówczas byłam tym bardzo zdziwiona. Dziś uśmiecham się na to wspomnienie, bo już wiem, że ta „bułka” to słynne knedliki właśnie.  Kiedy parę lat temu byłam na Słowacji, oprócz podziwiania przepięknych widoków w Słowackim Raju, miałam okazję spróbować, jak smakują tradycyjne knedliki.  Rzeczywiście, z wyglądu przypominają nieco bułkę, ale mają niepowtarzalny, ciekawy smak. Zazwyczaj są podawane z gulaszem lub gęstym sosem. Knedliki mają swoich zwolenników i przeciwników. Aby wyrobić sobie o nich zdanie, trzeba po prostu spróbować.  Knedliki występują w dwóch odmianach, różniących się dodatkami. Pierwsza zawiera bułkę, którą dodajemy do ciasta (houskove knedlíki). W drugiej pieczywo zastępujemy gotowanymi ziemniakami (bramborove knedlíki). Długo szukałam przepisu, który byłby najbardziej zbliżony do oryginału. Wreszcie znalazłam go u ekkore. Zrobiłam. Knedliki udały się znakomicie. Wprawdzie nie mogłam uformować z ciasta wąskiego rulonu, bo nie zmieściłby się do garnka, ale moje „grubsze” knedliki nic nie straciły na smaku. Polecam.  Składniki:  • 0,4 kg mąki krupczatki • 3 bułki kajzerki • 1 jajko • 2,5 dag drożdży • 1 szklanka mleka • 1- 1,5 łyżeczki soli  Sposób przygotowania:  1. Kajzerki pokroić w drobną kostkę.    2. Mleko, drożdże, łyżkę cukru i 2 łyżki mąki wymieszać i zostawić, aby rozczyn podrósł. 3. Do miski wsypać mąkę, pokrojone kajzerki, sól.    4. Dodać jajko, wlać podrośnięty rozczyn.    5. Wyrobić z tych składników ciasto.    6. Odstawić ciasto na 2 godziny. W tym czasie możemy zająć się przygotowaniem gulaszu.   7. Po tym czasie uformować knedlika - długą bułę.    8. Zagotować wrzątek, lekko osolić. Włożyć do wrzątku uformowanego knedlika i gotować na małym ogniu przez 15 minut.    9. Po tym czasie knedlika odwrócić na drugą stronę i gotować kolejne 15 minut.   10. Wyjąć knedlika z wody, pokroić na plastry.   11. Plastry knedlika rozłożyć na talerze i polać wcześniej przygotowanym sosem  gulaszowym. Świetnym dodatkiem do tego dania jest, oczywiście, czeskie piwo. Smacznego.  Przepis na oryginalny, pikantny gulasz węgierski – wkrótce. Zapraszam. 