Znalazłam ostatnio ten przepis i od razu mi się spodobał. Postanowiłam upiec według niego ciasto, bo byłam przekonana, że będzie dobrze smakowało. I nie pomyliłam się. Ciasto jest puszyste, mięciutkie, trochę przypomina w smaku  Ciasto ze śliwkami ze starego zeszytu Aleex. My jedliśmy je jeszcze ciepłe do porannej kawy. Doskonałe będzie także na deser. Polecam. Składniki (muszą być w temperaturze pokojowej):  • 50 dag umytych, obranych truskawek  • 20 dag miękkiego masła • 16 dag cukru • 1 opakowanie cukru wanilinowego • szczypta soli • 4 jajka • ½ łyżeczki aromatu śmietankowego • 20 dag mąki pszennej tortowej • 4 dag mąki ziemniaczanej • 1 płaska łyżeczka proszku do pieczenia  • 3 garście migdałów płatków migdałowych  Sposób przygotowania:  1. Oba rodzaje mąki przesiać i wymieszać z proszkiem do pieczenia.     2. Do misy miksera włożyć miękkie masło. Ucierać przez 1 minutę, a następnie wsypać cukier, cukier waniliowy, sól i ucierać jeszcze wszystkie składniki przez około 3 minuty, aż powstanie puszysta masa. Dodać aromat śmietankowy i wymieszać.      3. Do masy dodawać po jednym jajku, po każdym dodaniu jajka miksować na najniższych obrotach miksera przez około 40 sekund, aż składniki się połączą.     4. Po dodaniu trzeciego jajka wsypać dwie łyżki mąki (z tej, która jest już przesiana), wymieszać i dodać ostatnie jajko. Gdyby masa się zważyła, trzeba dodatkowo dosypać kopiastą łyżkę mąki ziemniaczanej i wymieszać.    5. Do masy maślano – jajecznej wsypać mąkę i krótko, dokładnie wymieszać.       6. Ciasto przełożyć do tortownicy o średnicy 24 cm wyłożonej papierem do pieczenia  lub posmarowanej masłem i posypanej mąką. Wierzch wyrównać i pokładać truskawki. Posypać wierzch ciasta migdałami 7. Ciasto wstawić do piekarnika nagrzanego do 180 stopni C na funkcji dół + termoobieg. Piec przez około 55-60 minut.     8. Przed podaniem ciasto możemy posypać cukrem pudrem. Smacznego. 