Lato to sezon nie tylko na owoce, ale także i na świeże warzywa. Wszystkie są wspaniałe. Uwielbiam spacerować latem wśród straganów na miejskim placu. Kupuję drobniutkie ogóreczki, aby przetworzyć je na małosolne. W moim koszu lądują ziarna bobu, dorodne pomidory, cebula cukrowa, szczypiorek i fasolka. Najczęściej kupuję zieloną fasolkę szparagową. Lubię jej wyrazisty smak. Do niedawna przyrządzałam ją wyłącznie tradycyjnie, z wody, ale od czasu do czasu podaję ją inaczej. Ten przepis nie każdemu odpowiada, mój mąż za nim nie przepada. Nam jednak bardzo smakuje. Jestem przekonana, że połączenie chrupiących warzyw, czosnku i pietruszki będzie Wam odpowiadało. Spróbujcie…  Składniki:  • 1 kg fasolki szparagowej • 4 - 5 ząbków czosnku • 3 łyżki oliwy z oliwek • 4 czubate łyżki posiekanej zielonej pietruszki • sól  Sposób przygotowania:  1. Przygotować fasolkę szparagową - umyć, poobcinać końcówki. Do płaskiego, szerokiego rondla wlać oliwę, wycisnąć przez praskę czosnek, lekko podsmażyć. Wrzucić fasolkę szparagową, wlać niepełną szklankę wody.     2. Dusić pod przykryciem do miękkości (ok. 7-10 minut), sprawdzając, czy woda nie wyparowała. posolić i posypać zieloną pietruszką, Dusić ok. 3 minut.     3. Dobrze ugotowana fasolka prawie nie zawiera wody, jest delikatnie oblepiona czosnkiem z pietruszką. Można ją podawać jako samodzielne danie, a także jako dodatek do mięsa. Smacznego. 