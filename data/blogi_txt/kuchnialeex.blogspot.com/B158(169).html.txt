Dzisiaj Dzień Ojca. Ważne, wyjątkowe święto. Moje dzieci przygotowały dla taty upominek, choć wręczy go tylko Młody, ponieważ Gwiazdeczka jest w szerokim świecie. Zawsze pamiętam, aby przypomnieć dzieciom o tym dniu. Mimo że nie jest on aż tak rozpowszechniony jak Dzień Matki, to uważam, że jest równie istotny, tak jak ważne jest, by dziecko miało oboje rodziców przy sobie. Ojciec w naszym domu jest zawsze wzorem, autorytetem. Czasami bywa surowy. Czasami przymyka oko na pewne rzeczy. Nie jest wylewny, nie okazuje uczuć na zawołanie. No może czasami. Niekiedy marudzi, ale zawsze możemy na niego liczyć- Młody, Gwiazdeczka i ja. A więc z najlepszymi życzeniami dla ojca moich dzieci i dla wszystkich ojców, którzy NAPRAWDĘ zasługują na tę nazwę podaję ciasto według przepisu Dorotus. Pyszne.  Składniki:  • 200 g masła • szczypta soli • 160 g cukru • 4 duże jajka • 200 g mąki pszennej • 1 opakowanie budyniu waniliowego bez cukru 40g • 1 łyżeczka proszku do pieczenia • 400 g dowolnych owoców (u mnie truskawki)  Kruszonka: • 150 g mąki • 100 g masła, schłodzonego • 50 g cukru pudru • 2 garście płatków pełnoziarnistych z truskawkami Fitella  Sposób przygotowania:  Wszystkie produkty powinny być w temperaturze pokojowej.  1. Przygotować blaszkę o wymiarach 21x25 cm (wymiary dna), wyłożyć ją papierem do pieczenia. 2. Masło utrzeć do białości na puszystą masę w misie miksera.   3. Dodać szczyptę soli i cukier. Dokładnie zmiksować.    4. Dodawać po jednym jajku. Za każdym razem dokładnie zmiksować aż do połączenia się składników. Masa może zacząć się trochę warzyć. W takim przypadku dodać 1 łyżkę mąki.     5. Mąkę wymieszaną z budyniem w proszku, proszkiem do pieczenia przesiać do misy z ciastem. Wymieszać trzepaczką do połączenia składników.       6. Ciasto przełożyć do przygotowanej  blaszki.   7. Umyte i osuszone truskawki równomiernie wcisnąć w ciasto. Jeśli owoce przecinamy na pół, strona przekrojona jest na górze.   8. Przygotować kruszonkę: masło, mąkę i cukier wrzucić do naczynia, szybko posiekać, następnie rozetrzeć między palcami na kruszonkę. Dodać drobniutko pokruszone płatki Fitella, zagnieść ponownie.      9. Kruszonką posypać równomiernie ciasto.   10. Piec w piekarniku nagrzanym do 175 stopni C (dół + termoobieg, drugi poziom od dołu) przez 45 minut.   11. Wyjąć z formy. Wystudzić na kratce. 12. Świetnie smakuje do popołudniowej kawy.   Smacznego. 