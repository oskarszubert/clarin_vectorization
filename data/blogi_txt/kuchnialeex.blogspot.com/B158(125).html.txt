Niedawno przyniosłam do domu trzy kilkusetstronicowe tomy. Była to trylogia Millenium autorstwa Stiega Larssona, którą tworzą znakomite powieści: Mężczyźni, którzy nienawidzą kobiet, Dziewczyna, która igrała z ogniem oraz Zamek z piasku, który runął. Dario popatrzył z niedowierzaniem i zapytał, czy mam zamiar to czytać? Odparłam, że oczywiście mam taki zamiar. I wiecie co? Pochłonęłam już dwa tomy i zaczęłam czytać trzeci. Książki są świetne! Kiedy zaczęłam czytać pierwszą z nich, na początku zaskoczyła mnie drobiazgowość opisu. Autor tak szczegółowo opisuje bohaterów i sytuacje, że trzeba się do tej dokładności przyzwyczaić. Jednak kiedy już wpadniemy w wir wydarzeń, nie możemy się z niego wyrwać. W niesamowicie zawiłe historie wciąga nas znakomity dziennikarz „Millenium” Mikael Blomkvist, który rozwiązuje zagadkę sprzed lat. Pomaga mu w tym Lisbeth Salander – młoda, niedostosowana społecznie, ale genialna dziewczyna, prawdziwa outsiderka, którą lubi się od razu. Ten niezwykły duet pojawia się także w kolejnych tomach. Śledząc ich losy, odkrywamy tajemnicę przeszłości Lisbeth, poznajemy zawiłości szwedzkiego systemu prawnego i politycznego, analizujemy fakty, z których, jak z wielu różnych elementów układanki, wyłania się pełen obraz przestępstwa. Nie wiem, czy znacie tę trylogię. Ja dotarłam do niej dość późno, ale bardzo się cieszę, że w ogóle na nią trafiłam. Żałuję tylko, że autor nie napisze już nic więcej, zmarł nagle na atak serca w wieku zaledwie 50 lat. Polecam tę pozycję wszystkim miłośnikom thrillerów i kryminałów. Wiem jeszcze jedno. Ponieważ mam dziwną cechę, że zawsze kupuję książki, które mnie zachwycają, wkrótce moja osobista biblioteka poszerzy się o trzy nowe pozycje.A przy tej znakomitej lekturze wspaniale jest sięgnąć po przepyszne ciasto ze śliwkami z tego przepisu. Robi się je błyskawicznie, zaledwie kilka minut, a smakuje wspaniale. Naprawdę jest bardzo dobre. Efekt zaskoczył nas niezwykle pozytywnie. Polecam. I książki, i ciasto.Składniki:• pół kostki miękkiego masła (125 g)• 10 łyżek cukru (w tym cukier waniliowy)• 3 jajka• szczypta soli• 10 łyżek mąki• 1½ łyżeczki proszku do pieczenia• około 40 dag śliwek lub dowolnych owocówDo posypania:• cukier biały lub jasny brązowySposób przygotowania:1. Masło pokroić na kawałki. Zmiksować.2. Do masła dodać cukier.3. Kolejnym składnikiem, który należy dodać, są jajka i szczypta soli. Wszystko zmiksować na puszystą masę.4. Dodać mąkę z proszkiem do pieczenia. Wymieszać dokładnie mikserem.5. Przelać ciasto do foremki (o średnicy 20 - 22 cm) wyłożonej papierem do pieczenia.6. Na wierzch wyłożyć owoce (owoce typu nektarynki, śliwki - skórką do dołu, rozcięciem do góry). 7. Posypać cukrem - według uznania. 8. Piec w temperaturze 180ºC przez około 40 minut (do tzw. suchego patyczka).Smacznego. 