Mimo niedzieli przede mną ciężki, długi dzień: wykłady, ćwiczenia, w sumie aż 9 godzin zajęć. Mam nadzieję, że moi słuchacze (chociaż niektórzy) przygotują się i nie będę musiała mówić sama do popołudnia. Za to po powrocie do domu odpocznę przy kawie i pysznym serniku na zimno. Przygotowałam go na dzisiaj na deser. Dzieci nie mogły się go doczekać, ponieważ przepadają za nim. Ja zresztą też. Jest lekki, kolorowy, aż chce się jeść. A smak – czysta poezja. Rewelacja o każdej porze dnia i roku. Polecam.  Składniki:  3 serki homogenizowane naturalne Pilos po 500g (do kupienia w Lidlu) 1 opakowanie żelatyny (na 1,5 litra płynu) cukier puder do smaku (ok. 0,5 szkl - 3/4 szkl) sok z 1 cytryny 1 galaretka agrestowa 1 galaretka wiśniowa 1 galaretka truskawkowa 1 woreczek mrożonych truskawek  Sposób przygotowania:  Na tortownicę o średnicy 26 cm.  1. Rozpuścić galaretkę wiśniową w 1,5 szkl wody. Przelać na szeroki talerz. Zostawić do zastygnięcia. 2. W drugim talerzu rozpuścić galaretkę agrestową również w 1,5 szkl wody. Zostawić do zastygnięcia. 3. Serki przełożyć do wysokiej miski, wymieszać mikserem. Dodać cukier i sok z cytryny, mieszać do rozpuszczenia. 4. Zastygnięte galaretki wiśniową i agrestową pokroić w kostkę. 5. Do serków z dodatkiem soku z cytryny i cukru ostrożnie i małymi porcjami (cały czas miksując) wlewać rozpuszczoną w połowie szklanki wody i ostudzoną żelatynę. 6. Do masy serkowej dodać pokrojone w kostkę galaretki, wymieszać łyżką i przełożyć masę do tortownicy. Wyrównać powierzchnię. Wstawić do lodówki do zastygnięcia. 7. Galaretkę truskawkową rozpuścić wg przepisu na opakowaniu. Do gorącej ! galaretki włożyć zamrożone!  truskawki (można je przeciąć na pół).  8. Kiedy galaretka z truskawkami zacznie gęstnieć (nastąpi to bardzo szybko!), wyłożyć ją na masę serową i ponownie wstawić całość do lodówki. 9. Po zastygnięciu całości - degustować. Smacznego. 