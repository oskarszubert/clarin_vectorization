Sobota w pracy. Jubileusz zaprzyjaźnionej szkoły. Podróż. Spotkania z ludźmi związanymi ze szkołą. Wiele osób, które tworzyły historię. Korowód pokoleń na sali. Pierwsi, leciwi już absolwenci, dawni dyrektorzy, nauczyciele i uczniowie, obecna kadra szkoły.Wspomnienia. Podobno są jak wiatr, który modeluje chmury. Nie pozwalają pamiętać tego, co złe. Wyolbrzymiają dobro, piękno i ludzką szlachetność. Wspomnienia są istotne. Pamiętamy, a to czyni nas ludźmi. Ważne jest jednak to, by nie utrwalać w pamięci tego, co jej nie warte.  Ta sobota jest pełna refleksji. Aby je nieco uciszyć, robię dla chłopców zapiekankę. Zjedzą ją ze smakiem,bo jest naprawdę smaczna i sycąca. A przed nami ciepły, sobotni wieczór. W domu. Nareszcie.   Składniki:  • 0,5 kilograma mięsa mielonego • 1 cebula • 35 dag pieczarek • papryka czerwona • kilka dużych ziemniaków • sól, pieprz, papryka czerwona • pomidory z puszki bez skórki • tymianek • potarty ser • 3 ząbki czosnku • masło do formy • sól, pieprz Sposób przygotowania:  1. Ziemniaki obrać,pokroić w plastry i krótko gotować w osolonej wodzie. Powinny pozostać lekko twarde. Żaroodporne naczynie posmarować masłem, ale bardzo cieniutko. Ułożyć warstwę ziemniaków.   2. Rozgrzać patelnię i usmażyć pokrojoną w kostkę cebulę oraz pokrojone pieczarki, doprawiając je solą i pieprzem.   3. Do pieczarek dodać mielone mięso. Dokładnie wymieszać i podsmażyć.   4. Na patelnię włożyć pomidory z puszki.    5. Dodać pokrojoną paprykę,zmiażdżony czosnek. Wymieszać i doprawić ostrą papryką, tymiankiem, solą i pieprzem.Danie powinno być pikantne.     6. Masę przesmażyć, wymieszać ze startym serem, a następnie wyłożyć na ziemniaki. 7. Farsz przykryć kolejną warstwą ziemniaczanych plastrów.    8. Wierzch zapiekanki posypać tymiankiem i obłożyć wiórkami z masła. 9. Wstawić do nagrzanego do 200 stopni piekarnika na 30 minut. Ziemniaki muszą się zarumienić , gdy już będą zezłocone, posypać je startym serem i zostawić w piekarniku do chwili, gdy ser się rozpuści.      Smacznego. 