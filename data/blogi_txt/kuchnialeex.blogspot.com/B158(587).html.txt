Przed nami ostatni wakacyjny weekend. Wprawdzie początek września tuż, tuż, ale jeszcze będzie okazja, aby skorzystać z ładnej pogody i spędzić kilka chwil przy grillu. Aromat pieczystego pobudza apetyt, więc w oczekiwaniu na danie główne, chętnie sięgamy po przekąski. Jedną z nich proponuję dzisiaj – to chrupiące pieczywo czosnkowo – ziołowe z grilla. Jest pyszne. Spróbujcie...  Składniki:  • pieczywo (bułka wrocławska, chleb, kromki kajzerki, kromki bagietki, itp.) • 10 dag masła • 2 ząbki czosnku • sól, pieprz • zioła prowansalskie • ewentualnie – inne ulubione przyprawy  Sposób przygotowania:  1. Pieczywo pokroić. 2. Miękkie masło wymieszać z przyprawami i przeciśniętymi przez praskę ząbkami czosnku.   3. Kromki pieczywa posmarować z obu stron cienką warstwą masła. 4. Opiekać na grillu z obu stron, aż się zarumienią.   Smacznego. 