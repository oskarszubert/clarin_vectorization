A dzisiaj na andrzejkowy wieczór proponuję Wam pyszną pikantną przekąskę wg tego przepisu (jak zwykle lekko zmodyfikowanego). Zawsze przygotowuję bardzo dużą porcję tych francuskich paluchów, bo doskonale smakują ze szklaneczką piwa lub lampką wina. Ich przygotowanie zajmuje naprawdę chwilkę, a efekt bez wątpienia zadowoli Was i Waszych gości. Spróbujcie.  Składniki: • 1 opakowanie ciasta francuskiego (ok. 275 g), • 1 żółtko, • 10 dag żółtego sera, • papryka słodka, pieprz, gruba sól,  Sposób przygotowania:  1. Żółtko rozkłócić w miseczce z łyżką wody. 2. Ciasto rozwinąć, w razie potrzeby rozwałkować w prostokąt (moje miało już taki kształt), posmarować jajkiem. 3. Ser zetrzeć na drobnych oczkach tarki. Na połowie ciasta rozłożyć równomiernie warstwę sera, posypać papryką.    4. Złożyć ciasto na pół, dokładnie docisnąć ręką.    5. Pokroić ciasto na paseczki o szerokości ok. 1,5cm. Każdy skręcić w spiralkę, posmarować jajkiem, posypać solą i pieprzem.      6. Spiralki położyć na blaszce wyłożonej papierem do pieczenia. Wstawić do piekarnika nagrzanego do 220 – 230 stopni C. Piec na złoty kolor przez 15 minut.      7. Podawać ze szklaneczką piwa lub lampką wina. Smacznego. 