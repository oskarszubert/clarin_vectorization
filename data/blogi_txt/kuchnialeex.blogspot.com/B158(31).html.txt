Ten przepis nie jest dietetyczny, nie są w nim także ograniczone kalorie. I bardzo dobrze, bo nie wszystkim potrawom drastyczne ograniczenia kalorii służą. Tak też jest ze smażoną cebulą. Ostatnio jechałam z moją koleżanką załatwić sprawy szkolne. Po drodze rozmawiałyśmy o ... czasie, który ucieka bezpowrotnie. Ja trochę ubolewałam, że zawsze przemyka mi maj, bo to matury w szkole, potem weekendowe sprawdzanie arkuszy od rana do wieczora i koniec miesiąca. Ania opowiadała o pewnych rytuałach służących zatrzymaniu czasu, wśród których jest smażenie cebuli razem z synem. Gdy to usłyszałam, w głowie natychmiast pojawił się pewien obraz: ja z siostrą przy kuchennym stole, mama obok nas i tata smażący cebulę. Nie jadłam jej od lat. Jakoś nie było okazji, ale chyba najzwyczajniej zapomniałam o tym daniu. Postanowiłam zrobić je od razu po powrocie. I co? Jak to co? Było pyszne! Polecam.  Składniki:  • 5 dużych cebul • spory kawałek boczku (ok. 40 dag) • kawałek słoniny (ok. 25 dag) • sól • pieprz  Sposób przygotowania:  1. Słoninę pokroić w kostkę, włożyć na patelnię i wytopić.    2. W tym czasie pokroić w kostkę boczek.   3. Cebulę pokroić w talarki.   4. Do słoniny dodać boczek, zrumienić na złoty kolor.   5. Dodać pokrojoną cebulę. Podsmażyć i dusić.   6. Cebulę doprawić solą i pieprzem do smaku.   7. Dusić na małym ogniu do absolutnej miękkości cebuli.   8. Podawać z pieczywem.   Smacznego. 