Pierwszy „szkolny” weekend za nami. Był udany: pełen słońca, pozytywnych emocji, spotkań z bliskimi i pysznych dań. W sobotę odkryłam nowy przepis na ciasto drożdżowe. Przyznaję, że tylko kilka chwil wahałam się, czy je zrobić. Dlaczego? Bo przepis jest... dziwny. Niby ciasto drożdżowe, ale bez wyrabiania. Ba, nawet miksera nie używa się do jego przygotowania. Ot, kilka energicznych ruchów drewnianą łyżką. Nieprawdopodobne? No właśnie. Stąd też moje wahanie. Ale pomyślałam, co tam, skoro nie kosztuje mnie to zbyt wiele pracy, to spróbuję. I dobrze zrobiłam, bo ciasto nie tylko się udało, ale też świetnie smakowało. Było naprawdę pyszne: puchate, wysokie, ze słodką warstewką jagód. No bo jakich innych owoców użyć do ciasta drożdżowego? Tylko jagód, choćby i mrożonych. Może dacie się namówić?  Składniki:  • 6 łyżek oleju • 60 dag mąki  • 3 duże jajka  • 6 pełnych łyżek cukru    • 1 cukier  wanilinowy  • 8 dag drożdży  • 1 szklanka mleka   • szczypta soli • bułka tarta Dodatkowo: • owoce • masło • mąka • cukier • migdały, orzechy lub wiórki kokosowe - opcjonalnie  Sposób przygotowania:  1. W misce wymieszać całe jajka, cukier, sól, cukier wanilinowy, ciepłe mleko i rozkruszone drożdże.    2. Dodać olej i mąkę, wszystkie składniki wymieszać na gładką masę drewnianą łyżką. Oczywiście można użyć miksera, ale nie jest to konieczne.     3. Ciasto przełożyć do foremki 22x30 wyłożonej papierem do pieczenia i zostawić do wyrośnięcia na 30 minut. 4. W tym czasie przygotować kruszonkę z tego przepisu. 5. Owoce, jeśli ich używamy, pokroić na kawałki i oprószyć cukrem. Ja użyłam świeżych owoców, ale można skorzystać z mrożonych jagód. Owoce rozmrozić, odsączyć z nadmiaru soku, wymieszać z cukrem i cukrem waniliowym oraz 1 łyżką bułki tartej (lub mielonych biszkoptów). 6. Wyrośnięte ciasto posypać cienką warstewką bułki tartej, która wchłonie nadmiar soku z owoców. Jeśli robimy ciasto bez owoców, nie sypiemy bułki.   7. Na cieście posypanym bułką rozłożyć owoce.   8. Wierzch ciasta posypać kruszonką.   9. Ciasto piec 50 minut w temperaturze 170 stopni C (dolna grzałka + termoobieg). Na kilka minut przed końcem pieczenia podnieść temperaturę do 180 stopni C.   10. Ciasto ostudzić na deseczce lub kratce.    11. Świetnie smakuje jeszcze ciepłe, ale jest równie pyszne także na drugi dzień.   Smacznego. 