Chleb. Piekłam go już tyle razy. Za każdym jest inny, ale zawsze pyszny. Nie umiem jeszcze piec pieczywa na zakwasie, ale to na drożdżach też jest cudowne. Chleb ma w sobie coś wyjątkowego, magicznego. Łączy ludzi, którzy przy nim się spotykają. Jak my. I miliony innych osób na całym świecie. W minionym tygodniu spotykaliśmy się w domu wieczorami. Dzieliliśmy się chlebem, który pojawiał się na stole podczas kolacji. Kiedy przyjechałam ze szkolenia,  w domu pachniało świeżym chlebem, ale nie moim. Dlatego dzisiaj rano upiekłam pszenny bochen z przepisu w „The big book of bread” Anne Sheasby, który wykorzystała także Dorotus. Siadłyśmy razem z Gwiazdeczką przy stole. Chłopcy też weszli do kuchni zwabieni zapachem gorącego pieczywa. Opowiadałam o szkoleniu, rozmawialiśmy o planach na święta, pokazywałam ozdoby, które powolutku kupuję na Boże Narodzenie. Nagle odezwała się moja córka: „ Mamuś, wiesz co powiedziała Martyna? Że Ty jesteś chodząca po tęczy”. Takie słowa zachowam jak talizman na zawsze. A Was zapraszam na chleb.  Składniki (1 bochenek):  • 700 g mąki pszennej chlebowej • 2 płaskie łyżeczki soli • 25 g miękkiego masła • 1 opakowanie suchych drożdży (7 g) • 1 łyżeczka cukru • 150 ml ciepłego mleka • 300 ml ciepłej wody Sposób przygotowania:  1. W misie miksera wymieszać mąkę z solą, dodać masło. Dosypać drożdże i cukier.     2. Do misy wlać mleko, wodę i wyrobić ciasto. Można także je wyrabiać ręcznie, na oprószonej mąką stolnicy, aż będzie gładkie i elastyczne, starając się nie dosypywać mąki.        3. Pozostawić w misce, przykryte ściereczką, do czasu aż dwukrotnie powiększy objętość. 4. Po wyrośnięciu ciasta uderzyć je pięścią, lekko wyrobić, uformować owalny bochenek. Położyć go na blasze oprószonej mąką. Przykryć ponownie, pozostawić na 30 minut, lub dłużej do podwojenia objętości i napuszenia.    5. Ostrym nożem naciąć chleb kilkakrotnie, oprószyć mąką.     6. Piekarnik rozgrzać do 230ºC i piec przez 10 minut. Następnie zmniejszyć temperaturę do 200ºC i piec następne 20 - 25 minut.  7. Gotowy chleb powinien być wyrośnięty, brązowy i głucho brzmieć, gdy postukamy od spodu. Studzić na kratce.    Smacznego. 