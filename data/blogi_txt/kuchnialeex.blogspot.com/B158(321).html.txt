Iłża to piękne miasteczko w powiecie radomskim województwa mazowieckiego. Historia tego miejsca sięga do czasów średniowiecznych i jest niezwykle bogata. Mam szczęście, że mogę odwiedzać to miejsce z różnych okazji: bywam w szkołach, w których uczą moje koleżanki i koledzy(Basiu, Robercie – pozdrawiam), uczestniczę w uroczystościach i świętach tam organizowanych. Do moich ulubionych imprez należą Dni Leśmianowskie, odbywające się cyklicznie od 1987 roku, by upamiętnić Bolesława Leśmiana, wybitnego poetę polskiego związanego z Iłżą. Ostatnio miałam też okazję być na koncercie świetnego lokalnego zespołu Stowarzyszenie Niechcianych Poetów, którego muzyka mnie urzekła. Ale oprócz uczty duchowej spróbowałam pysznej zupy nazywanej iłżecką. Nie wiem, czy to właściwa nazwa, ale taką zapamiętałam. Zupa jest naprawdę pyszna, aromatyczna, sycąca, trochę przypomina gulaszową, ale tak naprawdę jest zupełnie inna. Dziś postanowiłam odtworzyć jej smak w swoim domu. I udało się, naprawdę. Obiad był pyszny. Polecam.  Składniki:  • 2 skrzydełka • 1 podwójna pierś z kurczaka • 1 papryka czerwona • 1 papryka żółta • 1 puszka kukurydzy • 1 puszka pomidorów bez skóry • 1 marchewka • 1 pietruszka • 1 mały por (lub kawałek) • ziele angielskie • liść laurowy • 3-4 ogórki kiszone • 3 łyżki mąki krupczatki • sól, pieprz, czerwona słodka papryka w proszku, czosnek granulowany • 1 kostka Knorr’a do gulaszu • oliwa  Sposób przygotowania:  1. Przygotować wywar: skrzydełka opłukać, włożyć do garnka, zalać zimną wodą. Dodać pora, pietruszkę, marchewkę startą na tarce, ziele, listek laurowy, sól, pieprz, kostkę. Gotować kilkanaście minut.    2. Pierś kurczaka pokroić w kostkę, podsmażyć na patelni na odrobinie oliwy. Dodać do wywaru.         3. Skrzydełka wyjąć, oddzielić mięso od kości, dodać do zupy. Pietruszkę i pora wyjąć. Gotować kilka minut. 4. Papryki oczyścić, pokroić w paseczki. Kukurydzę odcedzić.    5. Pomidory przełożyć do miseczki, zmiksować.    6. Ogórki pokroić w paseczki.    7. Do zupy dodać paprykę i odsączoną kukurydzę. Gotować do 10 minut.    8. Wlać do garnka pomidory, włożyć ogórki. Chwilkę gotować.    9. Krupczatkę rozmieszać z zimną wodą. Dodać do zupy. Uważać, by nie stała się zbyt gęsta.    10. Zupę doprawić pieprzem i czosnkiem granulowanym.    Smacznego. 