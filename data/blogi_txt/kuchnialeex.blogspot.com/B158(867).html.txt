Tydzień minął nie wiadomo kiedy. Dario popołudnia spędzał w pracy, ja też prawie nie wychodziłam ze szkoły. Każdego dnia odwiedzałam mamę, która wraca do siebie po chorobie. Codzienny galop, nawał obowiązków. Nie było czasu, by się zatrzymać i pomyśleć. Nie lubię takiej rutyny. Muszę mieć chwilę na zastanawianie się, analizowanie wydarzeń, wyobrażanie sobie różnych rzeczy. Ostatnio takich chwil coraz mniej, niestety. Wczoraj wieczorem przyjechała Gwiazdeczka. Znalazła mnie w szkole podczas „Wieczoru z nauką”, który organizowaliśmy. Dostrzegłam ją w oparach dymu między jednym a drugim doświadczeniem. Wzięła klucze (bo zapomniała swoich) i pobiegła. Spotkałyśmy się dopiero nocą w domu. Znów nie było czasu. Na szczęście dziś jest już weekend. Sobota. Zaczęła się od wspólnych zakupów, wspólnego śniadania i rozmów. Podczas wędrówki między straganami odkryłam szarą renetę! Już jest – ucieszyłam się. Nie mogłam jej nie kupić. Wzięłam i przytargaliśmy do domu. Wiedziałam, jak ją wykorzystać. Upiekłam szarlotkę. Od razu zrobiło się domowo. Jest pyszna: tradycyjna, prosta, bez udziwnień. Gorąco polecam do wypróbowania. Składniki:  • 2 czubate szklanki (250ml) mąki pszennej • 1,5 łyżeczki proszku do pieczenia • 1 cukier wanilinowy 32g • 3/4 szklanki (250ml) cukru pudru • 200g masła • 1 łyżka bułki tartej • 4 żółtka • 1,5 kg jabłek (ok. 6 dużych) + sok z cytryny • 1 łyżeczka cynamonu  Sposób przygotowania:  1. Jabłka obrać i pokroić w kostkę.  Skropić sokiem z cytryny, aby nie ciemniały. Podsmażyć je w garnku z odrobiną wody. Pod koniec dodać łyżeczkę cynamonu.      2. Mąkę, cukier puder, proszek do pieczenia, cukier wanilinowy i masło dokładnie posiekać. Można też rozetrzeć palcami.    3. Dodać żółtka i zagnieść ciasto. Włożyć je na chwilę do lodówki, aby trochę stwardniało. Podzielić na dwie nierówne części.    4. Tortownicę wysmarować masłem. Większą częścią ciasta wykleić dno tortownicy o średnicy 24 cm, lekko podnosząc brzegi. Mniejszą włożyć do zamrażarki na 30 minut.    5. Na spód wyklejony ciastem wysypać łyżkę bułki tartej, wyłożyć jabłka, na wierzch zetrzeć na dużych oczkach tarki drugą część ciasta.     6. Pieczemy 45 - 50 minut w 175 stopniach C (dół + termoobieg).    7. Po upieczeniu posypać cukrem pudrem.     Smacznego. 