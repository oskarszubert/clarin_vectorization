W niedzielę rozpoczęła się akcja kulinarna, na którą czekałam od dłuższego czasu – kuchnia rosyjska. Moją fascynację Rosją, a w szczególności Sankt Petersburgiem opisywałam Wam w kilku częściach (dla zainteresowanych do poczytania tutaj: cz.1, cz.2, cz.3, cz.4). Proponowałam także dania rosyjskie: soliankę, stroganowa  i czebureki. Dziś, włączając się do akcji, rozpoczynam w mojej kuchni gotowanie po rosyjsku. Zapewniam, że będzie pysznie. W pierwszą kulinarną podróż zabieram Was na Syberię.  Ta kraina geograficzna w północnej Azji, wchodząca w skład Rosji, jest położona między Uralem na zachodzie, Oceanem Arktycznym na północy, działem wód zlewisk Oceanu Arktycznego i Spokojnego na wschodzie oraz stepami Kazachstanu i Mongolii na południu. Polakom nie kojarzy się dobrze, niestety. To tam trafiali nasi rodacy wysiedlani ze swoich mieszkań, intelektualiści, w których władze rosyjskie widziały zagrożenie. Ale mimo tego Syberia, ze swoim surowym klimatem, stworzyła odrębną kulturę i kuchnię. Na całym świecie słynne są syberyjskie pielmieni – małe pierożki z mięsnym nadzieniem, które gospodynie przygotowywały w ogromnych ilościach i zamrażały. Mężczyźni, którzy ruszali do tajgi na polowanie, na połów ryb albo w podróż, zabierali je ze sobą. Wystarczyło rozpalić ognisko, zagotować śnieg, który zamieniał się we wrzątek, ugotować pierożki i świeży, domowy posiłek był jak na zawołanie. Nazwa pielmieni w języku Korni, mieszkańców okolic Uralu, słowo oznacza „chlebowe ucho”. Dziś pielmieni są równie popularne w Rosji jak dawniej. Można je kupić w specjalnych restauracjach, które nazywają się „Pielmiennaja” lub w sklepach – głęboko mrożone w opakowaniach o żywym, czerwonym kolorze. Pielmieni są pyszne: aromatyczne, mięciutkie, ze smakowitym rosołkiem w środku, który, podczas gotowania, wydziela się z farszu. Najlepiej wkładać je do buzi w całości, wówczas możemy w pełni poczuć ich smak. Aby było to możliwe, pielmieni muszą być niewielkie. Rosjanie jedzą je ugotowane we wrzątku lub w rosole. Czasami podają je w bulionie, innym razem z dodatkiem śmietany, polane topionym masłem lub zanurzane w occie. Ja proponuję Wam pielmieni w rosole lub jako samodzielne danie, ewentualnie z odrobiną octu. Każdy z Was musi znaleźć swoją ulubioną wersję tych pysznych pierożków. Polecam.  Składniki:  Ciasto: • 40 dag mąki pszennej • 1 jajko • 1 łyżeczka soli • 1 łyżka oleju • gorąca woda – tyle, ile wchłonie mąka  Farsz: • 50 dag mięsa mielonego wołowo – wieprzowego • 2 średnie cebule • 1 ząbek czosnku • sól, pieprz • 1/3 – ½ szklanka zimnej wody  Sposób przygotowania:  1. Mąkę przesiać na stolnicę, dodać sól, olej, wbić jajko i zarobić ciasto. Stopniowo dolewać gorącą wodę. Powinno jej być tyle, aby powstało elastyczne, sprężyste ciasto. Włożyć je do miseczki, szczelnie okryć ściereczką i zostawić na 30 minut, aby odpoczęło.          2. Gdy ciasto odpoczywa, przygotować farsz: mięso przełożyć do miseczki. Do kubka blendera włożyć pokrojone na części obrane cebule, ząbek czosnku i nieco mięsa. Dodać sól i pieprz. Zmiksować.      3. Zmiksowane składniki przełożyć do miski z mięsem, dodać zimną wodę i wyrobić na jednolitą masę.   4. Ciasto rozwałkować jak najcieniej, wycinać kółka o średnicy 5 cm.    5. Nakładać porcje ciasta wielkości orzecha, Dokładnie sklejać brzegi. Potem skleić końce, nadając pielmieniom charakterystyczny kształt.      6. Jeśli chcemy je zamrozić, robimy to przed gotowaniem. Pielmieni można przechowywać w zamrażarce do 3 miesięcy.   7. Zagotować rosół (lub wodę). Ewentualnie dosolić.    8. Wrzucać pielmieni na wrzątek, gotować na małym ogniu 10 minut od czasu wypłynięcia.     9. Podawać od razu po przyrządzeniu – ze śmietaną, z masłem, z octem lub w rosole.    Smacznego. 