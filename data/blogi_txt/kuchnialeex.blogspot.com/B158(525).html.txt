Kiedyś przyjechała do mnie Anes i przywiozła niewielkie zawiniątko. Okazało się, że kryje ono przepyszną napoleonkę. Zjadłyśmy ją ze smakiem do kawy, oczywiście sporą część zostawiając dla Daria. Ten zjadł ciasto błyskawicznie, ale stwierdził, że jakoś zapachniało malizną. No tak, wcale mnie to nie zdziwiło. Dla mojego męża odpowiednia porcja to pół blaszki :) Poprosiłam Anes o przepis i oczywiście go dostałam. Od tego czasu przygotowuję napoleonkę wg receptury mojej przyjaciółki. Spróbujcie – jest przepyszna! Delikatne, francuskie ciasto, pięknie rozwarstwione, wypełnione jest waniliowym gęstym kremem. Całość, oprószona obłoczkiem cukru pudru, przypomina mi kupowane w dzieciństwie ciastka, które kusiły z półek w lokalnej cukierence. Polecam.Składniki (cytuję za Anes):• opakowanie ciasta francuskiego• 2 i 1/2 szkl  mleka• 1/2 szkl  mąki• 1/2 szkl  cukru• 1/2 kostki masła• budyń śmietankowy (na 1/2 l mleka)• 2 żółtka• mały cukier waniliowySposób przygotowania:1. Ciasto upiec według przepisu na opakowaniu, lecz przed wstawieniem do piekarnika, ponakłuwać gęsto widelcem. 2.  2 szklanki mleka zagotować z cukrem, cukrem waniliowym i masłem. Pozostałe zimne mleko wymieszać z budyniem, mąką i żółtkami. Wlać do gotującego się mleka. Gotować, mieszając, aż masa zgęstnieje.3.  Gorący krem wyłożyć na ciasto. Przykryć drugim. Odstawić do ostygnięcia.4. Przed podaniem posypać cukrem pudrem.Smacznego. 