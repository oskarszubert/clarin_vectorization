Witam po krótkiej świątecznej przerwie. Mam nadzieję, że ten wyjątkowy czas spędziliście naprawdę miło w rodzinnym gronie. Moje tegoroczne święta były udane. Szczególnie zadowolona jestem z drugiego dnia świąt, kiedy gościłam w naszym domu całą rodzinę. Było fantastycznie! Owszem, napracowałam się bardzo, ale wszystkie trudy wynagrodziły mi zachwycone miny biesiadników. Wszystko im smakowało: domowy rosół z cieniutkim makaronem, pieczona gęś podana z odrobiną tłuczonych ziemniaków i czerwoną kapustą, świąteczna pieczona szynka, galantyna z kurczaka, dojrzewająca polędwica przygotowana przeze mnie w domu i upieczony wczesnym rankiem chrupiący, świeży chleb. Mam nadzieję, że te spotkania w naszym domu staną się już coroczną tradycją.Oczywiście na stole nie zabrakło także ciasta. Piekłam ich wiele, ale wśród nich pojawiło się także kilka nowości. Jedną z nich był wyjątkowy sernik. Przepis na niego znalazłam u smakosi na WŻ. Przyznaję, wybrałam go dlatego, bo musiałam wykorzystać żółtka, które mi pozostały. Jednak nie doczytałam przepisu do końca, nie przemyślałam go i… jak zwykle musiałam zrobić po swojemu. Upiekłam. Wyciągnęłam z piekarnika jeden z lepszych serników, które robiłam. Ponieważ zniknął szybciej, niż można było przewidzieć, na Nowy Rok będzie powtórka. Polecam go Wam gorąco. Jest naprawdę idealny.Przypominam też o urodzinowym konkursie.Składniki:Ciasto:• 3 szkl mąki (ok. 400g)• 1 kostka margaryny (250g)• 5 łyżeczek cukru (ok. 22g)• 5 żółtek• 3 łyżeczki (płaskie) proszku do pieczenia (15g)Masa serowa:• 1 kg sera białego mielonego• 1 jajko• 1 budyń waniliowy bez cukru • 1,5 szklanki cukru pudru • 1/2 kostki masła (100g)• 1 puszka brzoskwiń (820g)Sposób przygotowania:1. Przygotować ciasto: Blaszkę wyłożyć papierem do pieczenia. Przesiać mąkę wymieszaną z proszkiem do pieczenia. Dodać żółtka, cukier, margarynę. Posiekać składniki i zagnieść ciasto, będzie dość twarde. Ciasto podzielić na dwie części (2/3 + 1/3): większą wyłożyć blaszkę, a mniejszą włożyć do zamrażarki. Spód ciasta podpiec w piekarniku rozgrzanym do 180 stopni C przez 15 minut.2. Przygotować masę serową: Masło i 1,5 szkl cukru utrzeć, dodać jajko, następnie ser i budyń. Dokładnie połączyć.3. Brzoskwinie pokroić w plasterki. Osączyć na sicie.4. Na podpieczony spód wyłożyć 2/3 masy serowej. Rozłożyć na niej plasterki brzoskwiń. Przykryć owoce pozostałą częścią masy. Wyrównać powierzchnię sernika. Na wierzch zetrzeć część ciasta z zamrażarki (Można także brzoskwinie wyłożyć na wierzch masy serowej, przykryć pianą ubitą z białek z dodatkiem 2 łyżek cukru i 1 łyżki mąki ziemniaczanej i dopiero na pianę zetrzeć resztę ciasta).5. Sernik wstawić do nagrzanego do 180 stopni C piekarnika. Piec godzinę. Po tym czasie wyłączyć piekarnik, uchylić drzwiczki i zostawić sernik na około 15 minut. Po tym czasie wyjąć i zostawić do wystudzenia.Smacznego. 