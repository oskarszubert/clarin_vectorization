Weekend minął bardzo szybko. Myślałam, że złapię trochę oddechu i doleczę przeziębienie, ale gdzie tam. Jak zwykle znalazłam sobie coś do roboty w domu, więc nie odpoczęłam. A szkoda, bo przede mną bardzo absorbujący czas. Wielkimi krokami zbliża się klasyfikacja: rada, spotkanie z rodzicami, ostatnie przygotowania do studniówki, która u nas tuż przed feriami, w lutym. Dziś, po szalonym dniu w pracy, przywlekłam się do domu. Przez chwilę byłam sama, bo Młody miał jeszcze po lekcjach zajęcia projektowe. Nie miałam siły na nic – do południa ogarnęłam zmiany kadrowe, zamówienia, faktury, sprawdzanie towaru, który wreszcie dociera do szkoły, nadzorowanie prac przy alarmie w nowym budynku, montowanie rolet i oświetlenia zewnętrznego. Tuż przed 15.00 przejrzałam naszykowaną przez moją Z. pocztę. Kiedy zobaczyłam dokumenty, które do nas dotarły, bez słowa odłożyłam je na bok. Mój zastępca spojrzał na mnie i stwierdził: - Idziemy do domu. Nie dyskutowałam. Pomyślałam tylko, jak Scarlett O’Hara z „Przeminęło z wiatrem”: „Nie chcę o tym teraz myśleć. Pomyślę o tym jutro”. Dobrze zrobiłam. Musiałam odpocząć, żeby jutro normalnie wziąć się do pracy. A w domu, zanim Młody wrócił z zajęć, ugotowałam dla niego swojską kartoflankę. Gdy tylko mój syn otworzył drzwi, wiedział, że czeka na niego pyszna zupa. Jedna z jego ulubionych. Może i wy ją polubicie?  Składniki:  • 2 udka kurczaka • 15 dag chudego boczku • 2 marchewki • 1 pietruszka • kawałek pora • kawałek selera • kilka ziemniaków (5-6) • zielona pietruszka (może być suszona) • 1 cebula • 1 ząbek czosnku • 1 listek laurowy • 1 ziele angielskie • 10 dag zacierki makaronowej (można zastąpić domową zacierką) • sól, pieprz  Sposób przygotowania:  1. Z udek, pora, selera, listka laurowego i ziela angielskiego ugotować wywar (około 30 minut).    2. Gdy  mięso trochę zmięknie, wyjąć je, pokroić na kawałki. Kości wyrzucić, a kawałki kurczaka dodać ponownie do wywaru.    3. W tym czasie obrane warzywa (pietruszkę i marchewki) zetrzeć na dużych oczkach tarki.   4. Boczek i cebulę pokroić w kostkę. Podsmażyć na patelni, aby wytopił się tłuszcz.   5. Do usmażonego boczku z cebulką dodać czosnek przeciśnięty przez praskę oraz starte na tarce warzywa. Podsmażyć. Wszystko dodać do wywaru. Gotować około 15 minut.      6. Do zupy dodać posiekaną natkę pietruszki.   7. Obrane ziemniaki pokroić w kostkę, dodać do zupy.   8. Doprawić solą i pieprzem.   9. Do garnka wsypać zacierkę makaronową. Wymieszać.   10. Gotować do miękkości ziemniaków i kluseczek.   11. Podawać gorącą.   Smacznego. 