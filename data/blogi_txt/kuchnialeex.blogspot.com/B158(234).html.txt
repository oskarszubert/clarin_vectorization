Kiedy zobaczyłam ten przepis na White Plate, od razu wiedziałam, że muszę, po prostu muszę upiec te bułeczki. Trzeba było przecież wykorzystać ostatnie wolne chwile przed powrotem do pracy i sprawić przyjemność rodzinie. Tak więc w sobotnie popołudnie zabrałam się do pieczenia. Przygotowanie drożdżówek zajęło mi naprawdę kilka chwil. Po krótkim czasie oczekiwania cały dom wypełnił się zapachem ciasta i owoców, który powitał wracających chłopaków. Ledwo zdążyłam zrobić zdjęcia, bo bułeczki zaczęły znikać w zawrotnym tempie. Dobrze, że upiekłam je z podwójnej porcji. Pyszne. Polecam i podaję przepis z moimi zmianami.  Składniki (na 14 bułeczek):  Ciasto: • 500 g mąki pszennej • 240 ml mleka  • 60 g miękkiego masła • 1/4 łyżeczki soli • 20 g świeżych drożdży • 60 g cukru • 2 jajka  Dodatkowo: • 30 g masła • 2 łyżki cukru • owoce: maliny, jagody, śliwki lub inne   Sposób przygotowania:  1. Z drożdży, łyżeczki cukru i łyżki letniego mleka zrobić rozczyn i odstawić na 15 minut.   2. Mąkę przesiać do misy, wymieszać z pozostałymi składnikami.   3. Dodać podrośnięty rozczyn.   4. Zagnieść ciasto. Można to zrobić mikserem. Ja musiałam dosypać dodatkowo 1 łyżkę mąki. Ciasto powinno być lśniące i raczej luźne.   5. Wyrobione ciasto przełożyć do miski. Zostawić do wyrośnięcia  przykryte ściereczką na 30 – 45 minut.    6. W tym czasie rozpuścić masło (z dodatkowych składników). Zostawić do przestygnięcia. 7. Przygotować owoce: pokroić śliwki, odsączyć maliny z soku, jagody wymieszać z cukrem (do smaku). Ja dodałam do jagód 1 łyżkę zmielonych biszkoptów, aby trochę wchłonęły sok.    8. Z wyrośniętego ciasta formować okrągłe bułeczki. 9. Każdą z nich delikatnie posmarować masłem, posypać cukrem i ułożyć na blasze wyłożonej papierem do pieczenia, zostawiając między nimi 4-5 cm odstępy. Zostawić do ponownego wyrośnięcia na ok. 20 minut. 10. Po tym czasie w każdej bułeczce zrobić wgłębienie i ułożyć w nim dowolne owoce: śliwki, maliny, jagody.    11. Drożdżówki piec przez 20 – 25 minut w temperaturze 175 stopni C (dolna grzałka + termoobieg). Na ostatnie 5 minut zwiększyć temperaturę do 180 stopni C.   12. Bułeczki przestudzić na kratce.    13. Świetnie smakują jeszcze ciepłe.   Smacznego. 