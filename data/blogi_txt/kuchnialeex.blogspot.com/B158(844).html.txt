Koniec sierpnia to czas naznaczony śliwkami. Dojrzewają najróżniejsze ich odmiany. Na straganach można wybierać wśród żółciutkich  i czerwonych renklod, niebieskich kulistych śliwek z rumuńskim rodowodem i już pojawiających się granatowych węgierek z charakterystycznym nalotem. Wybieram delikatnie dorodne owoce i wkładam do koszyka. Nie lubię, kiedy są poobijane. Lubię za to wspaniały smak dojrzałych śliwek. Ich słodki sok skleja palce, a ja zastanawiam się, jak zatrzymać ten aromat i smak. I mam dużo pomysłów. Ale to później. Najpierw upiekłam kruchą tartę ze śliwkami z przepisu, który znalazłam tutaj. Ze śmietanową polewą, w której owoce zanurzyły się, by zachować soczystość podczas pieczenia. Nam bardzo smakowała. Była dokładnie taka, na jaką mieliśmy ochotę.  Składniki:  • 300 g mąki pszennej • 150 g cukru • 125 g masła • 3 jajka • szczypta proszku do pieczenia • 100 ml + 1 łyżka kwaśnej śmietany 18% • śliwki  Sposób przygotowania:  1. Piekarnik nagrzać do temperatury 190°C. Natłuścić formę do tarty (28 cm średnicy), ale ciasta wystarcza jeszcze na małą formę do tarty, jak widać na zdjęciach poniżej. 2. Z podanych składników zagnieść kruche ciasto: do miski przesiać mąkę razem z proszkiem do pieczenia, dodać masło. Całość posiekać.    3. Dodać cukier (100 g), łyżkę kwaśnej śmietany oraz jajko. Szybko zagnieść.    4. Z ciasta uformować kulę, zwinąć w folię spożywczą i wstawić do lodówki na co najmniej pół godziny.   5. Ciasto rozwałkować na okrągły placek. Wyłożyć nim przygotowaną wcześniej formę (u mnie dwie, jak pisałam wcześniej).   6. Pozostałe jajka lekko ubić z cukrem (50 g) oraz kwaśną śmietaną (100 ml).   7. Masę wylać na przygotowane ciasto.    8. Śliwki przekroić na pół i usunąć pestki. Połówki śliwek ułożyć na masie jajeczno-śmietanowej. 9. Tartę wstawić do nagrzanego piekarnika i piec 30 minut. 10.Upieczone ciasto pozostawić do ostygnięcia.    Smacznego. 