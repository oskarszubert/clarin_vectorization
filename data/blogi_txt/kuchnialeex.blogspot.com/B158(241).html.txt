Dni w ciągu tygodnia pędzą jak w kalejdoskopie. Tylko weekend daje mi szansę na wytchnienie. Jestem w biegu, gnam od jednej firmy do kolejnej, rozmawiam z ludźmi, tłumaczę, przekonuję, proszę. Czasami się złoszczę. Czasami mam wrażenie, że jestem bezradna. Potem zaciskam zęby i od początku zaczynam robić swoje. Wczoraj wróciłam do domu wieczorem. Po południu dzieciaki z mojej szkoły przygotowały, pod opieką nauczycieli,wernisaż poplenerowy. Wystawiały obrazy, które powstały w Kazimierzu Dolnym. Na płótnach utrwaliły zabytkowe kamieniczki, galerie, wąskie uliczki, fasady budynków. Na wernisaż przyszli nauczyciele, uczniowie i ich rodzice. Tylko nikt z władz nie znalazł czasu, aby zobaczyć to, co zostało przygotowane. Poza poezją, muzyką i pracami uczniów najbardziej zapamiętałam rozmowę z jednym z ojców. Kiedy zapytałam, co czuje tata, gdy stoi przed obrazem swojego dziecka, usłyszałam: - Jestem dumny. Dumny i zaskoczony. Wie pani, ja nawet nie wiedziałem, że moje dziecko tak potrafi. Takie chwile są najważniejsze. To dla nich właśnie całymi godzinami przygotowuje się wernisaże, pokazy i akademie. Takie spotkania nadają sens naszej pracy. A ponieważ czasu mam naprawdę bardzo mało, tym przyjemniejsze są rzadkie chwile, gdy mogę pobyć w domu z moimi chłopakami. Dziś siadłam na kanapie z puszystymi placuszkami serowymi posmarowanymi dukanowską nutellą. Tak naprawdę nie przypomina ona w smaku tej oryginalnej, ale i tak dobrze smakuje. Szczególnie gdy ma się ochotę na coś słodkiego.Wy się częstujcie, a ja zmykam, by obejrzeć końcówkę meczu: Real Madryt – Borussia Dortmund. Składniki:  • 10 łyżek mleka granulowanego w proszku • 1,5 - 3 łyżki kakao • 8-10 tabletek słodziku  • 5-8 łyżek mleka 0% • 200g białego serka homo light  Sposób przygotowania:  1. Rozpuścić słodzik w odrobinie wody. 2. Zmiksować mleko w proszku, kakao, rozpuszczony słodzik i mleko w płynie, aby uzyskać jednolitą masę bez grudek.    3. Dodać serek. Ręcznie wszystko wymieszać przez kilka minut, aż do otrzymania kremu o gładkiej i błyszczącej powierzchni.   4. Nutella świetnie smakuje jako dodatek do serowych placuszków. Można ją przechowywać w lodówce.      Smacznego. 