Mam dziś pierwszy wolny dzień od czterech tygodni. Dziwne uczucie. Od rana nie bardzo wiedziałam, co ze sobą zrobić. Na szczęście szybko wpadłam w typowy sobotni rytm: zakupy, kawa u mamy, porządki. Dobrze mieć czas na dom i dla bliskich. Podczas zakupów odwiedziłam miejskie targowisko. Przechadzałam się między straganami i cieszyłam oczy. Wszędzie było już mnóstwo dorodnych warzyw (wiem, że szklarniowych, ale trudno). Kolory zachwycały, podobnie jak promienie słońca.  Dotarło do mnie, że tuż tuż jest maj – najpiękniejszy miesiąc. A maj zaczyna się kilkudniową majówką. Obiecałam sobie, że nie wezmę do domu żadnej papierkowej roboty na pierwszy majowy weekend, zapomnę na chwilę o nadchodzących maturach i po prostu odpocznę.   Tłumy ludzi uświadomiły mi też, że wkrótce zaczną się komunie. Ja mam te uroczystości już za sobą, ale wciąż pamiętam, jakim były one stresem. Zastanawiałam się, co podać gościom, jak ułożyć menu, jaki upiec tort. I denerwowałam się, bo chciałam, aby wszystko świetnie się udało. Ci z Was, którzy organizują takie uroczystości, też się pewnie bardzo przejmują. Może w przygotowywanym przez Was menu znajdzie się wykwintny kurczak z przepisu tekluni. Zrobiłam go ostatnio na rodzinną uroczystość i danie okazało się prawdziwym hitem. To nieprawdopodobne, że wystarczy tak niewiele, aby zachwycić gości. Polecam.  Składniki (dla 4 osób):  • 2 podwójne piersi z kurczaka, • 4 płaty ciasta francuskiego o wymiarach ok. 15x25 cm • 4 plastry żółtego sera, • ½ kg pieczarek • 1 średnia cebula • 1 jajko • oregano • przyprawa do kurczaka • sól, pieprz • olej  Sposób przygotowania:  1. Cebulę obrać, pokroić w drobniutką kosteczkę i podsmażyć na oleju. 2. Dodać obrane i  drobniutko posiekane pieczarki. Smażyć do całkowitego odparowania płynu. Przełożyć na sitko i zostawić do ostygnięcia.     3. Każdą pierś opłukać, osuszyć papierowym ręcznikiem i pokroić na dwie równe części. Każdą z nich oprószyć solą, pieprzem, przyprawą i oregano. 4. Ciasto francuskie wyjęte z lodówki przyciąć do odpowiednich rozmiarów.   5. Każdą porcję ciasta kłaść na deseczce i naciąć – jak na zdjęciu (wzdłuż dłuższego boku zrobić nacięcia ok. 8 cm, w odstępach co 1,5-2 cm; pośrodku ciasta zostawić 4-5 cm niepocięte).   6. Na tak przygotowanym cieście położyć pierś, na nią porcję ostudzonych pieczarek,  a na wierzchu plasterek sera (w innej wersji na piersi można ułożyć plaster szynki i plasterek sera żółtego).      7. Zapleść paseczki ciasta (na zmianę prawy, lewy, prawy, lewy) w taki sposób, aby pomiędzy nimi pozostały maleńkie przerwy i kurczak mógł odparować podczas pieczenia.    8. Gotowe paczuszki włożyć na 15 minut do lodówki, a potem posmarować z wierzchu roztrzepanym jajkiem.   9. Ułożyć na blasze wyłożonej papierem do pieczenia i włożyć do piekarnika nagrzanego do 200 stopni (góra – dół lub 190 stopni C dół + termoobieg).  10. Piec 25-30 minut. Paczuszki powinny zrobić się złociste i kruchutkie.   11. Podawać z ulubionymi dodatkami. Smacznego. 