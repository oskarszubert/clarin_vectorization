W mojej kuchni pojawiły się kurki. Wyjątkowe grzyby, które powszechnie można spotkać w polskich lasach. Ja ich nie zbierałam, bo w tym roku, do tej pory, grzyby się nie pokazały. Na szczęście można je bez problemu kupić. Te specyficzne grzyby mają różne nazwy: kurka, kurek, kurza nóżka, kurza stopka, kurzajka, lisica, liszka, pieprzyk – do wyboru, do koloru. Są niezwykle smaczne, nawet po przyrządzeniu zachowują aromat i chrupkość. Nie wolno ich smażyć zbyt długo, robią się wówczas zbyt twarde i gumowate. Ja zazwyczaj przygotowuję z nich sos kurkowy. Ostatnio przygotowałam go w innej wersji, ze śmietaną i z koperkiem. Jest pyszny. Zróbcie, przekonacie się sami. Składniki:  • 200 g świeżych kurek • 1 cebulka • 1 pełna łyżka masła • 1 pęczek koperku • 150 ml śmietanki 30% lub 36% • 150 ml kwaśnej śmietany 18% • 1 - 2 łyżki wody • sól, pieprz świeżo zmielony  Sposób przygotowania:  1. Kurki oczyścić, opłukać pod bieżącą wodą, odsączyć. Nie można moczyć zbyt długo grzybów, bo nasiąkną i będą niesmaczne.   2. W garnuszku rozgrzać masło, dodać cebulkę pokrojoną w drobniutką kosteczkę. Zeszklić.    3. Wrzucić kurki, małe w całości, duże pokrojone na mniejsze części. Podsmażyć.    4. Wlać 1-2 łyżki wody, wymieszać, poddusić przez 5 minut. Oprószyć pieprzem.   5. Dodać obydwa rodzaje śmietany, wymieszać. Dodać posiekany koperek.    6. Gotować na małym ogniu przez 5-8 minut, aż sos się zredukuje i zgęstnieje.    7. Doprawić solą i świeżo zmielonym pieprzem. 8. Podawać z ulubionymi dodatkami.   Smacznego. 