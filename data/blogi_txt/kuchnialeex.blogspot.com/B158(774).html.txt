Ten tydzień jest pełen emocji. W pracy dużo się dzieje. Ponieważ zależało mi na tym, aby szkoła tętniła życiem, podjęłam pewne działania, nie mając pewności, czy wypalą. Okazało się, że uda się je zrealizować – wszystkie, co do jednego. To dobrze. W szkole musi się dużo dziać, aby uczniowie chcieli do niej przychodzić. Tak więc dwa ostatnie tygodnie marca będą intensywne. A w kwietniu najpierw dzień otwarty w szkole, a potem święta. No i jeszcze bierzmowanie Młodego i egzaminy gimnazjalne.  Zapowiada się ciekawy czas. W tym całym galimatiasie jeszcze muszę znaleźć choć minutkę na moją kuchnię. Nie zapomnę o niej, bo to miejsce wyjątkowe i ważne. Każdego dnia muszę w niej pobyć choć chwilę i coś przygotować. Tak dla równowagi psychicznej. I właśnie po to (no i dla wspaniałego smaku) zrobiłam ostatnio pyszny smalec z pieczarkami. Przepis dostałam od koleżanki z pracy – Ani – która przyniosła do spróbowania słoiczek. Smarowidełko okazało się świetne. Od razu wypróbowałam tę nowość. Dario i Gwiazdeczka na początku kręcili nosami – no bo jak to? Smalec i pieczarki? Wystarczył jednak pierwszy kęs świeżego chleba z tym smalcem, aby jakoś dziwnym trafem, słoiczki błyskawicznie się zdematerializowały. Zawartość jednego została pożarta z miejsca, drugi zniknął w ciągu kolejnego dnia, a następne wyjechały do Lublina. Hmmm... a podobno to, co zrobiłam, było dziwne. Tak im się przynajmniej na początku wydawało. Polecam.  Składniki:  • 1 kg słoniny • 1 kg pieczarek • 3 cebule • sól (lub wegeta), pieprz  Sposób przygotowania:  1. Słoninę zemleć.     2. Przełożyć do garnka i stopić na małym ogniu.      3. Pieczarki obrać, umyć, pokroić w kawałki.    4. Zagotować wodę. Na wrzątek wrzucić pieczarki. Pogotować ok. 4 minut. Odcedzić i przestudzić.      5. Cebule obrać. Pokroić w dużą kostkę. Wyłożyć na durszlak i przelać wrzątkiem (sparzyć). Przestudzić.    6. Pieczarki i cebulę zemleć.    7. Stopioną słoninkę doprawić solą i pieprzem. Ja dodałam zamiast soli trochę wegety.    8. Do smażącego się smalcu dodać zmielone pieczarki i cebulę. Wymieszać.    9. Całość smażyć jeszcze 12-15 minut, uważając, by cebula zanadto się nie zrumieniła.    10.  Wyłączyć gaz. Lekko przestudzić smalec i rozlać go do słoików. Zostawić do zastygnięcia.    11. Świetnie smakuje rozsmarowany na świeżym pieczywie. Smacznego. 