Dostałam niedawno maila z prośbą o ten przepis. Był on wcześniej umieszczony na moim koncie na WŻ, ale usuwając stamtąd swoje przepisy, przypadkowo usunęłam także część zdjęć. Babeczki musiały więc poczekać na swoją kolej, aby znaleźć się na blogu. Po prostu musiałam je najpierw upiec i zrobić zdjęcia. A ostatnio jakoś nie miałam na nic czasu. Aż do dzisiaj… Kiedy dzieci stwierdziły, że mają chęć na coś dobrego, od razu pomyślałam o tych babeczkach. Są takie pyszne: kruchutkie, delikatnie maślane ciasto, budyń własnej roboty z kwaskowym dżemem i owocami. Wszystkie składniki są świetnie skomponowane, a babeczki nie tylko pięknie wyglądają, ale też rewelacyjnie smakują…  Składniki:  Kruche ciasto: • 15 dag masła    • 25 dag mąki  • 10 dag cukru pudru • 1 jajko (żółtko) • 1 szczypta soli • odrobina  wanilii     • 3 dag migdałów  Budyń:  • 2 szt jajek • 15 dag cukru       • 3 łyżki mąki ziemniaczanej   • 1 opakowanie cukru waniliowego     • 1/2 litra mleka    • 1 łyżka masła  Dodatkowo: • 3 łyżki dżemu - najlepiej własnej roboty • owoce sezonowe – ja wykorzystałam śliwki i mandarynkę  Sposób przygotowania:  Ciasto: 1. Masło utrzeć w misce na puch.    2. Dodawać stopniowo cukier puder, sól, jajko, migdały, mąkę. Każdy następny składnik dodajemy po połączeniu uprzednio dodanego. 3. Dobrze połączone ciasto wyjąć z miski i ulepić z niego kulę. Ciasto będzie bardzo miękkie, ale takie ma być.Włożyć na 1 godz. do lodówki.  Pieczenie babeczek: 1. Foremki do babeczek należy dobrze wysmarować masłem wewnątrz i osypać mąką (dokładnie). Wylepić rozwałkowanym na grubość najwyżej 0,5 cm ciastem.    2. Piec w gorącym piekarniku ok. 20 min. w temp. ok. 180 *C - piekarnik elektr./ 200 *C - gazowy. Babeczki muszą się ładnie złocić. 3. Jeszcze ciepłe wyjąć delikatnie z foremek i odłożyć do ostygnięcia.    Budyń: 1. Wszystkie składniki oprócz mleka wkładamy do garnka i ucieramy do momentu uzyskania jednolitej masy.    2. Gotujemy mleko. 3. Zagotowane mleko wlewamy do masy małym strumieniem, mieszając w trakcie wlewania. Jeśli mieszanina przygotowana wcześniej opadła, trzeba ją jeszcze raz przed wlaniem mleka rozmieszać. 4. Garnek stawiamy na mały ogień. Zawartość mieszamy cały czas dużą drewnianą łyżką do momentu, gdy zgęstnieje do pożądanej  konsystencji. Dodajemy łyżkę masła i łączymy z całością. Odstawiamy do ostygnięcia. Ostateczne przygotowanie: Na dno babeczek nakładamy odrobinę dżemu.     Następnie kopiasto budyń.     Na koniec dekorujemy owocami - najlepiej sezonowymi.    Babeczki delikatnie układamy na dużym talerzu. Powinny tak poleżeć 2-3 godz. Wtedy ciasto nieco zmięknie i będą się same rozpływać w ustach.  Uwagi: 1. Jeśli mamy do dyspozycji tylko duże owoce, kroimy je na mniejsze cząstki. 2. Pierwsze wykonanie może sprawiać pewne trudności - zwłaszcza wyjmowanie z foremek tak, by dość kruche i delikatne babeczki nie połamały się. Dlatego należy to robić, gdy są jeszcze lekko ciepłe. Spokojnie i delikatnie. 3. Jeśli nie mamy żadnych świeżych owoców, możemy je udekorować migdałami, orzechami lub czymkolwiek innym, co nam smakuje. 4. Żeby babeczki były bardziej kruche i rozpływające się w ustach zamiast całego jajka należy dodać wyłącznie żółtko. Smacznego.  Przepis dodaję do akcji:  Śliwki 2010 