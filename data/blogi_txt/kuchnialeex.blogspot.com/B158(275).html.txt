Kilka wolnych dni mija błyskawicznie. Cieszę się, że w tym tygodniu mogłam złapać trochę oddechu. Pierwszy tydzień ferii wykorzystałam na drobne remonty w szkole, uporządkowanie dokumentacji i przygotowanie jej na drugą część roku szkolnego. Teraz kilka dni jestem w domu. Dziewczyny z pracy śmieją się, że wzięłam urlop kocierzyński. Trochę żartują, ale jestem zadowolona, że tak wszystko zorganizowałam. Wpadam do szkoły, by autoryzować przelewy i mam czas dla Hugo. Maluszek czuje się u nas bardzo dobrze. Zadomowił się na tyle, że zwiedził już całe mieszkanie, poznał wszystkie zakamarki i towarzyszy mi w wielu czynnościach. Uroczo się bawi.     Przygląda się, jak wieszam pranie, ucieka, gdy włączę odkurzacz i koniecznie chce być jak najbliżej, kiedy piekę ciasto. Gdy nie ma mnie w zasięgu jego wzroku, zaczyna rozpaczliwie miauczeć. Wtedy wołam go lub pokazuję się i  Hugo milknie. Oczywiście robi to wszystko wtedy, gdy nie śpi. A śpi bardzo dużo. Widać jego organizm tego potrzebuje.     Dziś faworki też piekliśmy razem. Hugo chciał wejść na stół, ale mu na to nie pozwalam, więc z krzesełka przyglądał się ciekawie temu, co robiłam. Wałkowanie  ciasta znużyło go i spokojnie odszedł w stronę drapaka, aby w swojej budce zapaść w kilkugodzinną drzemkę. W tym czasie ja mogłam spokojnie dokończyć swoją pracę.     Faworki z tego przepisu robi się naprawdę szybko. Z tego też powodu sięgnęłam po tę znalezioną w Internecie recepturę. Ważne jest, by cieniuteńko rozwałkować ciasto. Ciasteczka smażą się wówczas szybko i są kruche. Grubo wałkowane pozostają lekko twardawe. U mnie już prawie zniknęły, ale ponieważ jutro jest Tłusty Czwartek, wymyślę dla chłopaków coś innego. Jeśli nie macie pomysłu na jutrzejszy wypiek – spróbujcie.  Składniki:  • 2 pełne szklanki mąki • 5 żółtek • 1/2 szklanki jasnego piwa • szczypta soli • szczypta proszku do pieczenia • cukier puder z wanilią do posypania • olej do smażenia  Sposób przygotowania:  1. Mąkę przesiać do miseczki, dodać szczyptę soli, proszek do pieczenia i żółtka. Wlać piwo.    2. Bardzo szybko zagnieść ciasto. Ponieważ ma ono tendencję do klejenia się, można trochę podsypać mąką.    3. Gotowe ciasto odstawić na 15 minut do lodówki przykryte folią, żeby odpoczęło.    4. Stolnicę oprószyć mąką. Ciasto wałkować partiami bardzo cienko. Faworki powinny być prawie przezroczyste. Jeśli zrobimy je zbyt grube, będą twarde. Przy wałkowaniu trzeba wykazać się odrobiną cierpliwości, ja miałam znakomitego pomocnika.       5. Z rozwałkowanego ciasta wycinać paski, pośrodku każdego robić małe nacięcia, formować faworki.    6. Faworki smażyć na średnim płomieniu, na dobrze rozgrzanym tłuszczu na jasno złoty kolor.     7. Odsączyć na papierowym ręczniku, posypać pudrem z wanilią.   8. Podawać z kawą lub herbatą.   Smacznego. 