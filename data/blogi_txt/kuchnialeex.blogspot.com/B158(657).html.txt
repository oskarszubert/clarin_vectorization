Zaczął się długi weekend. Niektórzy go nie zauważają, bo u nich trwa jeszcze przerwa świąteczna, ale ja byłam już w pracy po Nowym Roku. I dobrze się stało, bo w czwartek zaczęły przybywać do szkoły sprzęty, które zamówiłam przed Wigilią. Zabezpieczamy je, aby później przenieść do nowego budynku. Ale to dopiero wtedy, gdy zostanie tam zakończone montowanie monitoringu i alarmu.  Korzystam z wolnych dni i siedzę w domu. Staram się ograniczyć wychodzenie, bo zaczyna mi dokuczać przeziębienie. Na razie nieśmiało, bo walczę z nim bezlitośnie, ale atakuje mnie nieustająco. Nie mogę chorować, bo przecież w szkołach zaczyna się gorący okres: klasyfikacja semestralna, rady, szkolenia, wystawianie stopni.  Dziś od rana realizuję się w kuchni. Staram się wypróbować nowe dania, łączę smaki. Na pierwszy ogień poszedł przepis, który dostałam od koleżanki z pracy. Miałam go od dawna, ale podchodziłam do niego sceptycznie. Niesłusznie. Powinnam już wiedzieć, że te przepisy, do których zabieram się jak pies do jeża, okazują się naprawdę dobre. Tak było i tym razem. Naleśnik z piekarnika jest rzeczywiście godny polecenia. No to polecam.  Składniki:  • 600 ml mleka lub 400 ml mleka +200 ml wody  • 25 dkg mąki pszennej • 2 jajka • 1 łyżka cukru  • 1 łyżka oleju • szczypta soli • masło do wysmarowania   Sposób przygotowania:  1. Składniki dokładnie wymieszać mikserem ok 1-2 minut. Powstałe ciasto powinno być rzadkie, wtedy ładnie wyrośnie podczas pieczenia, staramy się więc nie dosypywać mąki .     2. Dużą blachę z piekarnika wyłożyć papierem do pieczenia i dobrze wysmarować masłem , lekko oprószyć mąką .   3. Ciasto wstawić do nagrzanego piekarnika do 200 -210 stopni C. Piec ok 20 minut. Ciasto pięknie i ciekawie wyrasta tworząc kule lub inne kształty.     4. Podawać z sokiem, dżemem lub same. Ja podałam naleśnik z twarożkiem z białego sera i brzoskwiniami. 5. Naleśnik jest pulchny i delikatny. Po prostu pyszny. Wystarczy dla 3-4 osób .   Smacznego. 