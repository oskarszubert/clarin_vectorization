Śliwkową akcję na Durszlaku kończę przepisem na tartę ze śliwkami i polewą, który znalazłam w „Moim Gotowaniu” z września 2013 r. W tym piśmie ciasto jest nazwane „Prostą tartą śliwkową”, ale moim zdaniem nazwa nie jest trafiona. Dlaczego? Bo tarta nie do końca jest prosta. Znam wiele łatwiejszych przepisów. Jednak ta wersja tarty ma w sobie coś wyjątkowego, dlatego postanowiłam ją wypróbować. I nie zawiodłam się. Ciasto jest pyszne: kruche, delikatne, z aromatycznymi owocami, które spoczywają pod śmietanowo – jajeczną polewą. Koniecznie je wypróbujcie. Dzięki tej tarcie uda się Wam zyskać uznanie najbardziej wymagających gości.   Składniki:  Ciasto: • 25 dag mąki pszennej • 125 g + 10 g zimnego masła • 7 + 2 łyżki cukru • 1 jajko • duża garść migdałów lub orzechów • 750 g śliwek węgierek • ¼ łyżeczki mielonego cynamonu • 3 łyżki startych biszkoptów • 1 łyżka amaretto (lub rumu, brandy, itp.)  Polewa śmietankowa: • 2 jajka • 2 łyżki cukru • cukier waniliowy Gellwe • 250 ml kwaśnej śmietany 18%   Sposób przygotowania:  1. Mąkę przesiać, dodać 125 g zimnego masła pokrojonego na małe kawałki, jajko oraz 7 łyżek cukru. Rozetrzeć w palcach, potem szybko zagnieść ciasto.       2. Pozostałym masłem (10 g) wysmarować dużą formę do tarty o średnicy 28 cm.   3. Ciasto rozwałkować, wylepić nim przygotowaną formę, delikatnie dociskając brzegi. Wstawić do lodówki i schładzać przez 1 godzinę.      4. Po upływie tego czasu wyjąć formę z ciastem, przykryć krążkiem papieru do pieczenia i wysypać suche ziarna fasoli.       5. Piec 10 minut w piekarniku rozgrzanym do 200 stopni C (dół – góra). Po tym czasie wyjąć, usunąć fasolę i pergamin, odstawić do przestudzenia.   6. Umyte i osuszone śliwki (można je pomieszać z nektarynkami) pozbawić pestek, pokroić na ćwiartki. 7. Owoce wymieszać z 2 łyżkami cukru i cynamonem.      8. Starte biszkopty wymieszać z amaretto lub innym alkoholem i równomiernie rozłożyć na podpieczonym kruchym spodzie tarty. 9. Na warstwie biszkoptów rozłożyć dekoracyjnie owoce.   10. Migdały posiekać. Posypać nimi owoce.    11. Przygotować polewę: śmietanę wymieszać z jajkami i cukrem oraz cukrem waniliowym na jednolitą masę, którą należy wylać na śliwki.     12. Tartę piec* przez 30 minut w temperaturze 180 stopni C (dół – góra), następnie przez kolejne 15 minut piec tylko od dołu.    13. Wyjąć z piekarnika, lekko przestudzić. Kroić na porcje. Posypać cukrem pudrem. Świetnie smakuje z sosem waniliowym. Smacznego.  * Oryginalna temperatura pieczenia podana w przepisie wynosiła 200 stopni C. Ja zaufałam przepisowi i moja tarta jest nazbyt przypieczona. Proponuję zmniejszyć temperaturę pieczenia do 180 stopni C. Gdyby ciasto pozostawało zbyt blade, można ją trochę podwyższyć, to Wy znacie najlepiej swój piekarnik. 