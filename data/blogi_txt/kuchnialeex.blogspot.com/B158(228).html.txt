Przepis na te oryginalne kotleciki przywiozła Gwiazdeczka od swojej koleżanki z uczelni. Ponieważ dziewczynom danie smakowało, stwierdziłam, że wypróbuję je w domu. I dobrze zrobiłam. Przygotowuje się je po prostu błyskawicznie, kotleciki smażą się tylko chwilkę i są naprawdę pyszne. No i wspaniale prezentują się na talerzu w otoczeniu ulubionych dodatków. Ja podałam je z ziemniakami i z sałatą lodową polaną sosem vinegrette. Może wypróbujecie ten przepis u siebie? Tymczasem częstujcie się, a ja zmykam do szkoły, bo to mój kolejny pracujący weekend.Składniki:• 1 podwójna spora pierś kurczaka• 0,5 kg pieczarek• 1 średnia cebula• 2 łyżki mąki pszennej• 1 łyżka mąki ziemniaczanej• 2 jajka• przyprawa do pieczonego kurczaka Kotanyi, czosnek granulowany, wegeta• oliwaSposób przygotowania:1. Pierś kurczaka pokroić w kostkę. Doprawić przyprawą do kurczaka, czosnkiem i odrobiną wegety. Wymieszać i odstawić na 1 godzinę do lodówki.2. Pieczarki oczyścić, obrać i pokroić na kawałki. Podsmażyć na oliwie. Przełożyć do miseczki.3. Na tym samym tłuszczu zeszklić pokrojoną w kostkę cebulkę. Przełożyć do pieczarek.4. Do miski wbić jajka, dodać oba rodzaje mąki, troszkę wegety, dokładnie wymieszać. Ma powstać masa podobna do ciasta naleśnikowego. 5. Do masy dodajemy wystudzone pieczarki z cebulką oraz pierś kurczaka pokrojoną w kostkę. Wymieszać i odstawić.6. Na patelni rozgrzać oliwę. Łyżką nakładać porcje ciasta. Smażyć kotleciki, jak placki ziemniaczane, z obu stron na rumiano.7. Podawać z ulubionymi dodatkami.Smacznego. 