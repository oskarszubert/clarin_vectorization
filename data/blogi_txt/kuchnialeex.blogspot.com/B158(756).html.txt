Wieczór. Chwila oddechu po całym, tym razem intensywnym i bardzo pracowitym, weekendzie. Kiedy już udało mi się wrócić do domu, wyjęłam z lodówki pyszne ciasto. Zrobiłam je już wczoraj, inspirując się tym przepisem, ale wprowadziłam tyle zmian, że powstał zupełnie inny wypiek. Wiedziałam, że połączenie czekoladowo-migdałowego spodu z aksamitnym, serowym wnętrzem siedzącym pod czapą śliwek nasączonych alkoholem i zanurzonych w czekoladzie będzie pyszne. I nie pomyliłam się. Sernik smakuje doskonale. Zresztą przekonajcie się sami…  Składniki:  Spód: • 70 g ciemnej czekolady • 70 g miękkiego masła • 4 łyżki cukru • 1 jajko • 40 g mąki • 1/2 łyżeczki sody • 4 łyżki mielonych migdałów  Masa serowa: • 500 g tłustego twarogu sernikowego zmielonego trzykrotnie (im bardziej gęsty, tym lepiej) • 500 g sera mascarpone • 3 łyżki mąki ziemniaczanej • 1 szklanka cukru • 3 łyżki cukru wanilinowego  • 5 jajek + 2 żółtka (białka wykorzystujemy do innego ciasta) • 1/3 szklanki śmietanki kremowej 30 lub 36%   Wierzch: • 50 dag suszonych śliwek kalifornijskich • 2 łyżki cukru • ½ szklanki alkoholu (wódka, koniak, brandy, itp.) • 50 g mlecznej czekolady • 50 g czekolady gorzkiej lub deserowej • ½ szklanki śmietanki 30% lub 36% Tortownica o średnicy 26 cm.  Sposób przygotowania:  1. 12 godzin wcześniej, najlepiej poprzedniego dnia wieczorem, śliwki pokroić na kawałki. Do garnka wlać ½ szklanki wody, wsypać cukier i zagotować. Do gotującego syropu włożyć śliwki, gotować je ok. 3 minut. Odsączyć, zostawić do wystudzenia.   2. Zimne śliwki przełożyć do słoika, zalać alkoholem, dokładnie wymieszać. Szczelnie (!) zamknąć i odstawić na minimum 12 godzin. W tym czasie śliwki „wypiją” alkohol.    3. Piekarnik nagrzać do 180 stopni. Dno formy wyłożyć papierem do pieczenia. Boki tortownicy posmarować masłem. Przygotować spód ciasta: Czekoladę podzielić na kawałki, włożyć do rondelka, dodać masło oraz cukier i roztopić na małym ogniu mieszając. Nie gotować. 4. Odstawić z ognia, dodać jajko i energicznie wymieszać. Dodać przesianą mąkę i sodę, wymieszać. Na koniec wsypać mielone orzechy i wszystko wymieszać. Masę wyłożyć na spód tortownicy, wyrównać powierzchnię.      5. Wstawić do piekarnika i piec przez 9 minut. Wyjąć z piekarnika, nie wyłączać go.   6. Przygotować masę serową: Do misy miksera przełożyć ser twarogowy razem z serem mascarpone, mąką, cukrem oraz cukrem wanilinowym. Miksować przez 2 - 3 minuty na najmniejszych obrotach, aż masa będzie gładka.    7. Wbijać po jednym jajka miksując na najmniejszych obrotach przez około 20 - 30 sekund po każdym dodanym jajku, następnie dodawać żółtka i śmietankę. Wszystko zmiksować.      8. Masę wylać na spód. Wstawić do piekarnika na grzanego do 175 stopni C. Piec przez 15 minut, następnie zmniejszyć temperaturę do 120 stopni i piec przez 110 minut (nie wyłączać piekarnika).  9. Sernik wyjąć z piekarnika i dokładnie ostudzić.    10. Przygotować  polewę: W garnuszku roztopić oba rodzaje czekolady ze śmietanką, aż powstanie błyszcząca polewa. Nie gotować! Zdjąć z ognia, dodać śliwki, które już wchłonęły alkohol. Wymieszać.     11. Polewę ze śliwkami rozłożyć równomiernie na przestudzonym serniku. Zostawić do wystudzenia. 12. Obkroić nożem przy samym brzegu tortownicy, zdjąć obręcz i wstawić do lodówki na całą noc lub minimum 8 godzin. Sernik trzymać w lodówce bez obręczy i bez przykrycia. Kroić ostrym nożem zanurzanym na chwilę we wrzątku.    Smacznego. 