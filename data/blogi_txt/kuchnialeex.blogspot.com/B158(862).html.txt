Na wczorajsze święto moich dzieci przygotowałam przepyszny tort Malakoff. Ten tradycyjny austriacki deser to znakomite zwieńczenie każdej uroczystości. Kremowo – maślany krem z dodatkiem nasączonych ponczem biszkoptów jest doskonale zbalansowany kwaskowatym dżemem z czarnej porzeczki (ja zastąpiłam go wydrylowanymi wiśniami). Dodatek chrupiących płatków migdałowych idealnie komponuje się z aksamitną masą. Całość zwieńczona jest bitą śmietaną – wygląda i smakuje rewelacyjnie… Moja wersja jest inspirowana tym przepisem. Składniki:  • 2 opakowania okrągłych biszkoptów  • 1 szkl wody • herbata • 1 łyżka cukru • 1 łyżeczka soku z cytryny • rum (ja zastąpiłam zapachem rumowym) • odrobina spirytusu  • 40 dag wydrylowanych wiśni (można użyć mrożonych) • 3 szkl mleka • 2 budynie waniliowe bez cukru • cukier waniliowy • 4 łyżek cukru • 2 kostki masła (po 20 dag) • 4 łyżki cukru pudru • 10 dag płatków migdałowych  • dekoracja – dowolna (bita śmietana, płatki migdałowe lub inna)  Sposób przygotowania:  1. Przygotować poncz: zagotować szklankę wody z cukrem, zanurzyć w niej kilka razy torebeczkę herbaty, aby uzyskać słomkowy napar. Kiedy lekko przestygnie, dodać sok z cytryny i aromat rumowy oraz spirytus do smaku (aromat i spirytus można zastąpić rumem). 2. Zagotować 2,5 szklanki mleka z 4 łyżkami cukru i cukrem waniliowym. W pozostałej ilości mleka (0,5 szkl) rozpuścić proszek budyniowy. Ugotować budyń. Ostudzić.    3. Na suchej, beztłuszczowej patelni uprażyć płatki migdałowe. Zostawić do ostygnięcia.    4. Masło utrzeć na puch z cukrem pudrem. Do masła dodawać po łyżce zimnego budyniu. Cały czas ucierać masę mikserem. 4. Tortownicę o średnicy 24 cm wyłożyć folią spożywczą. Dno tortownicy wyłożyć biszkoptami. Nasączyć je 1/3 płynu.  5. W szczeliny między biszkoptami włożyć osączone wiśnie.     6. Wyłożyć 1/3 kremu, wyrównać warstwę masy, posypać uprażonymi płatkami migdałowymi. 7. Ponownie rozłożyć biszkopty, nasączyć, rozłożyć wiśnie, 1/3 masy i płatki migdałowe. 8. Rozłożyć trzecią warstwę biszkoptów, nasączyć je ponczem. Na biszkoptach rozsmarować cienką warstwę kremu, resztę masy zostawić do ozdobienia boków tortu. 9. Udekorować deser i wstawić do lodówki.    10. Kiedy się schłodzi, odpiąć brzeg tortownicy, odchylić folię i ozdobić brzegi deseru resztą kremu, ewentualnie cieniutką warstwą bitej śmietany. Posypać migdałowymi płatkami.    Podawać schłodzony.    Smacznego. Przepis dodany do akcji Kwitnąca wiśnia: 