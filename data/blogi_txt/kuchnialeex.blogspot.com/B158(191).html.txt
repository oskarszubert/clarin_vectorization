Dziś pierwszy dzień wakacji. Nareszcie są! Tak długo wyczekiwane przez wszystkich. Dla mnie zaczęły się niezwykle radośnie, ponieważ córcia zrobiła mi niespodziankę swoim niezapowiedzianym przyjazdem. Lubię mieć Ją i Młodego w domu.Ponieważ mam sporo przygotowań na jutrzejsze święto, dziś proponuję Wam błyskawiczną przekąskę, którą zawsze, razem z innymi smakołykami, przyrządzamy na grillu. Ten przepis podawał kiedyś w swoim programie Robert Makłowicz, ale ja znałam go już wcześniej. Spróbujcie, oczywiście, jeśli lubicie czosnek. Naprawdę warto. A nawet jeśli za czosnkiem nie przepadacie, smak tego pieczonego smakołyku może Was naprawdę pozytywnie zaskoczyć. Świetny, szczególnie jako dodatek do mięs lub do rozsmarowania na przypieczonym na ruszcie chlebku. Polecam.Składniki:• czosnek - dla jednej osoby duża główka czosnku (może być więcej ;))Sposób przygotowania:1. By otrzymać wyśmienity dodatek do grzanek lub wspaniałą, o oryginalnym smaku przegryzkę z czosnku upieczonego na grillu, należy.... mocno upiec całą główkę czosnku. Z taką główką czosnku nie należy nic robić przed położeniem na ruszcie. Główkę czosnku kładzie się po prostu na kratce i grilluje na średnim żarze przez 5-8 minut z każdej strony i.... już. 2. Teraz czosnek trafia na talerze i każdy ze współbiesiadników robi z nim, co chce, a przede wszystkim może go wycisnąć (tak jak z tubki) na grzankę i rozsmarować jak masło. 3. Masa czosnkowa ma delikatny smak, wspaniały aromat. Grzankę wystarczy jeszcze odrobinę posolić i skropić dobrą oliwą. Po prostu pycha.Jeśli czosnek zbyt twardy, by dokonać wyciśnięcia, zjada się go jako dodatek do innych grillowanych potraw.Smacznego. 