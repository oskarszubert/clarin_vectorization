Powoli znikają ze straganów, coraz rzadziej można je zerwać prosto z krzaka. Maliny. W tym roku nie nacieszyłam się nimi wystarczająco. Wprawdzie piekłam róże z malinami i tartaletki, ale potem już nie miałam czasu ani warunków, by je docenić w innych wypiekach. Na szczęście udało mi się, dosłownie w ostatniej chwili, zrobić domowy sok z malin. Warunki były wyjątkowo niesprzyjające: remont, wszechobecny pył, wyłączona kuchnia. Ale wykorzystałam kilka w miarę spokojnych, bezpyłowych, słonecznych dni i udało się. 10 niewielkich słoiczków z klarownym, rubinowym sokiem już stoi w spiżarni. Zimą, podczas trzaskających mrozów, wystarczy odkręcić jeden z nich, aby otoczył nas cudowny aromat lata. Sok dodany do herbaty nie tylko pięknie pachnie, ale także znakomicie rozgrzewa. Polecam.Składniki:• 5 kg słodkich malin• cukier kryształponadto:• sitko• gaza• słój• słoiczki Sposób przygotowania:1. Maliny oczyścić (pozbawić szypułek) i przebrać. Zostawić wyłącznie dorodne, nieuszkodzone owoce. Opłukać je i osuszyć.2. Na dno dużego słoja wsypać warstwę cukru. Wyłożyć część malin, zasypać ponownie cukrem. Czynność powtarzać do wyczerpania owoców. Warstwy cukru nie muszą być grube. Na wierzchu musi znaleźć się warstwa cukru.3. Słój przykryć gazą i obwiązać nitką lub gumką. Odstawić w ciepłe, ale zacienione miejsce na 2-3 dni.4. Po upływie 2-3 dni zamieszać sok, na jego dnie zbierze się warstwa cukru. Przecedzić owoce z sokiem przez sitko wyłożone gazą, owoce dokładnie odcisnąć, aby odzyskać jak najwięcej soku.5. Małe umyte słoiczki wyparzyć. Ja wkładam je do piekarnika nagrzanego do 150 stopni C. 6. Uzyskany sok z cukrem zagotować. Tuż przed zagotowaniem wytworzą się szumowiny. Należy je usunąć. Sok gotować króciutko, dosłownie ok. 3 minut. Wyłączyć gaz.7. Wrzący sok przelewać do gorących słoiczków. Mocno zakręcić i odwrócić do góry dnem. Pozostawić tak do wystudzenia. Nie trzeba pasteryzować.Polecam.Przepis dodany do akcji Na zdrowie! Maliny!i akcji AKCJA-PRZETWORY 