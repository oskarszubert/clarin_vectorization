Znam różne przepisy na jagodzianki. Bardzo często robię bułeczki z tego przepisu. Jednak od czasu do czasu moja rodzina domaga się "moich jagodzianek". Moich - robionych z mojego ciasta drożdżowego. Jest ono dość pracochłonne, ale efekt końcowy to prawdziwa poezja smaku. Dziś uległam namowom mojej gromadki i oto przepis. Dołączam go do akcji Olcik. Polecam.  Składniki: (porcję ciasta, w zależności od potrzeb, można podwoić) Rozczyn: • 7 dag drożdży, • 1 łyżeczka cukru, • mleko, • mąka pszenna  Ciasto: • 50 dag mąki pszennej, • 5 żółtek, • 1 całe jajko, • 18 dag cukru, • cukier waniliowy, • 1 szkl mleka, • 15 dag masła, • szczypta soli, • rozczyn ( przygotowany ze składników opisanych wyżej)  Dodatkowo: • jagody - około 0,5 kg, może być więcej • ¾ szkl cukru • cukier waniliowy • jajko - do posmarowania surowych bułeczek  Sposób przygotowania:  1. Przygotować rozczyń: drożdże rozmieszać z cukrem, dodać mleko i mąkę, aby masa miała konsystencję gęstej śmietany. Zostawić w ciepłym miejscu do wyrośnięcia.    2. Przesiać mąkę, w rondelku ubić żółtka, jajko, cukier, cukier waniliowy do chwili, aż masa będzie puszysta i koloru jasnokremowego (można ubić żółtka na parze, wówczas ciasto będzie delikatniejsze).    3. Podgrzać mleko, rozpuścić masło. 4. Do dużej misy, w której będziemy wyrabiać ciasto, wsypać mąkę i wlać ciepłe mleko.  5. Masę rozetrzeć bardzo dokładnie, nie może być grudek (można to zrobić mikserem). 6. Wlać krem żółtkowy, dodać jeszcze trochę mąki i wymieszać. 7. Gdy wszystko jest wymieszane, dodajemy rozczyn, dosypujemy resztę mąki, szczyptę soli i wyrabiamy ciasto. Musi to potrwać przynajmniej 20 minut. 8. Gdy ciasto przestanie przylepiać się do rąk, wlewamy rozpuszczony, letni tłuszcz i wyrabiamy jeszcze dłuższą chwilę. 9. Dobrze wyrobione ciasto jest elastyczne, pulchne, miękkie, lśniące i nie lepi się do rąk i do naczynia. Przez sitko posypujemy je cieniutką warstewką mąki, przykrywamy ściereczką i odstawiamy w ciepłe miejsce do wyrośnięcia. Trwa to około 1 godziny. W tym czasie ciasto podwaja swoją objętość.      10. Podczas wyrastania ciasta przygotowujemy jagody. Owoce, po wypłukaniu, zasypujemy cukrem i cukrem waniliowym, mieszamy. 11. Do miseczki wsypujemy odrobinę mąki - warto mieć ją pod ręką do podsypywania ciasta (ale tylko w razie potrzeby!!!)    12. Po wyrośnięciu ciasta od całości odrywamy kawałki i rozpłaszczamy je na dłoni. 13. Nakładamy na placuszki ok.2 łyżeczek jagód z cukrem i dokładnie zlepiamy bułeczki. Odkładamy je na blachę wyłożoną papierem do pieczenia, smarujemy rozkłóconym jajkiem, zostawiamy na 10 - 15 minut do wyrośnięcia.        14. Pieczemy w piekarniku nagrzanym do 180 stopni C przez 30 minut.    Smacznego.  Z podanej porcji otrzymamy około 12 bułeczek, ale zależy to od ich wielkości. Przepis zgłoszony do akcji Olcik: 