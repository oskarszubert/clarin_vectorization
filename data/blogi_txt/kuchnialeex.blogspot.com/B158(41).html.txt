***  w drodze krzyżowej podążam wciąż za Tobą i chociaż krzyż twój potężny tracę Ciebie z oczu błądząc w ciemnościach wątpliwości o nie – jestem słabsza bardziej niż wczoraj pełznę niczym płaz pod ciężarem własnych myśli o nie – potykam się i upadam... każdego dnia  Tyś jest - jak mocarz  ciągnący za sobą wielkie drzewo swej męki ja - kruchy człowiek taszczący zaledwie worek  własnych niedoskonałości i ułomności moja droga na Golgotę  Twojej nierówna a zdaje się - nie mieć końca... przystaję przy każdej stacji by zebrać ciężkie krople Twego potu - odkupujące ziemię czyniąc tym samym w mej duszy wiosnę  Zofia Szydzik  Wielkanoc. Czas zadumy i nadziei. Chwila na refleksję. Jesteśmy ludźmi, a czasami zapominamy, co to znaczy być człowiekiem. Ścigamy się we wszystkim bez zastanowienia. Ranimy innych dążąc „po trupach” do celu. A przecież, jak powiedział Kohelet, „wszystko to marność i gonienie za wiatrem”. W natłoku spraw nieistotnych zapominamy, co tak naprawdę ważne. Przegapiamy piękne chwile, bagatelizujemy uczucia, odwracamy wzrok, bo czasami wygodniej jest nie widzieć. Jeśli zobaczymy, nie da się już uniknąć odpowiedzialności.  Wielkanoc. Każdego roku jest dla nas szansą. Aby można było przemyśleć to, co za nami i to, co jeszcze przed nami. Aby się zastanowić, czy w naszym życiu wszystko jest takie, jak być powinno. Aby odpowiedzieć sobie na pytanie: Czy jestem takim człowiekiem, jakim chciałam być? Wielkanoc to czas nadziei. Bo skoro Chrystus umarł za nas, to my też możemy zrobić coś dla siebie. Każdy z nas ma szansę, by stać się lepszym człowiekiem.   Na nadchodzącą Wielkanoc życzę Wam – czasu na zadumę, spokoju i rodzinnego ciepła, obecności tych, którzy są dla Was najważniejsi. Życzę Wam radosnych chwil przy świątecznym, pełnym smakołyków, stole, nadziei w sercu i wiosny (także za oknem), która rozwieje smutki, przyniesie optymizm i siłę na następne miesiące pełne nowych wyzwań. A przede wszystkim, życzę Wam zadowolenia i satysfakcji ze szczerych odpowiedzi na postawione sobie pytania. Aleex    źródła zdjęć: internet 