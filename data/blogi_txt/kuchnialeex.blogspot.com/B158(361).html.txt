Weekend. Kolejna sobota w pracy. Jednak nie narzekam, ponieważ te zajęcia dla słuchaczy powoli zbliżają się do końca. Dzisiaj zaczynam z nimi omawiać preromantyzm. Uwielbiam ten okres, więc wykłady i ćwiczenia będą czystą przyjemnością. A po powrocie do domu… relaks. Najpierw filiżanka pysznej mrożonej kawy, a potem znikam w kuchni, aby przygotować kilka smakołyków dla gości mojego syna. Młody miał niedawno imieniny, ale w ciągu tygodnia nie świętował. Zostawił sobie tę radość na weekend. Zanim jednak wezmę się do gotowania, wypiję przepyszną kawę. Tym przepisem zainteresowały się wydawnictwa kulinarne. Drukowało go kilka czasopism. I nie dziwię się, bo zasługuje na uznanie. Kawa mrożona doskonale smakuje  nie tylko w letnie, upalne dni. Piję ją zawsze wtedy, gdy mam ochotę na coś pysznego. Bardzo łatwo ją przygotować w każdym domu, a jej smak jest lepszy niż tej serwowanej w kawiarni. Spróbujcie sami…  Składniki: na 2 porcje: • 2 saszetki kawy nescafe 3w1 • 1 Big Milk (lub inne lody śmietankowe) • 6 kostek lodu • 1 cukier waniliowy • bita śmietana   Sposób przygotowania:  1. Zaparzyć kawę: jedną saszetkę zalać 1/2 szklanki wody. Ostudzić. 2. W robocie kuchennym rozkruszyć kostki lodu: 3. Do rozkruszonego lodu wlać oziębioną kawę, wsypać cukier waniliowy, dodać lody (bez patyczka). Zmiksować. Przelać do szklanek. 4. Szklanki uzupełnić bitą śmietaną, udekorować czekoladą.    Smacznego. 