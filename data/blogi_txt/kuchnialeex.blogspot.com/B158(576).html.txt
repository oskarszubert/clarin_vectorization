Dzisiaj zapraszam Was na pyszne danie wywodzące się z kuchni włoskiej. Przepis znalazłam w miesięczniku Kuchnia (nr 12-2012) i od razu zwróciłam na niego uwagę. Postanowiłam go wypróbować, bo zapowiadał się znakomicie. Oczywiście musiałam go zmodyfikować po swojemu. Na naszym stole pojawiło się kolejne bardzo smaczne danie, do którego na pewno będę wracać. Namawiam Was do spróbowania. Nie tylko pięknie i oryginalnie wygląda, ale naprawdę świetnie smakuje. Polecam.  Składniki:  • 1 średni ugotowany i utłuczony ziemniak • 500 g mięsa wieprzowego mielonego • 1 jajko • ½ cebuli • natka pietruszki • mąka do obtoczenia klopsików • sól, pieprz • 500 g makaronu penne • 2 ząbki czosnku • 1 puszka pomidorów bez skóry • suszona bazylia, zioła włoskie Kotanyi • olej  Sposób przygotowania:  1. Mięso doprawić solą i pieprzem, dodać jajko, dokładnie rozgniecionego (lub zmiksowanego) ziemniaka, posiekaną cebulkę i pietruszkę. Wyrobić na jednolitą masę.    2. Z masy mięsnej formujemy malutkie klopsiki. Najłatwiej to zrobić rękami zwilżonymi zimną wodą.   3. Klopsiki oprószyć mąką, delikatnie obtoczyć je w mące.   4. Na patelni rozgrzać olej. Obsmażyć klopsiki na złoty kolor. Odłożyć.    5. Ugotować makaron al dente w osolonej wodzie. Odcedzić. 6. W garnku rozgrzać troszkę oleju. Podsmażyć na nim przeciśnięty przez praskę czosnek.   7. Dodać do garnka pomidory, rozdrobnić je. Wymieszać.   8. Doprawić sos solą, pieprzem, ziołami i bazylią.   9. Do sosu wrzucamy wcześniej odcedzony makaron. Wymieszać.   10. Podawać z klopsikami. Smacznego. 