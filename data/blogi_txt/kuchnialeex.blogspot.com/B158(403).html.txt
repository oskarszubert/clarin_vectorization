Bardzo lubimy ryby pod każdą postacią. Szczególnie ja i Młody chętnie je jadamy. Córka jest pod tym względem inna, ponieważ za rybami w ogóle nie przepada. Kiedy była mała, zachęcałam ją do nich różnymi sposobami. Czasami dawała się namówić na dzwonko karpia lub połówkę pstrąga, ale bez entuzjazmu - do dzisiaj po prostu ich nie lubi. Ponieważ moja Gwiazda bardzo lubiła kotlety mielone, postanowiłam przyrządzić dla niej ryby pod taką właśnie postacią. Przyznaję, to był czysty eksperyment. Okazało się, że kotlety rybne były bardzo smaczne. I co ciekawe, od czasu do czasu przygotowuję je dla nas do dzisiaj. Możemy do ich wykonania wykorzystać filety rybne. Tak zresztą robię najczęściej. Ale, jeśli mamy tusze ryb słodkowodnych lub morskich, dysponujemy czasem i cierpliwością, możemy też je wyfiletować, a potem przetworzyć na pyszne danie. Jeśli lubicie ryby, na pewno będą Wam smakować. Jeśli średnio za nimi przepadacie – też powinniście je polubić. W każdym razie na pewno warto wypróbować ten przepis. Polecam.Składniki:• 60 dag czystego mięsa z ryb (filetów)• 2 jajka• 1 bułka• przyprawa do ryb• sól, pieprz• natka pietruszki• bułka tartaSposób przygotowania:1. Rozmrożone lub świeże mięso ryb dokładnie zmielić.2. Bułkę namoczyć w wodzie. Kiedy zmięknie, odcisnąć i zmielić jak ryby.3. Do zmielonych ryb dodać zmieloną bułkę, posiekaną natkę pietruszki (może być sporo),drobniutko pokrojoną cebulę, wbić 2 jajka, przyprawić do smaku, ale farsz powinien być pikantny.4. Masę rybną wstawić do lodówki. Oziębić.5. Zwilżonymi zimną wodą rękami formować kotlety, obtaczać je w tartej bułce i smażyć na rozgrzanym tłuszczu.6. Podawać z ulubionymi dodatkami, np. frytkami lub opiekanymi ziemniakami.Smacznego. 