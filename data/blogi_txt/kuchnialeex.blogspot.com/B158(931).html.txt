Dzisiaj Dzień Babci, a więc słodkości ciąg dalszy Ponieważ wczorajszy błyskawiczny torcik zniknął w iście błyskawicznym tempie, zapraszam Was na zebrę – pyszną, puszystą babkę w urocze paseczki. Pamiętam, że było to jedno z pierwszych ciast, jakie upiekłam. Wprawdzie było to dawno temu, ale do dzisiaj zebra pojawia się na naszym stole. I jest baaardzo lubiana przez nas i przez dzieci. Cudownie smakuje oprószona cukrem pudrem z aromatyczną kawą lub esencjonalną herbatą. Spróbujcie… Składniki:  5 szt jajek 1 szklanka białej oranżady lub wody gazowanej 1 1/2 szklanki cukru 2 1/2 szklanki mąki 2 płaskie łyżeczki proszku do pieczenia  2 łyżki kakao 1/2 szklanki oleju 1 szt aromatu waniliowego  Sposób przygotowania:  1. Ubić pianę z białek na sztywno. 2. Dodać cukier i żółtka. Wymieszać. 3. Następnie dodać mąkę wymieszaną z proszkiem do pieczenia. 4. Wlać olej, oranżadę i olejek zapachowy. Wszystko wymieszać. 5.Ciasto podzielić na 2 części: do jednej dodać 2 łyżki mąki, a do drugiej kakao. 6. Na sam środek formy wlewać na przemian po łyżce każdego ciasta: raz jedno, raz drugie.. do wyczerpania. 7. Piec w temp.  220 C ok 50 min. (temperaturę należy regulować w zależności od piekarnika, czasami wystarczy 200 stopni, a nawet mniej jeśli dysponujecie termoobiegiem. Ja wykorzystuję piekarnik gazowy)    Smacznego! 