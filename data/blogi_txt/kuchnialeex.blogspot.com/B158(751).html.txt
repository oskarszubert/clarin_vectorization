Nie ma świąt wielkanocnych bez pysznego sernika. To ciasto obowiązkowo musi się znaleźć na stole w moim domu. Bardzo lubię serniki, prawie pod każdą postacią. Często je piekę lub przyrządzam na zimno. Za każdym razem są pyszne. Ten, który dzisiaj Wam polecam, jest naprawdę wyjątkowy. Piekła go mama mojej przyjaciółki Anes według swojej tajemnej receptury. Pamiętam, jak po zajęciach w liceum jechałyśmy „trzynastką” na drugi koniec miasta, aby w małej kuchni zajadać się tym ciastem. Pani Stenia kroiła nam po dużym kawałku sernika. Smakował wspaniale. Wilgotna, ale puszysta masa na ciemnym cieście przykryta czekoladowymi wiórkami, była doskonała. Aksamitna, z delikatną waniliową nutą, prawdziwie serowa – po prostu poezja smaku. Tak długo prosiłyśmy, aż pani Stenia podzieliła się z nami swoim przepisem. Od momentu ukończenia liceum minęło już wiele lat, ale dwie rzeczy z tamtych czasów przetrwały: moja przyjaźń oraz sernik. Obie z Anes pieczemy go do dzisiaj w swoich domach. I za każdym razem, i u niej, i u mnie, smakuje doskonale.Składniki: (do dużej formy) Ciasto:• 4 szklanki mąki krupczatki,• 3 żółtka,• 1 kostka dowolnej margaryny,• 1 szklanka cukru pudru, • 3 łyżki kakao,• ½ proszku do pieczenia, • ewentualnie śmietana Ser:• 1 kg białego sera trzykrotnie mielonego,• 4 całe jajka + 3 białka, • ¾ kostki masła, • 1 szklanka cukru,• 1 cukier waniliowy,• 1 budyń waniliowy,• polewa czekoladowa,Sposób przygotowania:Ciasto: 1. Margarynę utrzeć z cukrem i żółtkami, dodać kakao. 2. Mąkę z proszkiem do pieczenia przesiać i wyłożyć na stolnicę. Dodać utartą masę i wszystko razem wymieszać (masa, ze względu na rodzaj mąki, będzie krucha). 3. Ciasto wyrobić, jeśli będzie za twarde, będzie się bardzo kruszyć i nie można będzie zlepić go w całość, dodać trochę śmietany.4. Wyrobione ciasto podzielić na dwie części. Jedną część rozwałkować i położyć na posmarowaną masłem i posypaną tartą bułką formę. Nakłuć widelcem, aby powierzchnia pozostała równa. 5. Włożyć do gorącego piekarnika i podpiec około 10 – 15 minut w 200 stopniach C. Po tym czasie ciasto wyjąć. Drugą część ciasta schować na kilkanaście minut do zamrażarki. Masa serowa: 1. Utrzeć masło, żółtka, cukier na gładką jednolitą masę, dodać zmielony ser, wsypać budyń i wszystko wymieszać.2. Ubić pianę z białek, dodać do masy serowej i delikatnie wymieszać. Masę serową wyłożyć na podpieczoną część ciasta.3. Na masę zetrzeć na tarce jarzynowej ( duże oczka) drugą część ciemnego ciasta z zamrażarki.4. Piec przez 15 minut w temp około 180 stopni C, po tym czasie zwiększyć temperaturę do 200 stopni C. Piec 1 godzinę. Po wyjęciu polać polewą.Jeśli chcemy do sernika dodać brzoskwinie, kroimy je po osączeniu na cząstki, rozkładamy na podpieczonym spodzie ciasta połowę masy serowej, wykładamy owoce, przykrywamy pozostałym serem i posypujemy wiórkami ciemnego ciasta.Smacznego. 