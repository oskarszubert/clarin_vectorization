Kilka razy proponowałam Wam wędlinę domową: pieczoną szynkę, dojrzewającą polędwicę  i domową galantynę. Dziś kolejny przepis, który, mam nadzieję, przypadnie Wam do gustu. Dostałam go od koleżanki i musiałam wypróbować. Brzmiał tak niewiarygodnie, że początkowo nie wierzyłam, że coś z tego może wyjść. Ale zaryzykowałam. Wędlina przygotowana w ten nietypowy sposób jest pyszna: krucha, soczysta, naprawdę wyjątkowa. Polecam ją Wam gorąco.   Składniki:  • 2 kg mięsa (szynka, schab, pierś indyka, karkówka, itp.) • 2,5 l wody • 1/3 – ½ szklanki soli (im grubszy kawałek mięsa, tym więcej soli) • 1 łyżka cukru • 1 łyżeczka pieprzu • 5-6 ząbków czosnku • 2 łyżki majonezu • 1 cebula • przyprawy: liść laurowy, 3-4 kulki ziela angielskiego, pietruszka lub lubczyk, papryka słodka, papryka chili (szczypta), Delikat Knorr’a do mięs lub inne ulubione Sposób przygotowania:  1. Rano wlać do garnka wodę, włożyć majonez i wsypać przyprawy, dodać ziele angielskie i listek laurowy.        2. Dokładnie wymieszać i zagotować. Dokładnie wystudzić.     3. Szynkę (lub inny kawałek mięsa) opłukać, osuszyć ręcznikiem papierowym i zasznurować, aby nadać jej ładny kształt.    4. Szynkę włożyć do garnka z zimną zalewą, przykryć pokrywką. Włączyć płomień, zagotować i gotować 12 minut na najmniejszym palniku. Wyłączyć gaz. Zostawić przykrytą szynkę w zalewie do wieczora na kuchence.    5. Wieczorem ponownie zagotować mięso z zalewą. Gotować 12 minut pod przykryciem na najmniejszym palniku. Wyłączyć gaz. Zostawić szynkę w zalewie do rana na kuchence.   6. Rano wyjąć mięso z zalewy. Leciutko posypać ulubionymi przyprawami.    7. Wędlinę przechowywać w lodówce.    Smacznego. 