Ponieważ sezon truskawkowy już trwa, dzisiaj zapraszam Was na pyszne smoothie truskawkowe z bananem według przepisu Dorotus. Smoothie to zmiksowany i schłodzony napój o gęstej, kremowej konsystencji, przygotowywany  na bazie owoców. Przygotowuje się je najczęściej miksując owoce z lodem, można dodać także inne składniki: lody smakowe, jogurt, mleko lub śmietanę. Smoothie przyrządza się dosłownie chwilę, a smakuje znakomicie, szczególnie w gorące dni. Nie tylko zaspokaja pragnienie, ale również syci. Naprawdę gorąco polecam.  Składniki:  • 600 g truskawek • 3 banany • pół szklanki kostek lodu • 3 łyżki domowego cukru waniliowego • 3/4 szklanki gęstego jogurtu naturalnego  Sposób przygotowania:  1. Truskawki umyć, pozbawić szypułek i włożyć na 1,5 – 2 godziny do zamrażarki.   2. Do kubka miksującego włożyć pokrojone na kawałki banany. 3. Dodać truskawki (będą częściowo lub zupełnie zamrożone). Większe można podzielić na części.   4. Wsypać lód, wlać jogurt, dodać cukier waniliowy.   5. Zmiksować na jednolitą masę.     6. Podawać od razu po przygotowaniu.   Smacznego. 