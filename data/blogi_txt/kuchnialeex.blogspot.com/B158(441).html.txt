Oprócz domowej ice tea, w letnie dni świetnie smakuje też lemoniada. Wprawdzie lato się kończy, więc słonecznych dni nie ma już zbyt wielu, tym bardziej warto korzystać z każdej ciepłej minuty. A żeby ugasić pragnienie, polecam lemoniadę. Jest pyszna.Lubiana przez wszystkich. Lemoniada to jeden ze smaków mojego dzieciństwa...Kiedy wracałam ze szkoły, babcia czekała na mnie w domu. Czasami, ale naprawdę rzadko, wychodziła po mnie na ulicę. Podskakiwałam obok niej, chwaląc się kolejnymi piątkami w szkolnych zeszytach. Babcia mocno ściskała moją rękę. Wiedziałam, że jest dumna, choć niewiele mówiła. Kiedy udało się jej przerwać potok słów płynący z moich  ust, tajemniczym szeptem oznajmiała, że w domu czeka na mnie coś dobrego. Mysie ogonki na mojej głowie kołysały się z niecierpliwością. Szybko przebierałam nogami, aby jak najszybciej odkryć ową niespodziankę. I była – kawałek pysznego ciasta czekał na mnie, pusząc się na talerzyku. Zanim po nie sięgnęłam, musiałam jednak zaspokoić pragnienie. Babcia stawiała przede mną szklankę pysznej, chłodnej lemoniady. Wypijałam ją ze smakiem po całym dniu zmagań szkolnych. Była pyszna: zimna i orzeźwiająca. Po prostu wspaniała. Zawsze taka sama. Dziś udało mi się odtworzyć smak napoju z mojego dzieciństwa. Może się skusicie?  Składniki: • 1 średnia cytryna • 1 limonka • cukier trzcinowy do smaku (ok. 3-4 łyżki) • 3 gałązki świeżej mięty • woda mineralna niegazowana • kostki lodu  Sposób przygotowania:  1. Limonkę i cytrynę umyć. Z cytryny wycisnąć sok, limonkę pokroić na cienkie plasterki.   2. Sok z cytryny (bez pestek) wlać do dzbanka, dodać plasterki limonki.   3. Do dzbanka włożyć opłukane gałązki świeżej mięty.   4. Cukier wsypać do szklanki, zalać wrzątkiem i rozpuścić. Przelać do dzbanka.   5. Wszystkie składniki dopełnić chłodną wodą mineralną.   6. Dodać kostki lodu i zamieszać.   7. Lemoniadę podawać schłodzoną.   Smacznego. 