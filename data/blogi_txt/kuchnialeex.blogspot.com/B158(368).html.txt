Uwielbiam niedzielne poranki. Czas leniwie popycha wskazówki zegara. Słyszę budzik, ale jego głos nie podrywa mnie z łóżka. Mogę przeciągnąć się spokojnie i poleżeć. Wstaję po chwili, bo nawet jeśli mam okazję, to nie umiem długo leżeć w pościeli. Ostatni raz wylegiwałam się, kiedy byłam nastolatką. A więc wstaję, chłonę ciszę domu, ponieważ moi bliscy śpią. Szum wody w czajniku, zapach świeżo zaparzonej lavazzy, ciche rozmowy w Radiu Zet – cudowny początek dnia. Mam nadzieję, że dla Was także będzie udany… Dziś proponuję Wam całkiem fajny obiad. Kieszeń schabowa, to płat mięsa nadziewany pieczarkami w cieście naleśnikowym. Dzięki temu, że kotlety zapiekają się w naczyniu żaroodpornym, mięso jest mięciutkie, a ciasto naleśnikowe delikatne i rozpływające się w ustach. Spodoba Wam się jego smak, zobaczcie sami…  Składniki (na 4 porcje):  4 grubsze kotlety schabowe bez kości 40 dag pieczarek 1 średnia cebula oliwa sól, pieprz  Na ciasto:  1 jajko 1 szklanka mleka mąka pszenna sól  Sposób przygotowania:  1. Pieczarki obrać, umyć, posiekać lub zmielić w blenerze (patrz przepis na jajka z pieczarkami). Na patelni rozgrzać odrobinę oliwy, dodać pieczarki.  2. Posiekać cebulkę bardzo drobno (również można wykorzystać do tego blender) i włożyć ją na patelnię do pieczarek. Doprawić solą i pieprzem. Smażyć do całkowitego odparowania płynu, aż masa stanie się gęsta. Odsączyć na sitku. Ostudzić. 3. Mięso opłukać. Każdy kotlet rozbić bardzo cienko na duży płat mięsa. Ja wkładam każdą porcję do worka foliowego i rozbijam. Dzięki temu meble nie są zachlapane, a mięso mniej się kaleczy. 4. Rozbity kotlet oprószyć solą i pieprzem. Na każdy rozłożyć porcję pieczarek tak, aby po złożeniu można było przyklepać tłuczkiem brzegi (patrz zdjęcia).    5. Przygotować ciasto naleśnikowe z podanych składników: jajko rozmieszać trzepaczką z mlekiem, dodawać partiami mąkę. Ciasto musi być lejące, ale powinno być dość gęste, gęściejsze niż na zwykłe naleśniki. Jeśli zanurzymy w nim kieszeń z pieczarkami, po wyjęciu powinna być dokładnie oblepiona ciastem. 6. Na patelni rozgrzać oliwę. Każdy kotlet zanurzać w cieście naleśnikowym, kłaść na tłuszcz i smażyć  na rumiano z obu stron. Następnie przełożyć do naczynia żaroodpornego z pokrywką, wstawić do piekarnika nagrzanego do 200 stopni C na 15 – 20 minut. W tym czasie ugotować ziemniaki, przygotować inne dodatki.    7. Kieszenie schabowe podawać z ulubionymi dodatkami. Smakują wyśmienicie.  Smacznego. 