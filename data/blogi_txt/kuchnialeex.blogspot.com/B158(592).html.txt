Czas przedświąteczny to okres pełen aromatów i wyjątkowych smaków. Królują w nim korzenie, które dodajemy do ciasta z miodem. Oprócz dojrzewających pierników, święta to także czas pierniczków. Te drobne ciasteczka wyśmienicie smakują i pięknie wyglądają ozdobione lukrem. Ślicznie wyglądają także powieszone na choince, wśród bombek, lampek i łańcuchów. Przepis na te, które proponuję Wam dzisiaj, pochodzi  z „Kuchni Polskiej”. Pierwszego dnia po upieczeniu pierniczki są bardzo twarde, doskonałe stają się po dwóch - trzech dniach, gdy wchłoną wilgoć i zmiękną. Mogą być długo przechowywane w szczelnie zamkniętej metalowej puszce. Należy tylko pamiętać, żeby przed jedzeniem pozostawić je na dwa dni odkryte, by mogły wchłonąć wilgoć z powietrza. Kilka dni przed podaniem pierniczki można polukrować. Świetnie nadają się do powieszenia na choince. Podobają się Wam? No to do dzieła...  Składniki:  • 25 – 30 dag mąki • 10 dag cukru pudru • 10 dag miodu • 6 dag masła lub margaryny • 1 małe jajko • 5 g sody oczyszczanej  • 1 łyżka stołowa przypraw korzennych do piernika  Sposób przygotowania:  1. Mąkę wymieszać z sodą (5 g sody to 1/2 łyżeczki). 2. Miód podgrzać z masłem, cukrem i przyprawami korzennymi, ostudzić i połączyć z mąką dodając jajko.       3. Zagnieść ciasto. Wyrabiać, aż będzie gładkie i jednolite w przekroju.    4. Surowe ciasto nadaje się do dłuższego przechowywania w chłodnym miejscu (w kamionkowej misie albo owinięte w folię spożywczą), ale można je zużyć od razu. 5. Wyrobione ciasto rozwałkować i wykrawać pierniczki. 6. Ciastka należy piec w piekarniku nagrzanym do 170 stopni C około 10 minut (malutkie pieczemy przez 6 minut). Nie mogą zrumienić się zbyt mocno, ponieważ mogą stać się zbyt twarde i nabrać nieco goryczki.     7. Po ostygnięciu, można je ozdobić lukrem ze sprawdzonego przepisu.    Smacznego.  Pamiętajcie, proszę, o MADZI. Ona Was potrzebuje. 