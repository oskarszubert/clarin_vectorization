Kolejny dzień, kolejny miesiąc, kolejny rok za mną. Od końca czerwca 2011 wydarzyło się tak wiele w moim życiu, że czasami, gdy sięgam pamięcią wstecz, wydaje się to nieprawdopodobne. A przede mną kolejne wyzwania, nowości i wciąż zmiany. Jestem w ciągłym ruchu. Wszystko wiruje wokół jak w kalejdoskopie. Stała jest nadzieja. Towarzyszy mi ona każdego dnia – wierzę, że to, co się dzieje, służy czemuś dobremu. Wierzę, że wokół mnie znajdą się naprawdę życzliwi ludzie. Wierzę, że sobie poradzę. Dzisiejsza środa, niby taka zwykła, w środku tygodnia, jednak skłania do refleksji. Dobrze się je snuje przy kawałku pysznego ciasta, które świetnie smakuje z kawą w gronie najbliższych. Zapraszam.   Składniki:  Ciasto: • 5 jajek • cukier wanilinowy • ¾ szklanki cukru • 4 łyżki mąki pszennej • 1 łyżka kakao • 1 łyżka mąki ziemniaczanej • 1 łyżeczka proszku do pieczenia Masa: • 30 dag śliwek kalifornijskich • wódka  • ¾ średniego słoika nutelli  • 300 g masła   Wierzch: • czekolada mleczna Sposób przygotowania:  1. Śliwki pokroić i zalać wódką. Pozostawić 1 dobę. Po tym czasie owoce odcisnąć. Pozostały sok można wykorzystać do nasączenia biszkoptu.     2. Z jajek, obu odmian mąki, cukru, proszku do pieczenia upiec biszkopt według tego przepisu.   3. Biszkopt przeciąć na pół i nasączyć alkoholem, w którym moczyły się śliwki. Możemy go trochę rozcieńczyć wodą.    4. Masło i nutellę ubić na jednolitą masę. Odłożyć kilka łyżek do posmarowania wierzchu ciasta.    5. Do większej części masy dołożyć śliwki nasiąknięte alkoholem i wymieszać.   6. Krążki biszkoptu przełożyć masą. Wierzch ciasta posmarować resztą masy i posypać startą czekoladą. Przechowywać w lodówce.     Smacznego. 