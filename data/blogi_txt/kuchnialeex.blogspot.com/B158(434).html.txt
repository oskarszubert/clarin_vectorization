Dziś zapraszam Was na kurczaka według mojego pomysłu. Mięso kurczaka nie jest zbyt wymagające. Wystarczy je odpowiednio przyprawić i właściwie piec, aby otrzymać pyszne danie na obiad. Moje dzieci bardzo je lubią, ale każde woli kurczaka przygotowanego inaczej. Kiedy widzą na talerzach takiego „zwyczajnego”, upieczonego bez dodatków – marudzą. Specjalnie dla nich wymyśliłam własne modyfikacje, które zachwyciły moich łasuchów. Na majową niedzielę proponuję Wam ulubioną wersję córki – kurczaka zapiekanego z serem. Jest naprawdę pyszny: soczysty i aromatyczny. Polubicie go Wy i Wasi najbliżsi.Składniki:• udka kurczaka - dowolna ilość,• przyprawy: papryka, czosnek granulowany, wegeta, przyprawa do pieczonego kurczaka,• oliwa,• 1/2 - 1 szkl wody• ser żółty - około 25 dag Sposób przygotowania:1. Udka kurczaka podzielić na pół, obficie posypać przyprawami i zostawić na kilka godzin lub nawet na całą noc w lodówce.2. Ser zetrzeć na tarce jarzynowej o dużych oczkach.3. Na patelni rozgrzać oliwę. Króciutko podsmażyć kawałki kurczaka na złoty kolor ze wszystkich stron. 4. W brytfannie lub naczyniu żaroodpornym (ewentualnie w blaszce) ułożyć podsmażone kawałki kurczaka, posypać je startym serem, wlać trochę oliwy i  wodę.5. Naczynie przykryć, jeśli nie ma pokrywki lub używamy blaszki, przykryć folią aluminiową. Wstawić do nagrzanego piekarnika. Piec 1 godz. w temp. 190 - 200 stopni C.Kurczak jest pyszny - delikatny i soczysty - polecam i życzę smacznego. 