Pierwszy czerwca to wyjątkowy dzień. Obchodzimy dziś Dzień Dziecka. Jak podaje źródło, Międzynarodowy Dzień Dziecka i Powszechny Dzień Dziecka  to święto dzieci. W Polsce (jak również w innych krajach słowiańskich, jak Czechy, Słowacja czy Ukraina) Dzień Dziecka obchodzony jest od roku 1952 1 czerwca. Jego inicjatorem jest organizacja zwana International Union for Protection of Childhood, której celem było zapewnienie bezpieczeństwa dzieciom z całego świata. Od roku 1994 tego dnia w Warszawie obraduje Sejm Dzieci i Młodzieży.Tyle informacji oficjalnych. A w naszych domach ten dzień jest obchodzony wyjątkowo. Przecież dla każdego rodzica jego dzieci są najważniejsze, najcenniejsze, najukochańsze i najpiękniejsze na świecie. I bardzo dobrze, bo miłość, którą przekażemy naszym Skarbom, będzie procentowała przez całe ich życie. Pamiętam, że gdy byłam młodą mamą, zadawałam sobie pytanie, czy kiedykolwiek przestanę się bać o swoje dzieci. Dziś już wiem, że ten moment nie nadejdzie nigdy. Moje dzieci są już duże i nadal się o nie martwię. Młody i Gwiazdeczka wiedzą, że jeśli nie ma ich w domu, muszę mieć jasność sytuacji - gdzie są, u kogo lub z kim, o której wrócą. Są tak "wyedukowane", że dzwonią, piszą smsy, są ze mną w kontakcie, aby "mama nie umierała ze strachu". Cieszę się, że tak je przyzwyczaiłam, bo jestem wówczas bardziej spokojna, a one mają poczucie odpowiedzialności. Kiedy byłam młodą mamą, wydawało mi się, że jak dzieci dorosną, to pozbędę się tego irracjonalnego lęku. Teraz pozbyłam się... złudzeń. Ten matczyny lęk o dzieci trwa nieustająco przez całe życie. Bo przecież nigdy nie przestanę być matką :)))A dziś dla moich dzieci przygotowałam ciasto z rabarbarem wg tego przepisu. Jest pyszne: puszyste, wilgotne, z orzeźwiającą nutą owocową (a w zasadzie warzywną). I naprawdę robi się je bardzo szybko i bardzo prosto. To jeden z niewielu wypieków, które nie wymagają żadnych umiejętności. Uda się wszystkim, nawet początkującym. No i jest znakomitą bazą do innych wypieków – z innymi owocami. Polecam.Składniki:• 4 jajka • 3/4 szklanki cukru w tym cukier waniliowy• 0,5 szklanki oleju • 1,5 szklanki mąki pszennej• 1,5 łyżeczki proszku do pieczenia • 50 dag owoców • cukier puder - do posypaniaSposób przygotowania:1. Oddzielić białka od żółtek. Białka ubić na sztywną pianę, dodawać stopniowo cukier, i nadal ubijać. 2. Do piany dodać żółtka, ubić. 3. Wlać olej i zmiksować na małych obrotach. 4. Przesiać mąkę z proszkiem do pieczenia, wymieszać łyżką. 5. Na wierzch wyłożyć owoce.6. Piec w temperaturze 170°C przez około 1 godzinę w tortownicy o średnicy 24 cm. Wyłożonej papierem do pieczenia.7. Po upieczeniu posypać cukrem pudrem.Smacznego. 