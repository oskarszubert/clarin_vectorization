Długo zastanawiałam się, jaki przepis umieścić na blogu jako pierwszy. Doszłam do wniosku, że powinien to być przepis na domowy chleb.Rumiany bochen z chrupiącą, trzeszczącą pod naciskiem noża skórką, zajmuje wyjątkowe miejsce w polskiej tradycji. Dawniej chleb zawsze leżał na stole, aby w każdej chwili domownicy mieli do niego dostęp. Każdy mógł podejść i ukroić sobie pajdę, a potem obłożyć ją dowolnymi, smakowitymi dodatkami. Pamiętam, jak kiedyś z niecierpliwością czekałam na powrót mamy, która przynosiła do domu świeży chleb. Z pośpiechem kroiłam dla siebie piętkę i rozkoszowałam się jej smakiem. Dziś ze wzruszeniem patrzę na swoje dzieci, kiedy z apetytem jedzą domowy chleb i sprzeczają się, które z nich powinno dostać przylepkę. Bo przecież nie ma nic piękniejszego niż cudowny aromat pieczonego chleba roznoszący się po domu, gdy za oknami śnieg i mróz...  Składniki:  • 3,5 szkl mąki pszennej • 1 szkl mąki żytniej • 2 łyżeczki soli • 0,4 łyżeczki drożdży instant • 2 szklanki wody  Etapy przygotowania:  1. Wieczorem wsypać do miski oba rodzaje mąki, drożdże, sól. Wlać wodę. 2. Składniki wymieszać ręką (lub mikserem) aż się połączą. 3. Przykryć miskę, zostawić ciasto do rana. 4. Rano krótko wyrobić mikserem o hakowatych końcówkach gładkie ciasto. Wyrabianie powinno trwać w sumie około 5-10 minut.  5. Ponownie przykryć ciasto w misce i odstawić je na 2 godziny. 6. Naczynie żaroodporne z pokrywką włożyć do zimnego piekarnika. Rozgrzać go do 270 stopni. Wyjąć naczynie, zdjąć pokrywkę i przelać do naczynia ciasto. Przykryć naczynie i wstawić do piekarnika z temperaturą 230-240 stopni na 30 minut. 7. Po tym czasie odkryć naczynie i piec chleb bez przykrycia jeszcze przez 15 minut. 8. Wyjąć upieczony chleb, ostudzić na kratce.    Z tego przepisu otrzymasz przepyszny, domowy chleb z chrupiącą skórką.   Smacznego. 