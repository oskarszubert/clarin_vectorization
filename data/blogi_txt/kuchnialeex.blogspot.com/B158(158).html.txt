W przyszłym tygodniu mam zaplanowany wyjazd z młodzieżą do Muzeum Powstania Warszawskiego. Już zaczynam się martwić, bo prognozy pogody nie są zbyt optymistyczne. Jeśli powtórzą się takie śnieżyce, jak z początku zimy, to będę musiała poważnie zastanowić się nad przełożeniem wycieczki. Szkoda by było. Tak długo czekaliśmy na jakikolwiek wolny termin. Dziś jestem w domu, ale przede mną pracujący weekend. Za oknem wirują płatki śniegu. Obok mnie Mufka szaleje w klatce. Śmiesznie rusza noskiem, kiedy dociera do niej strumień ciepłego powietrza z rozgrzanego piekarnika. Gdy zdarza mi się otworzyć na chwilę okno i do domu wpada chłód, mój króliczek chowa się w kącik klatki i zagrzebuje w sianie, by po chwili znów grzać się w cieple. Piekę na popołudniowy deser pyszne ciasto według przepisu mojej mamy. Ona z kolei dostała tę recepturę od swojej mamy (a mojej babci). Ciasto jest świetne: puszyste, wilgotne, mocno czekoladowe, z delikatną nutą kokosu lub orzechów. I ma jeszcze jedną cechę – oryginalne miary produktów. Podaję je, dokładnie spisując ze starego notatnika. Polecam.Składniki:• 4 szt. jajek• 300 ml cukru• 300 g rozpuszczonego masła• 100 g rozpuszczonej gorzkiej czekolady• 300 ml mąki• 1 łyżeczka proszku do pieczenia• 300 ml wiórków kokosowych lub siekanych orzechów• masło do wysmarowania foremki lub papier do pieczeniaSposób przygotowania:1. Rozgrzać piekarnik do 190 stopni. 2. Utrzeć jajka i cukier. Masło lub margarynę rozpuścić z czekoladą na małym ogniu - jak przestygnie, wymieszać z jajkami i cukrem. 3. Mąkę, proszek i wiórki kokosowe (lub orzechy) wymieszać (najlepiej w nadmuchanej torebce foliowej), wrzucić do masy i połączyć, aby uzyskać jednolitą mieszaninę. 4. Wysmarować foremkę masłem (można wyłożyć papierem do pieczenia) i piec ok. 40 minut. 5. Po upieczeniu polać polewą lub posypać cukrem pudrem.Smacznego! 