Znowu weekend, więc zapewne zaludnią się działki i przydomowe ogródki. Grill to magiczny wynalazek – łączy ludzi, bo przecież nic tak nie scala jak wspólne gotowanie i wspólne jedzenie. Lubimy spotkania przy grillu. Zazwyczaj majowe i czerwcowe weekendy są zarezerwowane dla spotkań rodzinnych, ale dla mnie te spotkania w maju są niezwykle rzadkie. Zaczęły się matury, więc, począwszy od następnego weekendu aż do końca miesiąca, sprawdzam arkusze maturalne. Czyli spotkania przy grillu muszę odłożyć na później. Ale ponieważ moi bliscy nie sprawdzają matur i mają wolne, zawsze przygotowuję im trochę smakołyków. Tym razem chłopcy zażyczyli sobie kaszankę. Jedzą ją tylko w takim wydaniu, przyrządzona na grillu jest pyszna. Polecam.Składniki:• dowolna ilość kaszanek• paseczki czerwonej papryki• półtalarki z cebuli• oliwa• wegeta• folia aluminiowaSposób przygotowania:1. Przygotować spory kawałek folii aluminiowej. Położyć ją na stole błyszczącą stroną do góry.2. Na środku folii wylać odrobinę oliwy.3. Na oliwie położyć kaszankę (lub dwie, jeśli są małe).4. Obok kaszanki położyć 1-2 paseczki papryki, 2-3 półtalarki cebuli, porcję posypać szczyptą wegety.5. Przygotowaną porcję zawinąć dokładnie folią tworząc paczuszkę.6. Foliowe paczuszki piec na rozgrzanym ruszcie około kilkunastu minut.Podawać gorące. Smacznego. 