Moi Drodzy  W tym roku moja strona bierze udział w tym konkursie w kategorii Zdrowie i kulinaria. Jeśli lubicie mój blog, korzystacie z moich przepisów i dobrze się czujecie w mojej kuchni z jej klimatem i serwowanymi przeze mnie daniami – proszę o oddanie głosu.  Wystarczy wysłać sms pod numer :  7122 w treści wpisując: G00112 (G zero zero jeden jeden dwa)  Z jednego telefonu można wysłać tylko jednego smsa. Koszt smsa to 1,23 zł. Cały dochód z smsów zostanie przeznaczony na cele charytatywne. Pierwszy etap głosowania trwa do 31. stycznia 2013 r. do godz. 12.00. Bardzo na Was liczę i dziękuję za każdego wysłanego smsa. Aleex  Tyle prośba – serdeczna i gorąca. Jednak życie w mojej kuchni toczy się mimo konkursu, dlatego dziś zapraszam na obiecaną wcześniej sałatkę.   Pojawiła się ona na moim imieninowym stole, ale prezentuję ją dopiero teraz, ponieważ w ostatnim tygodniu całkowicie pochłonęły mnie sprawy zawodowe: klasyfikacja semestralna, rada, wywiadówki, wizyta duszpasterska (to sprawa domowa) i przede wszystkim przygotowania do studniówki, która w mojej szkole już dzisiaj! Wszystko jest dopięte na ostatni guzik, a ja między kosmetyczką a fryzjerem znalazłam chwilkę, aby usiąść przed komputerem.  Sałatka jest pyszna – tak ocenili ją wszyscy goście. Trochę nietypowa niż te, które przygotowywałam do tej pory, ale na pewno będę do niej wracać. Polecam.  Składniki:  • 1 woreczek ryżu ugotowanego na sypko • 5 jajek ugotowanych na twardo • biała część pora • 1 puszka kukurydzy • 2 papryki (u mnie zielona i czerwona) • 20 dag kabanosów • 4 ogórki kiszone (można dodać więcej) • sól, pieprz • majonez  Sposób przygotowania:  1. Ugotowany i odsączony ryż przełożyć do miseczki. Dodać odsączoną kukurydzę i kabanosy pokrojone w kosteczkę.   2. Por oczyścić, dokładnie umyć i pokroić na cienki paseczki. Wyłożyć na sitko i sparzyć wrzątkiem. Ostudzić, odsączyć i dodać do miski.     3. Paprykę oczyścić, pokroić w kosteczkę, dodać do miski.    4. Kiszone ogórki pokroić w kosteczkę, odsączyć i dodać do sałatki.   5. Jajka obrać, pokroić w kostkę, dodać do miski. 6. Wszystkie składniki wymieszać, doprawić solą i pieprzem. Dodać majonez. 7. Udekorować i podawać.    Smacznego. 