Znów praca, praca, praca. Mam tyle roboty, że chyba mnie spoza niej nie widać. Tłumaczę sobie, że muszę już powoli zacząć zwalniać, bo przecież wkrótce wiosna i święta. Nie czujecie ich jeszcze? Ja też nie, ale to nic. Przecież wystarczy przetrwać tylko kilka śnieżnych dni i już będą! Naprawdę! Już sobie wyobrażam ulice rozświetlone słońcem, soczystą zieleń, która otoczy nas ze wszystkich stron, pąki kwiatów strzelające płatkami. Przepiękny spektakl czeka nas już za moment. A skoro wiosna wkrótce i święta niedługo od dziś aż do końca marca na blogu będą pojawiać się przepisy, które w sam raz pasują na wielkanocne spotkania z rodziną. Prezentację świątecznych przysmaków zaczynam od piaskowej babki pomarańczowej z przepisu Krystyny911. Ciasto jest niezwykle puszyste, przepięknie pachnie pomarańczami i świetnie się komponuje z drobinkami czekolady, którymi ozdobiłam swój wypiek. Ledwo udało mi się zrobić zdjęcia, bo kiedy babka rosła sobie spokojnie w piekarniku, kuchnia była pełna domowych łasuchów (czytaj: chłopaków), którzy przybyli, zwabieni zapachem, i czatowali na gorącą, pyszną babeczkę. Pożarli ją w kilka chwil i zgodnie stwierdzili, że jest pyszna. Może będziecie mieli na nią ochotę?  Składniki:  • 220 g mąki pszennej • 50 g mąki ziemniaczanej • 200g drobnego cukru do wypieków • 130 g masła  • 4 całe jajka • 4 łyżki mleka • skórka otarta z całej pomarańczy • 3 łyżki soku z pomarańczy • 1,5 łyżeczki proszku do pieczenia  Sposób przygotowania:  1. Mąkę pszenną i ziemniaczaną przesiać z proszkiem do pieczenia. 2. Miękkie masło zmiksować na puch dodając stopniowo cukier. 3. Do masła dodawać po jednym całym jajku, trochę mąki i po 1 łyżce mleka. Po każdej porcji składników zmiksować ciasto na gładką masę.    4. Z wyszorowanej pomarańczy otrzeć skórkę.   5. Wycisnąć sok z owocu. Będą nam potrzebne 3 łyżki, które dodajemy do ciasta. 6. Na koniec dodać skórkę pomarańczową. Wymieszać. 7. Ciasto przełożyć do keksówki o wymiarach 30 x 9 cm wyłożonej papierem do pieczenia.   8. Piec około godziny w piekarniku nagrzanym do 165 stopni C przez około godziny. Sprawdzić patyczkiem, czy upieczone.    9. Ostudzić. Oprószyć cukrem pudrem lub ozdobić polewą. Ja posypałam swoją babkę drobinkami startej czekolady.     Smacznego.   Przepis dodaję do akcji: 