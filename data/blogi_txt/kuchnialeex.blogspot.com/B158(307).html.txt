Dzisiaj Młody z wyprawy do lasu znów przyniósł kosz pełen grzybów. Już trochę znudziło mi się ich obieranie, ale nie narzekam, będę miała porządne zapasy na zimę. Specjalny pojemnik jest już w ¾ wypełniony suszonymi podgrzybkami i prawdziwkami, a kolejna porcja kończy się suszyć w piekarniku. Słoiczki wypełnione po brzegi marynowanymi podgrzybkami śmieją się do mnie z półek, a z dzisiejszej porcji przygotuję grzyby na zimę w słoikach. Oczywiście odłożę także trochę na sos grzybowy.Grzyby w słoikach są bardzo dobrym i wygodnym rozwiązaniem. Zimą wystarczy otworzyć słoik, przepłukać grzyby na durszlaku, poddusić je z cebulką na patelni i zjeść. Można także wykorzystać je do zapiekanek, pizzy czy jako dodatek do innych potraw. Smakują świetnie i dlatego każdego roku przygotowuję porcję właśnie w ten sposób. Polecam.Składniki:• grzyby różnych gatunków (oczywiście wyłącznie jadalne)• sólSposób przygotowania:1. Grzyby oczyścić, obrać, pokroić na kawałki, dokładnie wypłukać (kilka razy), zalać zimną wodą. Wstawić na gaz.2. Kiedy grzyby się zagotują, od razu je odcedzić, przepłukać zimną wodą.3. Grzyby ponownie włożyć do garnka, zalać jak najmniejszą ilością wody, dobrze posolić (słony smak na być dość wyraźny, sól jest jedynym środkiem konserwującym). Zagotować.4. Grzyby gotować 15 minut. Wyłączyć płomień. Grzyby przełożyć do słoików. Musimy pamiętać, że grzybów ma być bardzo dużo, a wody minimalnie. Słoiki zakręcić.5. Słoiki z grzybami wstawić do dużego garnka. Zalać je wodą aż pod nakrętkę i pasteryzować (tzn. gotować na malutkim ogniu od zawrzenia) 40 minut. Po tym czasie wyłączyć płomień. Zostawić słoiki w garnku do następnego dnia.6. Nazajutrz uzupełnić wodę w garnku (jeśli wyparowała poprzedniego dnia). Ponownie zagotować i pasteryzować 30 minut. Po tym czasie gorące słoiki wyciągnąć z kąpieli wodnej, odwrócić do góry dnem i zostawić do ostygnięcia.Gotowe. Smacznego.Przepis dodany do akcji:Grzybobranie 2010I akcji:Przetwory 2010. 