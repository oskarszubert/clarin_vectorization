Ostatni tydzień wakacji ma w sobie niezwykły klimat. W powietrzu czuć oczekiwanie i jakieś niewyjaśnione napięcie. Świat dokoła nabrał tempa, ludzie pospiesznie mijają się na ulicach w pogoni za setką spraw. Nawet poranny świergot ptaków brzmi inaczej, jakby niecierpliwie. Tylko pojedyncze nitki babiego lata snują się leniwie, zapowiadając rychłe przybycie jesieni. A lato? Powoli ustępuje przed nieuchronnym. Sypie jeszcze urodzajem owoców i warzyw, dając je w darze na pożegnanie. I każdego dnia jest go coraz mniej, i mniej, i mniej... Te niesamowite chwile mijają mi w pracy, ale co rusz dopada mnie zaduma, reflekje związane z czymś ulotnym, poczucie, że coś umyka, czegoś jeszcze nie zdążyłam zrobić, zobaczyć, dotknąć.  Zastanawiam się nad sobą, myślę o przyszłości. Nie wiem, jaka będzie. Nie wiem, co przyniesie los. Wiem jednak, co dla mnie najważniejsze.  Dobrze jest odbyć taką poważną rozmowę ze sobą. Zatrzymać się na chwilę w codziennej gonitwie i po prostu pomyśleć. Ja zadałam sobie kilka pytań. I znalazłam na nie odpowiedzi. Spodobały mi się... Po tej chwili refleksji przyszedł spokój. I czas na to, co lubię. Weszłam do kuchni. Wybrałam składniki. Połączyłam je w odpowiedni sposób, a kiedy nadszedł właściwy moment, wyjęłam z piekarnika pyszne danie. Zrobiłam je w dwóch wersjach: dukanowskiej i tradycyjnej. Każda była pyszna. Obie szybciutko zniknęły, pozostawiając po sobie ślady na papierze, wyściełającym blachę do pieczenia i puste talerze. To danie, do którego na pewno wrócę jeszcze niejeden raz. Nawet wtedy, gdy czas znów bezlitośnie będzie galopował przed siebie... Składniki (dla 4 osób):  • 4 młode cukinie • ½ kg mielonego mięsa wieprzowego (lub drobiowego, wołowego- dla tych na dukanie) • 1 cebula • 1 ząbek czosnku • 1 duży pomidor • ½ papryki • olej (na dukanie pominąć) • sól, pieprz, papryka słodka, przyprawa uniwersalna – opcjonalnie • ser żółty (na dukanie pominąć) • 1 jajko • 1 łyżka bułki tartej (na dukanie pominąć)  Sposób przygotowania:  1. Na patelni rozgrzać małą ilość oleju. Podsmażyć cebulę pokrojoną w kostkę i ząbek czosnku przeciśnięty przez praskę. Na dukanie – na suchej patelni podsmażyć cebulę i czosnek z dodatkiem 2 łyżek wody.    2. Do cebuli dodać mięso mielone. Podsmażyć.   3. Doprawić mięso papryką, solą i pieprzem. Dusić ok. 10 minut. 4. Podduszone mięso przełożyć do miseczki. Wyjmując je, użyć łyżki cedzakowej, aby na patelni pozostało nieco płynu (powstałego podczas smażenia).   5. Podczas duszenia mięsa przygotować cukinie: odciąć końcówki, umyć, przekroić wzdłuż na połówki.   6. Z połówek cukinii łyżeczką wydrążyć część miąższu z pestkami, zostawić.   7. Połówki warzyw lekko posolić i odstawić na kilka minut.   8. Wydrążony miąższ cukinii pokroić w kostkę, włożyć na patelnię z pozostałością płynu po smażeniu mięsa.   9. Do cukinii dodać pokrojonego w kostkę pomidora bez skóry i bez pestek. Poddusić.    10. Tuż przed końcem duszenia dodać pokrojoną w kosteczkę paprykę.  11. Do warzyw dodać wcześniej podduszone mięso. Razem trzymać na patelni, aby smaki się połączyły. Doprawić do smaku. Podczas przygotowania farszu, płyn powinien się zredukować.   12. Mięso z warzywami przełożyć do miseczki, lekko przestudzić. Dodać surowe jajko i bułkę tartą. Dokładnie wymieszać. Oczywiście w wersji dukanowskiej pomijamy bułkę tartą.    13. Posolone połówki cukinii opłukać z nadmiaru soli. Osuszyć ręcznikiem papierowym i faszerować przygotowanym nadzieniem.    14. Na wierzch cukinii z farszem układać plasterki żółtego sera. Na dukanie ser należy pominąć. Połówki cukinii ułożyć na blaszce na papierze do pieczenia.   15. Piec w piekarniku nagrzanym do 200 stopni C przez 15-20 minut.    16. Podawać gorące.   Smacznego. 