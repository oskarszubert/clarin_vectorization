Wczoraj nikt z nas nie miał ochoty na obfity obiad, ale na dzisiaj Młody zażyczył sobie mięso. Uśmiechnęłam się ukradkiem, bo to było do przewidzenia. Nastoletni organizm rozwija się w zastraszającym tempie i domaga się konkretnego jedzenia. Ostatnio mój tata zauważył, że Syn mnie przerósł. Fakt, do wysokich to ja nie należę, ale byłam przyzwyczajona, że to Młody jest najmniejszy. Patrzyłam na niego oczyma matki, która nie dowierza, że ma w domu nastoletniego faceta.  Dotarło to do mnie, gdy oglądaliśmy film z wesela mojej siostrzenicy, na którym tańczę z Synem. Mam na nogach wysokie szpilki, a mimo to „moje Maleństwo” jest wyższe ode mnie. Cóż… okres jego dzieciństwa minął bezpowrotnie…No a skoro Młody chce mięsa, dostanie je. Przygotuję dzisiaj kurczaka w majonezie. Przyznaję, że na początku sceptycznie podchodziłam do tego, by do pieczenia mięsa wykorzystywać majonez. Ponieważ pieczeń, której próbowałam, smakowała dobrze, postanowiłam przyrządzić w ten sposób kurczaka. Od pierwszego kęsa stał się jednym z naszych ulubionych dań. Nawet Młody, który do tej pory jadał kurczaka wyłącznie w swojej ukochanej wersji, bardzo lubi także tego w majonezie. Jestem pewna, że przypadnie Wam do gustu. Polecam.Składniki:• dowolna ilość porcji kurczaka (pałeczki, udka, piersi)• przyprawy: do pieczonego kurczaka Kotanyi, czosnek granulowany, słodka papryka, vegeta lub inne – ulubione• cebula• oliwa• majonezSposób przygotowania:1. Porcje kurczaka umyć, bardzo dokładnie natrzeć przyprawami, poprzekładać plastrami cebuli i włożyć do lodówki na kilka godzin lub na całą noc.2. Na blaszce rozprowadzić cienką warstwę oliwy.3. Nagrzać piekarnik.4. Każdą porcję kurczaka posmarować majonezem tak, aby z każdej strony mięso było pokryte cienką warstwą. Na pałeczkę wystarczy płaska łyżeczka majonezu.5. Porcje kurczaka w majonezie układać na blasze z oliwą. Pomiędzy kawałki mięsa poukładać plastry cebuli. Na blaszkę wlać 1,5 -2 szkl wody (ja wlewam wodę do miski, w której było mięso, zazwyczaj zostaje tam sporo przypraw). Tak przygotowane mięso wstawić do pieczenia  w 190 stopniach C. 6. Piec około 1 godziny na złoty kolor. Można od czasu do czasu polać kurczaki sosem z blaszki. Jeśli woda wyparuje zbyt szybko, uzupełnić ją.7. Podawać z ulubionymi dodatkami.Smacznego. 