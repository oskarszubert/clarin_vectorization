Czas. To bardzo skomplikowane zagadnienie. Uczeni zbadali i określili, ile trwa sekunda, minuta, godzina, doba…. Ale każdy człowiek ma indywidualne odczucie czasu. Niekiedy biegnie on jak szalony i nie potrafimy ogarnąć rozumem jego upływu. Innym razem chwile ciągną się niemiłosiernie, a my, patrząc na wskazówki zegara, mamy wrażenie, że stoją one w miejscu. Niedziela to odpowiedni czas nie tylko na odpoczynek, ale także, by poświęcić go rodzinie. Lubię niedzielne popołudnia. Czas leniwie ciągnie się po kątach, a my siadamy razem przy pysznym cieście i aromatycznej kawie, by wykorzystać każdą chwilę, która jest nam dana. Dzisiaj do kawy podam Orzechową pychotkę, którą upiekłam według przepisu Dorotus. Pychotka przypomina nieco Orzechowca, jest jednak naprawdę wyjątkowa. To odpowiedni czas, by ją wypróbować. Polecam.  Składniki:  Kruche ciasto: • 4 szklanki mąki pszennej • 350 g masła, zimnego • 3/4 szklanki cukru pudru • 6 żółtek • 2 łyżeczki proszku do pieczenia • 1 opakowanie cukru wanilinowego  Masa: • 500 ml mleka • 2 żółtka • 3 łyżki mąki pszennej • 2 łyżki mąki ziemniaczanej • 3 łyżki drobnego cukru • 1 cukier wanilinowy • 150 g masła, w temperaturze pokojowej • 100 ml wódki Soplica o smaku orzecha laskowego Dodatkowo: • 6 białek • 1 szklanka cukru • 1 słoiczek powideł śliwkowych (400 ml) • 20 dag łuskanych orzechów włoskich Polewa: • 50 g czekolady mlecznej • 50 g czekolady deserowej • ½ szklanki śmietanki kremówki 30% lub 36%  Sposób przygotowania: 1. Podane składniki włożyć do miski, posiekać i szybko zagnieść kruche ciasto. Gdyby ciasto kruszyło się, dodać 1-2 łyżki zimnej wody. Wyrobione ciasto podzielić na dwie równe części. Włożyć je do woreczków foliowych i schłodzić w lodówce przez 2 godziny. 2. Formę o wymiarach 38 x 24 cm (wymiary dna) wyłożyć papierem do pieczenia. Jedną część schłodzonego ciasta wyłożyć do formy, wylepić dno (ja starłam na tarce, a potem uklepałam), wyrównać. Posmarować połową powideł śliwkowych.      3. 3 białka ubić mikserem na sztywną masę, pod koniec dodając ½ szklanki cukru, łyżka po łyżce. Ubitą pianę nałożyć na powidła, posypać połową orzechów włoskich.    4. Blat ciasta piec w temperaturze 175°C (dół + termoobieg) przez około 40 minut. W taki sam sposób postąpić z drugą porcją kruchego ciasta, orzechów i białek, żeby powstały dwa jednakowe blaty. Ostudzić je.   5. Przygotować krem. Jedną szklankę mleka zagotować z cukrami. Drugą zmiksować z żółtkami i mąką, dodać do gotującego się mleka, ugotować gęsty budyń. Podczas gotowania mogą robić się grudki – to nic, mieszać dalej, na pewno się rozejdą. Ostudzić, przykrywając folią spożywczą.     6. Masło zmiksować na puszystą, białą masę. Stopniowo dodawać wystudzony budyń, cały czas ucierając. Stopniowo dodawać alkohol, nie przerywając miksowania.       7. W małym garnuszku umieścić śmietankę i czekoladę, roztopić. Nie gotować! Zdjąć z palnika, polać po cieście.    8. Na pierwszy ostudzony blat nałożyć krem budyniowo - maślany, wyrównać. Przykryć drugim blatem, odwracając go warstwą orzechowo - śliwkową do dołu (orzechami i bezą do masy) i polać polewą czekoladową. Ciasto schłodzić. Przechowywać w lodówce. Smacznego. 