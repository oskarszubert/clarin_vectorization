Jakoś ostatnio w mojej kuchni zrobiło się kremowo. Najpierw piekłam kremówkę właśnie, dzisiaj proponuję karpatkę, zaś w planach mam napoleonkę. Hmmm… jakoś tak wyszło. Dario przepada za ciastami z kremem, choć ostatnio groził, że chyba się ze mną rozwiedzie, bo ciągle piekę, a on musi to jeść. Kiedy powiedziałam, że dziś dostanie karpatkę, zamyślił się. Ostatecznie postanowił poczekać z rozwodem, bo za bardzo lubi karpatkę. No cóż, rzeczywiście jest pyszna. A ta z przepisu mojej przyjaciółki, Anes, smakuje wyjątkowo dobrze. Polecam. Składniki (cytuję za Anes):  • 250g masła • 150g margaryny • 1/2 l mleka • 1 szklanka cukru • 1 i 1/4 szklanki mąki • 5 jajek • 2 żółtka • 2 łyżeczki proszku do pieczenia • 1 i 1/4 szklanki wody • biały budyń na 3/4 l mleka  Sposób przygotowania:  1. (CIASTO):Zagotować margarynę z wodą. Mąkę wymieszać z proszkiem do pieczenia i wsypywać do gotującej się masy stale mieszając. Powstaje z tego "klej", który należy odstawić do ostygnięcia. 2.(KREM):Zagotować 1 i 1/2 szklanki mleka z cukrem i łyżeczką masła. Jeżeli budyń jest z cukrem, to do mleka wsypać mniej cukru. Do 1/2 szklanki mleka wsypać budyń, wymieszać. Po zagotowaniu składników wlać do nich rozrobiony w mleku budyń i chwilę gotować. Odstawić do ostygnięcia.      3.(CIASTO):Po ostygnięciu masy na ciasto dodawać kolejno 5 jaj, mieszając cały czas.    4. Gotowe ciasto przełożyć do dużej blachy (będzie wysokie, jak na zdjęciu) lub podzielić na pół i przełożyć do dwóch średnich. Blachę wysmarować margaryną i posypać tartą bułką. Piec w piekarniku nagrzanym do 220*,35 minut. Następnie zmniejszyć temperaturę i podsuszyć je jeszcze 15 minut. Nie otwierać piekarnika. Wyłączyć go całkowicie. Studzić ok.10 minut przy zamkniętych drzwiczkach. Wyjąć.      5. (KREM):Ubić masło. Dodać 2 żółtka i dalej ubijać. 6. Następnie dodawać po trochu budyń, ciągle mieszając. Gotowy krem pozostawić i czekać na ciasto. 7. Ciasto pieczone w dużej blasze podzielić na pół. Dwie warstwy ciasta przełożyć krem. Odstawić do lodówki. Smacznego. 