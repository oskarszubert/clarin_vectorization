Zwykły dzień. Miałam zajęcia z grupą słuchaczy i prowadziłam wykład o literaturze oświecenia. Do sali zajrzała szefowa i spojrzała na mnie wymownie. Wyszłam na korytarz i usłyszałam to, co dzisiaj wszystkich Polaków zszokowało. Polski prezydent, jego żona, generalicja Wojska Polskiego, politycy, duchowni, w sumie 96 osób nie żyje. Jak to możliwe? Jak to się stało? Nadal są to pytania bez odpowiedzi. Słychać różne spekulacje i przypuszczenia, ale trzeba poczekać na konkretne ustalenia. Ziemia katyńska zabrała kolejną krwawą polską ofiarę. To niesamowita sytuacja, że w 70. rocznicę okrutnego mordu na polskiej inteligencji, tracimy kluczowych ludzi dla naszego kraju. Takiej tragedii nie widział współczesny świat – powiedział premier. To prawda, dotknęło nas niewyobrażalne nieszczęście. Musimy je przetrwać i przetrwamy, bo jesteśmy silnym narodem. Mam tylko nadzieję, że w obliczu narodowej żałoby będziemy umieli wznieść się ponad podziałami. 