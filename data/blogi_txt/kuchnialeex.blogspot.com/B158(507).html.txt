Kiedy po raz pierwszy zobaczyłam te serniczki na blogu Moje Wypieki, od razu mnie zachwyciły. Postanowiłam je zrobić, ale ciągle odkładałam to w czasie. A teraz nadarzyła się ku temu świetna okazja. W lodówce leżał twaróg kupiony tuż przed świętami, który aż się prosił, by go zużyć przed upływem terminu ważności. Na typowy sernik nie było chętnych, ale na szczęście przypomniałam sobie przepis na mini-serniczki. Znalazłam go, odkurzyłam, ale… nie miałam ciasteczek do spodu. Postanowiłam więc nieco zmodyfikować recepturę. W ten sposób powstały przepyszne muffinkowe serniczki, które podałam z musem truskawkowym. No cóż… istna poezja smaku.  Składniki:  Ciasto: • 1 1/3 szklanki mąki • 3 żółtka • ½ kostki margaryny • 1 duży cukier waniliowy • 3 łyżeczki cukru • 1 łyżeczka proszku do pieczenia  Masa serowa: • 80 dag sera zmielonego (ja użyłam twarogu President, który nie wymaga mielenia) • 3 całe jajka • 1 szklanka cukru pudru • aromat waniliowy  • owoce lub czekolada i bakalie do dekoracji  Sposób przygotowania:  1. Kruche ciasto: wszystkie składniki posiekać na stolnicy i zagnieść. Podzielić ciasto na 12-14 części.    2. Formę do muffinek lub foremki do babeczek wyłożyć papilotkami. Wylepić dno muffinek kawałeczkami ciasta. Podpiec je w piekarniku nagrzanym do 190 stopni C przez 8 minut na złoty kolor. Lekko przestudzić.      3. Ser z jajkami, cukrem pudrem i aromatem zmiksować na puszystą, jednolitą masę.    4. Na podpieczony spód z kruchego ciasta wykładać masę serową. Piec w 170 stopniach C przez 25 minut. Ostudzić. Wstawić do lodówki.        5. Dekorować dowolnymi owocami (u mnie zmiksowany mus truskawkowy) lub czekoladą i bakaliami.    Smacznego. 