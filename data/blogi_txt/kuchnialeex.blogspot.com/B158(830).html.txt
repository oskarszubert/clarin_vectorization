Dziś obiecany przepis na szpinakowe ciasto pierogowe . Kiedy robiłam takie pierogi po raz pierwszy, Dario podszedł do nowego dania bardzo nieufnie. Nie zachwycił go ani przepiękny kolor ciasta, ani pyszny farsz, ani doskonałe podkreślenie potrawy odrobiną sosu kurkowego. Ciągle marudził, że pewnie nic z tego nie wyjdzie. Ale to jego zwątpienie trwało krótko. A konkretnie do chwili, w której spróbował tak przyrządzonych pierogów. Okazały się pyszne! Naprawdę! Są dość pracochłonne, bo musimy przygotować farsz, sos i ciasto, ale od czasu do czasu na specjalną okazję warto się potrudzić, aby ucieszyć podniebienia gości. Bo przecież wyjątkowe chwile potrzebują wyjątkowej oprawy i wyjątkowych dań. Tak jak nadchodzące święta. A więc może się skusicie?  Składniki:  Ciasto : • 50 - 60 dag mąki • 250 g mrożonego szpinaku • 1 żółtko • 1 szklanka gorącej wody • 1 łyżeczka masła • 1 łyżeczka soli  Farsz: • 80 g suszonych grzybów • 750 g kiszonej kapusty • sól i pieprz • 2 łyżki oliwy • 1 duża cebula • 1 łyżeczka jarzynki  Sos: • 10 dag kurek • sól • pieprz • cebulka • 150 ml śmietanki 30%  Sposób przygotowania: 1. Przygotować farsz z tego przepisu.     2. Z podanych składników przygotować sos kurkowy.     3. Szpinak rozmrozić i zmiksować na gładką papkę. Ja robię to w blenderze.    4. Zmiksowany szpinak umieścić na sitku. Dokładnie odsączyć, zbierając sok szpinakowy do miseczki. Sok przelać do szklanki. 5. Mąkę przesiać na stolnicę, dodać sól, żółtko i masło.   6. Dodać do mąki dokładnie odsączony szpinak.   7. Przygotować sok szpinakowy i gorącą wodę. W sumie płynu powinno być około 1 szklanki. Nie dodajemy go od razu. Najlepiej jedną ręką rozcieramy składniki, a drugą dolewamy stopniowo sok, a później wodę, zarabiając ciasto. Czasami nie zużyjemy całej wody, zależy to od suchości mąki.   8. Ciasto powinno być miękkie i elastyczne. Jeśli bardzo się klei, podsypać mąką.   9. Gotowe ciasto przykryć ściereczką, by nie obsychało.    10. Odkrawać po kawałku, rozwałkować dość cienko podsypując mąką. Ciasto jest delikatne, trochę się klei i trzeba obchodzić się z nim dość ostrożnie.   11. Z ciasta szpinakowego wycinać kółka. 12. Faszerować je nadzieniem z kapusty i grzybów.   13. Dokładnie sklejać brzegi pierogów i układać je na oprószonym mąką blacie. 14. Zagotować wrzątek z solą i 2 łyżkami oliwy. Do gotującej się wody wkładać porcjami pierogi. Zamieszać. Gotować ok. 2 minut od wypłynięcia.    15. Gorące pierogi polać łyżką sosu kurkowego. Smacznego. 