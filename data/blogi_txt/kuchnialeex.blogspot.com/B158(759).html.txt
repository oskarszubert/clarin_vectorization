To kolejny sernik, który przygotowałam zainspirowana przepisem z kwestii smaku. Nazwałam go szwarcwaldzkim, ponieważ są w nim połączone smaki typowe dla tego znanego tortu: czekoladowy spód, wanilia oraz wiśniowa frużelina z z tego przepisu. Całość smakuje doskonale. Jestem pewna, że zachwycicie się nim tak jak ja i moi najbliżsi. Częstujcie się, a ja korzystam z wolnego weekendu.  Składniki:  Spód: • 200 g ciastek zbożowych z czekoladą • 60 g miękkiego masła   Masa: • 1 kg twarogu trzykrotnie zmielonego • 60 g miękkiego masła • 225 ml śmietany kremówki • 6 jajek (w temperaturze pokojowej) • 1 szklanka drobnego cukru do wypieków • 2 łyżeczki cukru waniliowego • ziarenka z 2 lasek wanilii • 3 łyżki mąki ziemniaczanej Dodatki: frużelina wiśniowa.  Sposób przygotowania:  1. Przygotować spód: Dno formy o średnicy 26 cm wyłożyć papierem do pieczenia, wypuścić go poza obręcz formy i zapiąć obręcz. Boki tortownicy posmarować masłem. Ciastka czekoladowe zmiksować w kubku blendera z miękkim masłem. Masą wyłożyć dno formy. Uklepać. Wstawić do lodówki.      2. Masa twarogowa: Żółtka utrzeć z połową cukru na gęstą białą masę.   3. Twaróg włożyć do masy jajecznej razem z miękkim masłem. Wymieszać ze śmietanką. 4. Białka ubić na pianę razem z resztą cukru (nie na sztywno). 5. Do masy twarogowej dodać cukier waniliowy, ziarenka wanilii, mąkę ziemniaczaną, a na koniec połączyć z pianą z białek. 6. Na dno piekarnika (nie blachę!) wstawić brytfankę z gorącą wodą. Masę serową wyłożyć na przygotowany spód. Tortownicę wstawić do piekarnika nagrzanego do 170ºC, na środkową kratkę. Jeśli chcemy, by sernik zachował jasny kolor, należy przykryć go kawałkiem folii aluminiowej.     7. Ciasto piec przez około 70 - 80 minut, aż sernik będzie ścięty, środek sernika może pozostać delikatnie wilgotny.  8. Stopniowo uchylać drzwiczki piekarnika i powoli studzić sernik wysuwając go z piekarnika.    9. Gdy sernik całkowicie wystygnie, zdjąć obręcz formy i włożyć sernik do lodówki na całą noc, bez przykrycia. Podawać z frużeliną wiśniową.    Smacznego. 