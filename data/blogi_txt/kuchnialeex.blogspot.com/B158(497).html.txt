Szykuję się do jutrzejszej uroczystości zakończenia nauki w szkole średniej klas maturalnych. Właśnie dopracowałam swoje przemówienie. Mam nadzieję, że młodzi ludzie wezmą sobie moje słowa do serca, bo są tego warte. Zawsze, na każdą uroczystość, przygotowuję nowy tekst przemówienia. Nie trafia do mnie, że nikt przemówień nie pamięta i spokojnie mogę wykorzystać te, które już kiedyś wygłosiłam. Nigdy w życiu tak bym nie zrobiła. Dla mnie to brak szacunku dla ludzi, którzy mnie słuchają. Każda grupa jest przecież wyjątkowa i niepowtarzalna, dlatego moje słowa są przeznaczone tylko dla nich. Jutro tak właśnie będzie. A w domu trafiło mi się wolne popołudnie. Nie miałam dziś dodatkowych zajęć (które sobie dołożyłam, bo przecież mam tyyyle czasu wolnego ;)), więc mogłam przygotować dla chłopaków maleńkie babeczki z owocami i odrobiną budyniu oraz galaretki. Pomysł zaczerpnęłam częściowo od Dorotus, częściowo od mojej siostrzenicy, Magdy. Wyszły pyszne i zniknęły z mgnieniu oka. Z podanej porcji wychodzi  kilkanaście dużych, dwadzieścia parę średnich i kilkadziesiąt mini babeczek. Ich ilość zależy od wielkości formy i grubości ciasta, którym wykleimy foremki. Polecam.   Składniki ciasto:  • 2 szklanki mąki krupczatki • 1/3 szklanki cukru pudru • 200 g zimnego masła • 2 żółtka Dodatkowo: • 1 opakowanie budyniu waniliowego z cukrem  • mleko • 1 galaretka w żywym kolorze • dowolne owoce: borówki, wiśnie z nalewki, inne   Sposób przygotowania:  1. Składniki ciasta posiekać nożem, szybko zagnieść, owinąć folią i włożyć do lodówki na 30 minut.    2. Schłodzonym ciastem wylepić foremki do babeczek, wysmarowane roztopionym masłem. Piec około 10 - 15 minut w temperaturze 200ºC. 3. Galaretkę rozpuścić w 1,5 szklanki wrzątku. Odstawić do ostudzenia. 4. Przygotować budyń według przepisu na opakowaniu używając 3/4 ilości mleka zalecanego przez producenta. Jeszcze ciepłym budyniem napełnić babeczki. Powinno go być niewiele, zaledwie troszkę na dnie. 5. Na budyń wyłożyć owoce i porcje tężejącej galaretki. Smacznego. 