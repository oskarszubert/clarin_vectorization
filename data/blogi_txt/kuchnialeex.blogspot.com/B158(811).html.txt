Na ten przepis trafiłam już prawie pięć lat temu. Ciasto upiekłam i… od tego momentu w każde święta keks króluje na moim stole. Dlaczego? Bo według mnie jest idealny. Ma świetny smak z delikatną, cytrynową nutą. Jest przepełniony bakaliami, oczywiście tymi, które lubimy najbardziej. W moim świątecznym keksie pojawiają się orzechy, migdały, suszone śliwki i morele, kawałeczki czekolady, a od tego roku także czerwona żurawina, która nadaje ciastu pięknego koloru. Kiedy ten keks zaczyna pachnieć w domu to znak, że święta zbliżają się dużymi krokami. Acha, ciasto ma jeszcze jedną zaletę. Można je upiec wcześniej i zamrozić, a później, w dogodnej chwili, wyjąć, rozmrozić i delektować się wspaniałym smakiem keksu. Polecam.Składniki:• 5 jajek• 1 szklanka cukru pudru• 2 szklanki mąki + 1,5 łyżki do bakalii• 1, 5 łyżeczki proszku do pieczenia• 1 kostka margaryny „Kasia”• 2 łyżki wódki (może być rum)• 1 cytryna (sok + otarta skórka)• ulubione bakalie 50 dag (suszone śliwki, morele, orzechy, migdały, czekolada, żurawina – w dowolnych proporcjach)Sposób przygotowania:1. Bakalie i czekoladę drobno posiekać. Wsypać do nich 1,5 łyżki mąki. Dokładnie obtoczyć bakalie w mące.2. Cytrynę sparzyć, otrzeć skórkę i dokładnie wycisnąć sok. Zostawić.3. W misce utrzeć dokładnie margarynę, dodając po jednym jajku. Uwaga! Masa prawie zawsze się warzy i na tym etapie przygotowań wygląda okropnie! To nic, później na pewno będzie dobrze. Gdy robiłam keks pierwszy raz, byłam przestraszona i miałam ochotę całość po prostu wylać. Dobrze, że tego nie zrobiłam.Do masy dodać cukier, ponownie dokładnie rozmieszać.4. Dodawać do masy po łyżce mąki z proszkiem do pieczenia, cały czas miksując.5. Do wymieszanego ciasta wlać sok z cytryny, dodać skórkę i alkohol. Dokładnie zmiksować.6. Do ciasta dodać otoczone w mące bakalie. Dokładnie wymieszać łyżką. 7. Ciasto przełożyć do keksówki (35x12)wyłożonej papierem do pieczenia. Wstawić do piekarnika nagrzanego do 190 – 200 stopni C (jeśli mamy piekarnik z termoobiegiem, wystarczy 180 stopni C). Piec około 1 godziny, ale koniecznie trzeba ciasto sprawdzić patyczkiem. Ja ostatnio musiałam keks piec 1 godzinę i 20 minut.8. Keks można polać polewą lub posypać cukrem pudrem, ale jest pyszny także bez tych dodatków. Podawać z filiżanką kawy lub herbaty.Smacznego. 