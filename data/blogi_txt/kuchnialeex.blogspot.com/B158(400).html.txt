Po wczorajszym poście moi chłopcy zażyczyli sobie na obiad MIĘSO. Owszem, rybkę lubią, od czasu do czasu, ale widać wczoraj to nie był odpowiedni czas. Młody chodził cały dzień i marudził: kto wymyślił post? Stwierdził, że rybą, zapiekankami z serem a nawet frytkami to on się nie naje. Musi zjeść kawałek prawdziwego mięsa. Obiecałam, że jak wróci ze szkoły, od razu dostanie obiad z ulubionym kotletem mielonym. Cieszę się, że Młody przekonał się do mielonego, chociaż kosztowało to mnie sporo zachodu. Syn ma bardzo specyficzne podejście do jedzenia: jeśli coś lubi, może jeść często i dużo. Na nowe doznania kulinarne blokuje się i trzeba naprawdę dłuuuugo go przekonywać, żeby chciał spróbować. Tak było z mielonymi. Kiedy pierwszy raz kotlet pojawił się przed Młodym na talerzu, zjadł go ze smakiem. Następnym razem zaczęły się problemy: mięso było za mało soczyste (wg niego), trzeba z niego wydłubać kawałeczki cebuli (bo niedobra i nie da się jej przełknąć), nie ma panierki a warstwa bułki na wierzchu jest za mała, itd., itp. Na nic się zdały prośby. Na długi czas Młody pożegnał się z mielonym. Ostatnio zaproponowałam mu kotleta w nowej odsłonie. I udało się! Okazało się, że mielony znów jest pyszny i znów może pojawiać się na stole. A więc dzisiaj serwujemy kotleta mielonego. Smacznego.Składniki (na 6 kotletów):½ kg chudej wieprzowiny (gulaszu z szynki, łopatki, itp.)1 duża cebula1 jajko1 czerstwa bułkaprzyprawy: vegeta, pieprz, olej do smażeniaSposób przygotowania:1. Mięso opłukać, zmielić. Można zrobić to w tradycyjnej maszynce lub w blenderze. Przełożyć do miski.2. Cebulę obrać, pokroić w kosteczkę (tradycyjnie) lub zmiksować na miazgę w blenderze (dla niejadków nielubiących cebuli).3. Bułkę namoczyć w wodzie, aby zmiękła. Odcisnąć i włożyć do blendera. Zmiksować (można też przekręcić przez maszynkę).4. Do mielonego mięsa dodać rozdrobnioną cebulę i bułkę, wbić surowe jajko, dodać przyprawy. Całość bardzo dokładnie wyrobić na jednolitą masę.5. Rękami zamoczonymi w zimnej wodzie formować kotlety, lekko je spłaszczyć, obtoczyć w tartej bułce.6. Smażyć na rozgrzanym tłuszczu na rumiano, potem zmniejszyć płomień i dosmażyć jeszcze kilka minut, aby mięso nie było surowe. 7. Tak przygotowane kotlety są bardzo soczyste. Nie ma w nich żadnych kawałeczków cebuli, więc dzieci nie będą marudziły. Ponieważ cebula jest dodana do potrawy, danie nie traci na smaku. Podawać z ulubionymi dodatkami. Smacznego. 