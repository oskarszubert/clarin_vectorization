Dziś zapraszam na kaczuchy. Zażyczył ich sobie mój syn, który od razu po powrocie do domu zaczął narzekać, że jest głodny. W takiej sytuacji obiad musiał szybko pojawić się na stole. Wiadomo – głodny młodzieniec nie może czekać.  Kaczuchy to inaczej odmiana klusek kładzionych, które uwielbia mój synek i tak właśnie je nazywa. Po ugotowaniu są dość duże i przybierają różnorodne kształty - stąd nazwa. Przygotowuje się je w kilka minut, więc szybko zaspokajają głód. A do tego są naprawdę pyszne.  Składniki:  2 jajka 6 łyżek mąki pszennej szczypta soli mleko  Sposób przygotowania:  1. Do miseczki lub kubka wbić  dwa jajka, posolić i dodać mąkę. Całość ciasta utrzeć na gładką, dość gęstą masę. Dodać odrobinę mleka, aby ciasto nieco rozrzedzić i spulchnić.  2. Zagotować rosół lub inną czystą zupę (kaczuchy możemy ugotować też na osolonym wrzątku). W gotującym rosole zamoczyć małą łyżeczkę. Dzięki temu ciasto nie będzie się kleić do łyżki.   3. Nabierać nią ciasto i wkładać kaczuchy do wrzątku. Gotować od chwili wypłynięcia ok. 2 minut.  4. Nakładać na talerze. Podawać z czystymi zupami.    Smacznego. 