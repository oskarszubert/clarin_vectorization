Jesień. Nie dokucza nam zbyt mocno. Obserwuję ją każdego dnia. Lubię poranne spacery do pracy. Ranki są rześkie. Wraz z kolejnym oddechem płuca napełniają się chłodnym powietrzem. Widzę wiewiórki, które skaczą nad moją głową z gałęzi na gałąź ze zdobycznym orzechem w pyszczku. Przyspieszam, aby się rozgrzać i jak najszybciej znaleźć się w szkole. Jednak gdy po kilku godzinach wracam do domu, nie spieszę się. Jest już ciepło, więc podczas spaceru mogę popatrzeć na świat: na działkach trwają prace, liście przydrożnych jarzębin już gdzieniegdzie żółkną, za to owoce robią się intensywnie koralowe, pod stopy spadają orzechy. Świat jest piękny, okraszony jaskrawymi promieniami słońca.  Aby zatrzymać tę feerię barw, przygotowuję dziś cukinię faszerowaną warzywną salsą. Cukinię z dodatkiem mięsa bardzo polubiliśmy, więc dziś podam ją w innej odsłonie. Dla nas będzie to odrębne danie, ale jeśli koniecznie chcecie zaserwować mięso, cukinia z salsą może być po prostu pysznym dodatkiem. Polecam.  Składniki:  • 4 młode cukinie • 1 duża cebula • 2 duże dojrzałe pomidory (lub puszka pomidorów bez skóry) • 1 papryka czerwona • 1 papryka żółta • 1 duży ząbek czosnku • zioła dalmatyńskie Kotanyi • bazylia • sól, pieprz świeżo zmielony • olej  Sposób przygotowania:  1. Cukinie umyć, przekroić wzdłuż na pół, wydrążyć środki warzyw. Łódeczki z cukinii posolić i zostawić na kilkanaście minut.   2. Wydrążony miąższ cukinii pokroić w drobną kosteczkę.    3. Na patelni rozgrzać olej i podsmażyć cebulę pokrojoną w kostkę. 4. Dodać miąższ cukinii, smażyć razem około 7-10 minut.   5. Do warzyw na patelni dodać pomidory. Jeśli dajemy świeże, należy je wcześniej sparzyć i pozbawić skóry. Dusić 5 minut.    6. Dodać papryki umyte, obrane i pokrojone w kosteczkę.    7. Ząbek czosnku przecisnąć przez praskę. Wymieszać.   8. Powstałą salsę warzywną doprawić bazylią, ziołami dalmatyńskimi, solą i pieprzem. Dusić przez kilka minut.    9. Łódeczki z cukinii opłukać i osuszyć. Faszerować salsą warzywną.   10. Zapiekać na grillu lub w piekarniku przez 15 minut w temperaturze 200 stopni C.   Smacznego. 