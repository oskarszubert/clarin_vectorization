To mój kolejny autorski przepis. Powstał, jak to zazwyczaj się dzieje, przez przypadek. Byłam sama w domu, wiedziałam, że Dario pracuje do późna, więc muszę mu przygotować obiad o innej porze niż Młodemu. Zrobiłam tradycyjny przegląd lodówki, wyjęłam różne produkty i zaczęłam się zastanawiać: sera miałam mało, więc odpada zapiekanka obficie nim posypana, nie miałam pieczarek ani innych grzybów, więc musiała wystarczyć wędlina. Pomidorów miałam też niewiele, zaledwie jedną małą puszkę. Co z tego można zrobić? Okazało się, że przynajmniej jedno fajne danie. Kiedy łączyłam składniki, czułam, że będzie pyszne. Dario, po powrocie z pracy, dostał porządną porcję zapiekanki. Powiedziałam, że ją wymyśliłam sama, a on po prostu zaczął jeść. Dobre – usłyszałam po chwili. Naprawdę dobre! – dotarło do mnie minutę później. To jest świetne! – dodał zachwycony – Czy spisałaś ten przepis? Jasne – odparłam. No to skoro takie dobre, to dzielę się nim z Wami. Może Wam też będzie smakowało?  Składniki:  • 20 dag wędliny (szynka, chuda kiełbasa, itp.) • 10 dag żółtego sera • 40 dag makaronu (grubsze formy: kolanka, świderki) • 1 duża cebula • 2-3 ząbki czosnku • 1/3 szklanki mleka • 3/4 szklanki śmietanki 30% lub 36% • 2 jajka • 1 puszka pomidorów bez skórki (w sezonie oczywiście świeże) • 1 szczypta chili • 1 szczypta cukru • czosnek granulowany • wegeta • 1 kosteczka bazylii (lub suszona) • oliwa • kawałeczek masła (do wysmarowania naczynia) Sposób przygotowania:  1. Ugotować makaron w wodzie osolonej wegetą lub w rosole (może być z kostki).    2. Wędlinę pokroić na kawałki.    3. Posiekać cebulę w drobną kostkę.    4. Pomidory z puszki przełożyć do miseczki i rozdrobnić, ale tak, by kawałeczki były widoczne i wyczuwalne. Doprawić bazylią i wegetą.    5. W miseczce wymieszać śmietanę, mleko, jajka i ser starty na dużych oczkach tarki.    6. Na patelni rozgrzać oliwę. Podsmażyć na niej kawałki wędliny. Przełożyć je do miseczki. 7. Na tej samej patelni (w razie potrzeby możemy dodać znów odrobinę oliwy) zeszklić cebulkę i przeciśnięte przez praskę ząbki czosnku.    8. Do cebuli i czosnku dodać pomidory. Doprawić szczyptą cukru, czosnkiem granulowanym (jeśli lubimy go sporo), chili.    9. Dodać do pomidorów podsmażoną wcześniej wędlinę. Chwilę poddusić. Wyłączyć gaz.    10. Naczynie żaroodporne wysmarować kawałeczkiem masła. Włożyć połowę porcji makaronu. Na makaron wyłożyć połowę pomidorów z wędliną, polać połową sosu śmietanowego.       11. Ponownie ułożyć warstwy makaronu – pomidorów z wędliną – sosu śmietanowego. Przykryć naczynie.    12. Zapiekać potrawę przez 25 minut w piekarniku nagrzanym do 190 stopni C.      Smacznego. 