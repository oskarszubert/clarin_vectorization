Czy jedliście kiedyś bombery? To przepyszne nadzienie z różnych składników ukryte w rumianym cieście pizzowym. Wyglądem przypomina nieco calzone. Zachwycała się nimi moja córka po powrocie z Krakowa. Podobno tam można spróbować oryginalnych bomberów z różnorodnymi farszami. No cóż, ponieważ w najbliższym czasie pod Wawel się nie wybieram, postanowiłam odtworzyć tę interesującą i smaczną potrawę we własnym domu. Okazało się, że to wcale nie jest trudne, a smak… przeszedł nasze najśmielsze oczekiwania. Zresztą zobaczcie sami. Zapraszam…  Składniki: Ciasto: 300 g mąki 10g świeżych drożdży 3/4 szklanki letniego mleka 1/2 łyżeczki soli 1 łyżka oliwy  Nadzienie: 400 g pieczarek 200 g szynki 3 cebule 1 łyzka oliwy wegeta czosnek granulowany papryka w proszku  Sos: 5 sztuk świeżych pomidorów (zimą można je zastąpić pomidorami bez skóry z puszki) 2 łyżki oliwy 2 ząbki czosnku bazylia, oregano, cebula  Ponadto: żółty ser  Sposób przygotowania:  Sos: Pomidory obrać ze skórki, pokroić w kawałki i smażyć na oliwie, aż sos zgęstnieje. Ciepły przetrzeć przez sito, aby usunąć pestki i ewentualne resztki skórki i przyprawić. Dodać także podsmażony na oliwie czosnek i cebulę - wcześniej drobniutko posiekane.    Ciasto: Drożdże wymieszać z 2 łyżkami mleka i odstawić na ok. 5 minut. Do miski przesiać mąkę. Gdy drożdże wyrosną, połączyć je z mąką, dolać resztę letniego mleka, dodać sól. Wyrobić gładkie, elastyczne ciasto. Można je wyrabiać ręcznie lub mikserem. Gdyby zbyt się kleiło - dodać trochę mąki. Ciasto uformować w kulę, posmarować je połową oliwy, oprószyć mąka, przykryć ściereczką i odstawić w ciepłe miejsce do wyrośnięcia. Gdy nieco podrośnie, kilka razy je zagnieść, przenieść na stolnicę, podzielić na 4 części (lub więcej - zależy od tego, ile sztuk chcemy otrzymać). Każdą część rozwałkować cieniutko, posmarować sosem i posypać startym żółtym serem.  Nadzienie: Pieczarki obrać i pokroić w dość duże kawałki, poddusić na oliwie. Dodać pokrojone w kostkę cebule oraz pokrojoną w kostkę i podsmażoną szynkę. Całość dusić ok. 20 minut. Przyprawić do smaku. Wyłożyć na wyrośnięte ciasto, posmarowane częścią sosu pomidorowego i posypane żółtym serem. Całość składać formując bombery:    Kłaść bombery na blasze wyłożonej papierem do pieczenia. Wierzch można lekko posmarować oliwą.Piec około 15 - 20 minut w piekarniku nagrzanym do 200 - 220 stopni C    Podawać gorące. Danie jest bardzo sycące. To "wariacja" na temat pizzy, jedno ze wspomnień wakacyjnych mojej córki z Krakowa. Tam, niedaleko Rynku, można zjeść pyszne bombery. Te "moje" podobno bardzo przypominają tamte. Zachęcam do spróbowania!!! Smacznego. 