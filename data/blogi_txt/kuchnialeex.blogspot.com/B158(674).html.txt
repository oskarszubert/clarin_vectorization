Te śledzie zawsze pojawiają się na moim stole podczas uroczystości. Moja rodzina po prostu za nimi przepada. I nie dziwię się. Ja sama bardzo je lubię, bo są naprawdę wyśmienite. Przypominają nieco w smaku śledzie po kaszubsku, ale są lepsze. Po prostu wyjątkowe. Musimy pamiętać, aby przygotować je odpowiednio wcześniej, aby smaki zdążyły się wymieszać. Nie podaję w przepisie dokładnych ilości składników, bo one zależą od ilości śledzi, które chcemy przygotować. Oliwy musi być tyle, aby zalać nią śledzie, a cebuli tyle, aby przełożyć kawałki ryb cebulowymi warstwami. W nadchodzące święta postawię je wśród innych przystawek i przygotuję lepsze zdjęcia. A na razie muszą wystarczyć te, które mam.  Składniki:  • płaty śledziowe solone • cebule • oliwa • mała puszka koncentratu pomidorowego • 3 ziela angielskie • listek laurowy • wegeta  Sposób przygotowania:  1. Płaty śledziowe na 1 godzinę zalać zimną wodą.    2. W tym czasie cebulę pokroić w kostkę.  3. Na dużej patelni rozgrzać sporo oliwy i wsypać cebulę. Gotować ją na najmniejszym ogniu do miękkości.     4. Dodać ziela angielskie, listek i wegetę. Pod koniec dodać koncentrat pomidorowy. Gotować jeszcze chwilkę. Całość ostudzić.        5. Jak dobrze wystygnie, przełożyć tą zalewą pokrojone na kawałki śledzie. Odstawić na 1 dzień, aby smaki się wymieszały.    Smakują wyśmienicie. Polecam. 