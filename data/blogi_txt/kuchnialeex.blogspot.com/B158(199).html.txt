Ten przepis był na blogu od 4 lat, czyli od samego początku. Teraz nie wiem, co się z nim stało. Coś się zablokowało na platformie, bo wiele osób pisało do mnie, że nie mogą go znaleźć, a kiedy podawałam link, nie otwierał się. Ja widziałam go normalnie, niektórzy czytelnicy też nie mieli z nim problemów, ale pozostali narzekali. Postanowiłam więc umieścić go od nowa, by nie sprawiało problemów dotarcie do niego. Tym bardziej, że jest tego wart! Mięso tak przyrządzone jest niezwykle delikatne i soczyste, skórka mięciutka. Takie pieczyste mogą spokojnie jeść nawet osoby na diecie, ponieważ kurczak bardzo krótko ma kontakt z tłuszczem. Koniecznie go wypróbujcie!  Składniki:  • dowolna ilość udek z kurczaka • jajka • tarta bułka • przyprawa do kurczaka, ja stosuję Kotanyi • sól lub wegeta • papryka słodka w proszku Kotanyi • oliwa Sposób przygotowania:  1. Surowe udka kurczaka podzielić na pół. Posypać przyprawami i pozostawić w chłodnym miejscu na kilka godzin (ja zostawiam je na całą noc).    2. Jajka rozmieszać w talerzu, lekko posolić. Na drugim talerzu przygotować tartą bułkę. Kawałki kurczaka obtaczać w jajku a później w bułce. Tak przygotowane porcje mięsa w panierce obsmażyć na złoty kolor na rozgrzanej oliwie.   3. Przygotować garnek takiej wielkości, aby zmieściły się w nim wszystkie obsmażone kawałki kurczaka. Na dno tego dużego garnka położyć małą pokrywkę, nalać trochę wody (aby przykryła dno naczynia) i odrobinę oliwy. Można też dodać pół kostki bulionu drobiowego.   4. Obsmażone kawałki kurczaka przełożyć do dużego naczynia, przykryć pokrywką i dusić na małym ogniu ok. 50 minut.      5. Tak przygotowane mięso jest mięciutkie i niezwykle soczyste, a panierka nie jest ciężkostrawna.    6. Podawać z ulubionymi dodatkami. Polecam. Smacznego. 