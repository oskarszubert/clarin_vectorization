Dzisiaj mam wreszcie chwilę oddechu. Mimo zmiany czasu, wstałam rano i zaczęłam przygotowania do obiadu: wstawiłam rosół, obrałam ziemniaki, zrobiłam surówki. W końcu postanowiłam wykorzystać to, że chłopcy śpią,  i upiec coś pysznego. Chęci miałam, ale pomysłu nie. No i nadmiaru produktów też nie było, wiadomo – koniec miesiąca. Zrobiłam wobec tego przegląd zapasów. Znalazłam słoik z przesmażonymi jabłkami, który Młody niedawno przyniósł z piwnicy. A skoro już owoce były w domu, to musiałam je wykorzystać. Upiekłam biszkoptową roladę z jabłkami. Kiedy chłopcy wstali, w całym domu unosił się obłędny zapach pieczonego ciasta. Nic dziwnego, że znikało w zastraszającym tempie. Została zaledwie mała część do popołudniowej kawy. Polecam.Składniki:• 5 jajek• 5 łyżek cukru• 1 cukier waniliowy• 5 łyżek mąki (4 -pszennej i 1- ziemniaczanej)• 1 łyżeczka proszku do pieczenia• 1 kg jabłek (lub jabłka przesmażone i zawekowane w słoiku)• cukier (opcjonalnie)• 1 galaretka cytrynowa• kilka kostek rozpuszczonej czekoladySposób przygotowania:1. Żółtka oddzielić od białek. Białka ubić z cukrem na bardzo sztywną pianę.2. Żółtka dodać do piany. Zmiksować.3. Przesiać oba rodzaje mąki i proszek do pieczenia, dokładnie, ale delikatnie wymieszać.4. Standardową blaszkę z piekarnika wyłożyć papierem do pieczenia. Na to przełożyć ciasto, rozprowadzić równą warstwę.5. Piec przez 15 minut w piekarniku nagrzanym do 170 stopni do lekkiego zrumienienia.6. Przygotować czystą ściereczkę kuchenną, posypać ją cukrem kryształem. Upieczony biszkopt wyłożyć na ściereczkę tak, aby na wierzchu był papier do pieczenia. Delikatnie go zdjąć. Przy pomocy ściereczki zwinąć roladę i zostawić do ostygnięcia.7. Jabłka – jeśli są świeże – obrać, zetrzeć na dużych oczkach tarki, dodać cukier do smaku i przesmażyć, aż będą miękkie. Jabłka ze słoika przełożyć do garnka, podgrzać. Do gorących jabłek wsypać galaretkę cytrynową, mieszać do rozpuszczenia. Przełożyć do miseczki.8. Ostudzoną roladę delikatnie rozwinąć, wykładać porcjami jabłka i znów zwijać. Włożyć do lodówki. 9. Roladę kroić w plastry, ozdobić nitkami rozpuszczonej czekolady. Można wierzch posmarować bitą śmietaną lub polewą, ale ja tego nie robiłam.Smacznego. 