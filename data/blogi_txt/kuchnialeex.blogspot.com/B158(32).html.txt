Za mną szalony dzień. Uroczystość zakończenia roku szkolnego, goście, wręczanie świadectw maturalnych, spotkanie ze swoim gronem, aby podziękować kadrze za cały rok pracy. Po powrocie do domu, zajęłam się domowymi obowiązkami. Dopiero teraz zatrzymał mnie w tym szaleńczym galopie Młody. Wpadł do domu i krzyknął: -Mamo! Ale fajnie! Zaczęły się wakacje! Jego słowa dotarły do mnie ze zdwojoną mocą. To prawda. Wprawdzie urlopu jeszcze nie mam, ale skończył się rok szkolny. Czas na chwilę oddechu. Usiadłam, aby zjeść kawałek przepysznego sernika z  tego przepisu, który zrobiłam oczywiście po swojemu. Jest doskonały na upalne, letnie dni. Spróbujcie.  Składniki:  Spód: • 150 g masła • ½ dużego opakowania herbatników • 1 łyżeczka cukru pudru • 1 pełna łyżka kakao  Masa serowa: • 500 g czereśni + kilka do ozdoby • 80 dag trzykrotnie mielonego białego sera • 20 dag mascarpone  • 100g śmietany 12% • 130g cukru pudru • 1 opakowanie cukru waniliowego • 7 łyżeczek żelatyny  Dodatkowo: • 100g mlecznej czekolady  Sposób przygotowania:  1. Składniki na spód: cukier, kakao i herbatniki zmiksować w blenderze na proszek. Dodać roztopione masło. Wymieszać, aby masa miała konsystencję mokrego piasku. Masę herbatnikową wyłożyć na spód tortownicy o średnicy 24 cm. Ugnieść i odstawić do lodówki do zastygnięcia.      2. Czereśnie umyć i wydrylować (16 wydrylowanych odłożyć do ozdoby).    3. Żelatynę zalać niewielką ilością wody (około 2-3 łyżeczki), aby napęczniała.  4. Ser wymieszać w misie miksera z cukrem pudrem, cukrem waniliowym, mascarpone i śmietaną.    5. Napęczniałą żelatynę zalać ¼ szklanki wrzątku i mieszać, aż się rozpuści.  6. Do sera dodać żelatynę i energicznie wymieszać.     7. Dodać wydrylowane czereśnie i wymieszać łyżką. Masę z owocami przełożyć na zastygnięty spód w tortownicy, wyrównać.     8. Czekoladę roztopić w kąpieli wodnej. Dodać śmietankę, wymieszać. 9. Ozdobić czekoladą wierzch sernika i poukładać czereśnie. Sernik wstawić do lodówki na parę godzin.    Smacznego.  Przepis dodaję do akcji: 