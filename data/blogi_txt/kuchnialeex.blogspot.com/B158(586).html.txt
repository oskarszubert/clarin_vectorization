Wczoraj wybrałam się na zakupy. Wzięłam ze sobą osobistego męża, który wcale nie był zadowolony, ponieważ miał inne plany na piątkowy wieczór. No cóż, czasami mam dużą siłę przekonywania, więc plany popołudniowe męża musiały zostać zweryfikowane. Robił dobrą minę do złej gry, ale dzielnie mi towarzyszył. Pojechaliśmy. Ludzi w centrum handlowym dziki tłum. Każdy za czymś biegnie, czegoś szuka, kolejki długie, dzieci płaczą – lekkie szaleństwo. Wiem, że ostatnio modne jest ogłaszanie wszem i wobec, że nienawidzi się hipermarketów, że popieramy lokalny handel. Ja jednak od czasu do czasu lubię robić zakupy w dużych sklepach. Fakt, musiałam się nauczyć, aby nie ulegać wszystkim chwytom marketingowym. Mój mąż żartuje, że zawsze mi wszystko wcisną i do wszystkiego namówią. No cóż – widać jestem naiwna. I dobrze mi z tym. Ale teraz nie zatrzymuję się przy każdej promocji i zazwyczaj robię listę rzeczy, które są mi naprawdę potrzebne. Po powrocie do domu, stół kuchenny wypełnił się różnymi produktami. Od razu pojawił się przy nim Młody, lekko zmęczony pomaganiem przy dźwiganiu siatek z zakupami. Wypatrywał, czy pojawi się wśród tylu wiktuałów „coś dobrego” dla niego. Znalazł słodycze i z wypiekami na policzkach pognał do swego pokoju, by zająć się pałaszowaniem.Szybko uporządkowałam zakupy i wzięłam się za przygotowanie indyka na sobotni obiad. Kupuję zazwyczaj duży udziec, całe ptaszysko byłoby dla nas zdecydowanie za duże. Udziec przygotowuję w swój specjalny sposób, aby mięso było soczyste i mięciutkie. Indyk jest pyszny, ma chrupiącą, zarumienioną  skórkę cudownie aromatyzowaną przyprawami. Mięso można zjadać na gorąco – do obiadu i na zimno – do kanapek lub jako przekąskę. Zawsze smakuje rewelacyjnie. No i indyk nie jest tłusty, mogą go jeść nawet osoby na diecie. Polecam.Składniki:• 1,2 kg udźca z indyka• przyprawy: wegeta, przyprawa do pieczonego kurczaka Kotanyi, słodka papryka w proszku, czosnek granulowany• 1/2 kostki mięsnej Winiary• 1 szkl wodySposób przygotowania:1. Mięso opłukać, natrzeć obficie przyprawami i włożyć do lodówki na 3-4 godziny (można zostawić je całą noc).2. Udziec włożyć do naczynia żaroodpornego, wlać wodę, ale ostrożnie, aby nie spłukać przypraw. Wkruszyć kostkę mięsną.3. Naczynie przykryć, wstawić do zimnego piekarnika. Piec w temp. 190 - 200 stopni przez godzinę. Po tym czasie zdjąć pokrywkę i piec kolejną godzinę odkryte mięso, polewając je dość często powstałym sosem.4. Po upieczeniu serwować gorące:.5. Udziec znakomicie smakuje również na zimno. Tak przyrządzony jest soczysty i mięciutki.6. Jeżeli mięso jest przeznaczone na obiad, proponuję zagęścić powstały sos odrobiną mąki ziemniaczanej i polać nim plastry mięsa.W ten sposób przygotowane mięso jest pyszne i nie zawiera zbędnych kalorii pod postacią dodawanego tłuszczu. Po zdjęciu skóry mogą je jeść nawet osoby na diecie protal.Smacznego. 