A dzisiaj propozycja dla osób, które przygotowują domowe przetwory. Ja korzystam z tego, że na zewnątrz panują upały, i zamykam w słoiczkach przede wszystkim owoce. Teraz właśnie są dojrzałe, nagrzane słońcem, niezwykle aromatyczne. Zawekowane sprawią, że zimą, wraz z otwarciem słoiczka, poczujemy namiastkę lata. W mojej kuchni na pierwszy ogień poszły maliny. Tę pierwszą porcję owoców zalałam gorącym syropem i pasteryzowałam. Taki sposób przetworzenia malin znalazłam w miesięczniku „Moje Gotowanie” z sierpnia 2012 roku.  Spodobał mi się, ponieważ zyskujemy syrop, który z czasem przekształca się w sok malinowy – doskonały do zimnych napojów i herbaty. W słoiczkach są także całe owoce, które będą idealnym dodatkiem do jesiennych lub zimowych ciast lub deserów. Polecam.  Składniki:  • 5 tekturowych pojemniczków z malinami • 3 litry wody • 4 szklanki cukru • ½ szklanki domowego cukru waniliowego  Sposób przygotowania:  1. Maliny włożyć do wyparzonych słoiczków*.   2. Z wody i cukrów ugotować syrop.   3. Gorącym (prawie wrzącym) syropem zalać maliny.    4. Słoiczki mocno zakręcić.    5. Przygotować garnek: dno wyłożyć lnianą ściereczką.   6. Do garnka wstawić zakręcone słoiki. Zalać gorącą wodą do ¾ wysokości (zalanie zimną wodą mogłoby spowodować pęknięcie słoiczków).    7. Pasteryzować* 20 minut od chwili zagotowania się wody.   8. Wyjąć i zostawić do wystudzenia. Podczas studzenia słoiczki mogą od czasu do czasu "klikać". Ten odgłos świadczy o ich dokładnym zasysaniu się. Jest to zjawisko normalne.   Smacznego.  *Z podanej ilości otrzymałam 14 średnich słoiczków. ** Pasteryzowanie to sposób zabezpieczania żywności w słoikach. Polega na kilkunastominutowym gotowaniu słoików zanurzonych w wodzie w garnku na maleńkim ogniu. Aby zabezpieczyć słoiki przed pękaniem, dno garnka należy wyłożyć lnianą ściereczką, żeby szkło nie przylegało bezpośrednio do dna garnka.  Przepis dodany do akcji: 