To kolejny tydzień z serii pracowitych. Siedzę w szkole do późnego popołudnia. Wiem, że niektóre prace mogę zlecić nauczycielom, ale lubię, jak wszystko jest dopilnowane. Nie wyobrażam sobie, abym nie wiedziała o czymś, co dzieje się w mojej szkole. A dzieje się wiele. W niedługim czasie mają się odbyć dwa ważne konkursy, poza tym mamy jeszcze sporo innych zadań. Marzec jest takim miesiącem, w którym skumulowało się dużo różnych rzeczy. Tak intensywnie będzie już pewnie do czerwca, ale to normalne w szkole. Wkrótce kończą naukę maturzyści, zaczną się matury i egzaminy potwierdzające kwalifikacje zawodowe.  A poza tym….  A poza tym niedługo będzie wiosna! Już nie mogę się jej doczekać. Mam nadzieję, że zanim przyjdzie na dobre, zdążę wyleczyć się z przeziębienia, które męczy mnie od ferii.  A poza tym od czasu do czasu znajduję chwilę, aby przygotować coś dobrego.  A poza tym czekam na maj, bo zaplanowałam na ten miesiąc coś, na co miałam ochotę od dawna. A poza tym zapraszam na pyszne ciasto z przepisu Evenki, które zmieniłam po swojemu.  Składniki:  Ciasto: • 25 dag masła • 1,5 szklanki cukru • 1/2 szklanki wody • 1 płaska łyżka kakao • 6 kostek czekolady deserowej • 4 jajka (białka oddzielnie) • 2 ¾  - 3 szklanki mąki • 1 i 1/2 łyżeczki proszku do pieczenia • cukier waniliowy  Masa kokosowa: • 4 białka • 20 dag cukru • 20 dag wiórków kokosowych • 1 łyżka soku z cytryny  Sposób przygotowania:  1. Masło , wodę , cukier, cukier waniliowy i kakao  zagotować w rondelku.    2. Mieszaninę gotować na maleńkim ogniu do momentu , aż cukier się rozpuści.  Dodać wówczas czekoladę.   3. Resztę lekko przestudzić i dodać żółtka , a następnie mąkę wymieszaną z proszkiem do pieczenia. Najpierw 2 i ¾ szklanki, jeśli będzie za rzadkie, dosypać jeszcze ¼ szklanki.     4. Białka ubić na sztywną pianę. Dodawać porcjami cukier i miksować do jego rozpuszczenia. Dodać sok z cytryny. 5. Pianę wymieszać z wiórkami kokosowymi.    6. Do ciasta czekoladowego dodać pianę z 4 białek , delikatnie wymieszać. 7. Blaszkę (20 x 30 cm) wyłożyć papierem do pieczenia. Wylać ciasto czekoladowe.   8. Na nim rozłożyć łyżką , kupka przy kupce , masę kokosową. Rozsmarować ją równo.   9. Piec ciasto około 50 minut w temp. 180 stopni C.(dół + termoobieg).    10. Ostudzić. Jeszcze lekko ciepłe ozdobić rozpuszczoną czekoladą i chipsami kokosowymi.   Smacznego. 