Już zapomniałam, że byłam na zwolnieniu. Czasami tylko coś tam mi jeszcze dokucza i wówczas trochę zwalniam, ale… nie mam czasu na chorowanie. Tyle się dzieje. W szkole akademia z okazji Dnia Komisji Edukacji Narodowej, negocjacje w Warszawie, inwestycje, narady i szkolenia. Weekend mam zaplanowany w pracy, muszę przygotować kolejne dokumenty do projektu. W poniedziałek czekają mnie spotkania służbowe. Sporo tego, ale dobrze, że wszystko jest na właściwej drodze. Czasu brak, ale chcę wykorzystać w kuchni dary jesieni, aby dopieścić nieco swoich chłopaków. Dlatego ostatnio zrobiłam knedle z przepisu smacznej pyzy. Udały się znakomicie. Polecam.  Składniki:  • 1 kg obranych ziemniaków  • ok. 250 g mąki pszennej  • 2 duże jajka • szczypta mielonej gałki muszkatołowej • 30 sztuk śliwek węgierek • 30 kostek cukru lub 30 razy po pół łyżeczki cukru • 2 płaskie łyżki bułki tartej • 2 - 3 łyżki drobno posiekanych orzechów laskowych • ok. 125 g masła • do posypania  - ew. cukier, mielony cynamon  Sposób przygotowania:  1. Ziemniaki obrać, umyć, ugotować w osolonej wodzie. Gdy będą miękkie, odcedzić i odparować. Zostawić do wystygnięcia, a następnie zemleć lub przecisnąć przez praskę.      2. Do ziemniaków wbić jajka, dodać szczyptę gałki muszkatołowej i mąkę. Zagnieść szybko ciasto. Ilość mąki jest zależna od rodzaju i wilgotności ziemniaków, więc może się okazać, że będzie jej potrzeba nieco mniej lub więcej.       3. Dobrze jest po zagnieceniu ciasta zrobić jednego knedla i ugotować go na próbę, bo może się zdarzyć, że ciasto będzie zbyt miękkie albo za twarde. W pierwszym przypadku trzeba do pozostałego ciasta dosypać więcej mąki, a gdy jest zbyt twarde można rozrzedzić je odrobiną wody.  4. Śliwki umyć i dobrze osączyć. Każdą naciąć wzdłuż z jednej strony i wypestkować,  a w jej miejsce wsypać cukier i zamknąć owoc. 5. Porcje ciasta rozpłaszczać na dłoni, na placuszku kłaść śliwkę i bardzo dokładnie zlepiać brzegi ciasta, formując kulę. Ponieważ ciasto ziemniaczane lepi się, można postawić miseczkę z zimną wodą do zwilżania dłoni.       6. Tak przygotowane knedle ułożyć na desce posypanej mąką, ale nie powinny długo leżeć - tylko tyle, aż dokończymy robić pozostałe.  7. Knedle gotować, wkładając partiami do dużego garnka z wrzącą, osoloną wodą. 8. Knedle gotować ok. 10 minut od wypłynięcia, na jak najmniejszym ogniu, aby kluski się nie rozpadły. Ugotowane wyjmować od razu na talerze.   9. Patelnię lekko rozgrzać. Wsypać bułkę tartą i cały czas mieszając, lekko ją zrumienić. Dodać orzechy i masło, smażyć do połączenia się składników. 10. Gotowe knedle polać zrumienioną polewą, można posypać je dodatkowo cukrem i cynamonem.    Smacznego. 