Jak fajnie mieć wolny weekend. Wczoraj odreagowałam stres w kuchni i podczas porządków. Lubię zajmować się domem. To doskonała odskocznia po wysiłku umysłowym w ciągu tygodnia. A miniony był wyjątkowo ciężki. Nawet nie myślałam, że jestem taka zmęczona :) Naiwnie sądziłam, że mogę zakończyć jakieś przedsięwzięcie, by o nim przestać myśleć. Nic bardziej mylnego! Wciąż siedzą mi w głowie emocje związane z filmem. Ciągle analizuję poszczególne sceny i jestem bardzo ciekawa całości. Ale to dopiero (albo już) w poniedziałek. A dzisiaj na sobotnie popołudnie przygotowałam pyszny sernik. Nie jest puszysty i leciutki. To raczej ciężkie cheesecake, za to baaardzo sernikowe. Ma kruchutki spód z chrupiących ciasteczek i doskonałe zwieńczenie. W pierwowzorze na wierzchu znajdował się malinowy curde, ale ponieważ nie mogłam dostać nigdzie mrożonych malin, zastąpiłam je jagodami. Nie jest to curde jagodowy, raczej ganache, ale smakuje wspaniale. Może kawałeczek? Składniki:  Spód: • 1 opakowanie ciasteczek digestive • 60 g masła  Masa serowa: • 1 kg białego sera (użyłam Presidenta Dr Oetkera z wiadereczka) • 250 ml śmietany kremówki 36% • 4 jajka • 1 budyń waniliowy bez cukru • 2 białe czekolady po 100 g (użyłam Wedla) • 1/3 szklanki cukru pudru (opcjonalnie, jeśli lubimy słodsze ciasta) • 2 łyżeczki ekstraktu waniliowego Ganach: • 35 dag jagód (miałam mrożone) • 100 g białej czekolady • cukier waniliowy • 1 pełna łyżka masła extra  Sposób przygotowania:  1. Przygotować spód: pokruszyć ciasteczka na drobniutki pył. Rozpuścić masło. Połączyć pokruszone ciastka z masłem. Powstałą masą wyłożyć dno tortownicy o średnicy 24 cm. Wyrównać spodem szklanki.        2. 200 g czekolady pokruszyć. Rozpuścić w kąpieli wodnej (wstawić miseczkę z czekoladą do naczynia z gorącą wodą i zostawić, aż czekolada się roztopi). 3. Do miski przełożyć ser. Dodać do niego budyń, jajka, śmietanę i aromat. Rozmieszać trzepaczką na gładką masę, ale nie miksować, masa nie musi być napowietrzona. Na końcu dodać rozpuszczoną i lekko ostudzoną czekoladę. Dokładnie wymieszać. 4. Masę serową przełożyć na ciasteczkowy spód. Wstawić do piekarnika nagrzanego do 180 stopni C. Po 10 minutach zmniejszyć temperaturę do 160 stopni C i piec godzinę. Na dno piekarnika postawiłam kamionkową miseczkę z wodą, która paruje podczas pieczenia i nie pozwala wyschnąć sernikowi ani popękać.       5. Po upieczeniu ostudzić sernik na kratce, ale nie odpinać boków tortownicy. 6. Przygotować ganach: jagody zmiksować blenderem i przetrzeć przez sito, by otrzymać owocowy mus. Podgrzać, dodać czekoladę, cukier waniliowy i masło, mieszać do rozpuszczenia i połączenia się składników. Ostudzić, przykrywając folią spożywczą. Lekko ciepły ganache wylać na zimny sernik. 7. Wstawić ciasto na całą noc do lodówki.       Smacznego. 