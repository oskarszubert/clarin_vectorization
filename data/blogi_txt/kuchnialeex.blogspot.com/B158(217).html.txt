Nie wiem, jak minął ten tydzień. Zdarzyło się tak wiele w ciągu ostatnich 4 dni, że aż trudno w to wszystko uwierzyć. Cały czas powtarzam sobie jedno – dobrze, że lubię wyzwania i nie boję się pracy. Już wiem, że ani jednego, ani drugiego mi nie zabraknie. Nocami, aby się zrelaksować, siedzę w kuchni i gotuję lub piekę. Ostatnio nie mogłam znaleźć sobie miejsca. Wymyśliłam więc... że zrobię krówki. To nie są moje ukochane cukierki. Owszem zjem jednego od czasu do czasu. Za to moi chłopcy to ich fani. Wiedziałam, że będą zachwyceni. Skorzystałam z tego przepisu. Krówki wymagają nieco pracy, ale frajda, jaką się ma , gdy na stole piętrzy się stosik ciągutek, jest bezcenna. A poza tym są przepyszne. Może się skusicie?  Składniki:  • 1 puszka słodzonego mleka skondensowanego • 1 szklanka cukru • 1/2 kostki masła • 8 łyżek miodu • 1 paczuszka cukru waniliowego • 100 g migdałów   Sposób przygotowania:  1. Migdały zalać wrzątkiem, po paru minutach odcedzić i obrać z brązowych łupinek.      2. Wsypać na patelnię bez tłuszczu i na małym ogniu ogrzewać mieszając, aż wyschną i staną się chrupiące.     3. Grubo posiekać i odstawić.      4. Płaskie naczynie lub formę natłuścić olejem i wyłożyć  papierem do pieczenia.   5. Mleko, cukier, cukier waniliowy, miód i masło włożyć do małego rondelka.    6. Ustawić garnek na małym ogniu i ciągle mieszając drewnianą łyżką gotować. Gotowanie trochę potrwa, około 20 minut lub więcej, a przy tym nie wolno odejść od garnuszka, należy ciągle i bez przerwy mieszać, bo inaczej wszystko się przypali. Masa ma wyraźnie mocno zgęstnieć i przybrać karmelową, ciemną barwę.          7. Do gorącej masy dodać migdały i wymieszać. 8. Można zrobić próbę gęstości masy-zdjąć ją z ognia i łyżeczką nabrać niewielką ilość na talerzyk, po czym sprawdzić jak zastyga. Jeśli jest za mało gęsta z powrotem postawić na ogniu i dalej gotować.    9. Masę wyłożyć do foremki i wyrównać łyżką. Zostawić do zastygnięcia.     10. Gdy osiągnie temperaturę prawie pokojową i wyraźnie stwardnieje, ale jeszcze da się nacisnąć, wyłożyć ją z foremki na natłuszczoną lekko olejem deskę i lekko dociskając pokroić ostrym nożem na prostokątne karmelki (nóż często wycierać w mokrą ściereczkę lub płucz wodą, aby masa się nie przyklejała).      11. Cukierki zawijać w kawałki papieru do pieczenia lub w celofan.        Smacznego. 