Wczoraj miałam zwariowany dzień. W pracy zamieszanie. Nasz vice poprosił mnie o pomoc w przygotowaniu rady pedagogicznej. Miałam nadzieję, że zdążę przed posiedzeniem wpaść na chwilę do domu, aby przygotować Młodemu obiad, ale okazało się, że nie ma na to żadnych szans. Zadzwoniłam do syna, by na razie zjadł kanapkę. Po radzie zrobiłam zakupy, a potem szybko dotarłam do domu. Od razu wzięłam się za przygotowanie czegoś do jedzenia. Wybór padł na placki ziemniaczane. Bardzo długo kojarzyły mi się one z dzieciństwem i wakacjami. Moja mama rzadko robiła je w domu, za to podczas wakacji spędzanych nad morzem zajadałam się nimi bez opamiętania. Do dziś bardzo je lubię i od czasu do czasu przygotowuję moim bliskim. Dobre placki ziemniaczane muszą być chrupiące. Nie można pozwolić, by nadmiernie nasiąknęły tłuszczem, bo stają się po prostu niedobre. Świetnie smakują zrobione z młodych ziemniaków, ale te przyrządzone zimą także mają swój wyjątkowy charakter. U mnie jada się je z dodatkiem sosu mięsnego, ozdobione kleksem śmietany lub po prostu posypane cukrem. Są pyszne. Polecam.Składniki:• ziemniaki (dowolna ilość)• 1 cebula• 1 jajko• mąka pszenna• szczypta sody• sól• pieprz• oliwa• dodatki: cukier, śmietana lub sosSposób przygotowania:1. Ziemniaki obrać, umyć i zetrzeć na tarce lub zmiksować w blenderze.2. Włożyć starte ziemniaki do miski, odlać sok do oddzielnej miseczki i odstawić do na kilka chwil (jeśli płynu jest mało, możemy przełożyć masę ziemniaczaną na sitko). Po tym czasie wylać płyn, a skrobię (białą papkę, która zebrała się na dnie) dodać do startych ziemniaków.3. Do masy dodać jajko, mąkę, startą na miazgę cebulę, sól i pieprz oraz szczyptę sody. Dokładnie wymieszać ciasto na dość gęstą masę.4. Rozgrzać na patelni oliwę. Na gorący tłuszcz nakładać łyżką porcje ciasta. Spłaszczyć, formując placki. Smażyć z obu stron na złoty kolor. 5. Rumiane, chrupiące placki odsączyć z tłuszczu na ręczniku papierowym. Układać na talerzach i od razu podawać z ulubionymi dodatkami.Smacznego. 