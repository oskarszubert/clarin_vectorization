Ten wpis miał być zupełnie inny. I kolejne, w następnych dniach, też. Niestety, chyba w ferworze zajęć i poświątecznego amoku przypadkiem (!) skasowałam sobie część zasobów z folderu bloga. Trudno. Przepisy pamiętam, zdjęcia mam, będę odtwarzać to, co miałam zapisane. Na szczęście nie było tego zbyt dużo. Po świętach galopem wróciłam do obowiązków. W szkole zwariowane lotnisko, zbliża się czas końcowej klasyfikacji klas maturalnych, wystawianie stopni, wypisywanie świadectw, liczenie średnich, rady, itp.   Po pracy od razu pojechaliśmy z Młodym na zakupy. Wkrótce będzie zdawał egzaminy gimnazjalne, trzeba było zaopatrzyć go w garnitur, koszulę, krawat i buty. Wszystko udało nam się kupić, a gdy zobaczyłam syna w tym odświętnym ubraniu, aż zaniemówiłam, tak dorośle wyglądał. Nie mogłam uwierzyć, że z małego chłopca tak szybko stał się młodym mężczyzną. Po powrocie do domu przygotowałam pyszną francuską tartę z brokułami i szynką. Przepis dostałam od mojej koleżanki Ani i od razu go wypróbowałam. Nam bardzo smakowała, więc polecam i Wam ten ciekawy przepis.  Składniki:  • 1 opakowanie ciasta francuskiego • 400 g mrożonych brokułów lub świeży brokuł • 300 g szynki • 1 jajko • 400 g serka homogenizowanego naturalnego • koperek - opcjonalnie • sól, pieprz, ewentualnie nieco wegety  Sposób przygotowania:  1. Brokuły wrzucić do wrzącej, lekko osolonej wody. Zblanszować (czyli gotować na małym ogniu ok. 3 minut). Odcedzić i zostawić do ostudzenia.    2. Szynkę pokroić w kostkę.    3. Ciasto francuskie rozłożyć w formie na tartę wysmarowanej masłem. Odciąć wystające końce i położyć na dnie formy.      4. Oddzielić białko od żółtka. Żółtko dodać do serka homogenizowanego, wymieszać na jednolitą masę, doprawić solą i pieprzem, ewentualnie wegetą.      5. Ubić pianę z białek. Połączyć ją z masą serkową.       6. Do masy serkowej z pianą dodać pokrojoną szynkę. Delikatnie wymieszać. Jeśli dodajecie koperek, trzeba dołożyć go w tym momencie.    7. Na ciasto francuskie wyłożyć ostudzone i odsączone brokuły.    8. Przykryć je warstwą serową  z szynką.    9. Tartę wstawić do piekarnika nagrzanego do 180 – 190 stopni C. na 40 minut.    10. Kroić na kawałki. Podawać. Świetnie smakuje na gorąco i na zimno. Uwaga! - po ukrojeniu pierwszego kawałka tarty wsadziłam ją jeszcze na 8-10 minut do piekarnika, aby odparowało nieco płynu. Smacznego.  Przepis dodaję do akcji:  Wielkanocne smaki 