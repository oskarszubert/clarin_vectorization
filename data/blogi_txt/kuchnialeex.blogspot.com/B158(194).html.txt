To, że tłuszcze są niezwykle ważne dla organizmu człowieka, wiadomo od dawna. Są one źródłem kwasów tłuszczowych, steroli, ułatwiają także wchłanianie przez organizm człowieka witamin rozpuszczalnych w tłuszczach. Około 35% energii powinno pochodzić właśnie z tłuszczów. Dietetycy zalecają ograniczenie spożycia tłuszczów zwierzęcych i zastąpienie ich tłuszczami roślinnymi, szczególnie olejami. Ważne, aby używane przez nas oleje, były naprawdę dobre. A czy Ty znasz olej, który stosujesz? Ja od lat używam oliwy z oliwek i oleju rzepakowego. Właściwości tej pierwszej znają wszyscy. Dziś chcę Wam przybliżyć olej rzepakowy. Naprawdę warto go poznać.   Olej rzepakowy ma najbardziej korzystny skład kwasów tłuszczowych spośród olejów roślinnych. Już 2 łyżki oleju rzepakowego pokrywają w zupełności zapotrzebowanie człowieka na kwas linolenowy (ALA) z rodziny omega-3. Olej ten spełnia wymóg prozdrowotnego oleju „niskonasyconego”, a zawarte w nim kwasy ALA i LA z rodziny omega-3 i omega-6 oraz sterole roślinne pomagają utrzymać prawidłowy poziom cholesterolu we krwi oraz niezwykle pozytywnie wpływają na rozwój i wzrost dzieci. Oczywiście najbardziej rozpowszechnione jest stosowanie oleju w kuchni:  do smażenia i pieczenia oraz na surowo – jako składnik sosów do surówek i baza domowych majonezów.    Lubię go, ponieważ podczas smażenia zachowuje neutralny zapach i smak, co pozwala wydobyć i podkreślić smak potraw. Z łatwością można go odsączyć z kotleta, dzięki czemu mięso staje się mniej kaloryczne.   Dzięki neutralności smaku i zapachu doskonale nadaje się do ciast.   A na dodatek, dzięki witaminom E, K i beta-karotenowi czy antyoksydantom, świetnie sprawdza się jako baza domowych kosmetyków: maseczek, kremów, balsamów do ciała i dłoni.  A jaki olej stoi w Twojej kuchni?    Jutro - zapraszam na pyszną przekąskę :) 