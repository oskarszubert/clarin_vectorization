W ubiegłym miesiącu udało mi się zrobić pyszne kuleczki Rafaello. Młody zamarzył wówczas, że zrobię mu także Rocher. Łatwo powiedzieć. Ale mój syn zna mnie chyba dość dobrze, bo mówiąc tak, postawił przede mną wyzwanie. Zaczęłam się zastanawiać, czy pyszne kuleczki Rocher da się zrobić w domu. I kiedy zostało w słoiczku troszkę nutelli, postanowiłam zaryzykować. Przepis jest efektem wielu przemyśleń i odrobiny intuicji. Efekt okazał się na tyle pyszny, że ledwo zdążyłam zrobić zdjęcie. A może i Wy go wypróbujecie? U mnie na świątecznym stole kuleczki rocher pojawią się na pewno.Składniki (na ok. 20 kulek):• ½ kostki masła extra• ¾ szklanki pełnego mleka w proszku• 3 łyżki nutelli• 1 łyżeczka kakao• ½ łyżeczki spirytusu• 1 duży wafel• 10 dag mielonych orzechów laskowych• kilkanaście orzechów laskowych w całościSposób przygotowania:1. Miękkie masło włożyć do miseczki. Wsypać mleko w proszku, dodać nutelli, odrobinę spirytusu, kakao przesiane przez sitko, połowę orzechów mielonych i drobniutko pokruszonego wafla. Wszystko wyrobić na jednolitą masę.2. Masę na rocher włożyć do lodówki na kilkanaście minut. Po tym czasie łyżeczką nabierać masę, w środek włożyć całego orzecha laskowego, uformować kulkę.3. Rocher obtoczyć w mielonych orzechach. Wstawić do lodówki (Uwaga! Szybko znikają! Na zdjęciu ręka Młodego, który niebezpiecznie często kręcił się koło kuchni, a później koło lodówki). Smacznego. 