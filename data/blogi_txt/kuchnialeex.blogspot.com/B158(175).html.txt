Crumble, pyszny, gorący, owocowy deser z kruszonką, znają prawie wszyscy. Ja także przygotowywałam go już kilka razy w różnych odmianach. Kiedy jednak wpadło mi do głowy to połączenie, wiedziałam, że będzie pyszne. Gorące śliwki mają w sobie coś wyjątkowego – ich niesamowity aromat, apetyczna konsystencja tworzą klimat domowego ciepła, spokoju i… jakiejś takiej intymności. Crumble przygotowuję najczęściej w chłodne wieczory. Mieszkanie ogrzewa się wówczas powietrzem z piekarnika przesyconym aromatem owoców. Ręce ogrzewają się od gorących kokilek, w których, pod chrupiącą kruszonką drzemią miękkie owoce. Serca ogrzewają się, gdy obok są ukochane osoby, zachwycone tym, co dla nich przygotowałam. Crumble śliwkowe z orzechową kruszonką są wymarzone, by zrobić przyjemność bliskim. Polecam.  Składniki:  • 2 duże śliwki czerwone • 2 duże śliwki żółte • 6 śliwek węgierek • 1 łyżka masła • 2 szczypty cukru trzcinowego  Kruszonka: • ok. 4 łyżki mąki  • 1 pełna łyżka masła • cukier waniliowy 32g Gellwe • 5 dag mielonych orzechów laskowych  Sposób przygotowania:  1. Owoce wypestkować, pokroić na ćwiartki lub ósemki, włożyć do miski, wymieszać.   2. Śliwki oprószyć cukrem trzcinowym, wymieszać, zostawić na 10 minut. 3. Kokilki wysmarować masłem (1 łyżką).   4. Pokrojone śliwki włożyć do kokilek. Należy pamiętać, aby w kokilce znalazły się różne rodzaje śliwek.   5. Przygotować kruszonkę: wszystkie składniki kruszonki wsypać do miseczki. Dokładnie rozetrzeć w palcach. Powinny powstać charakterystyczne grudki. Jeśli ciasto będzie zbyt lepkie, dodać więcej mąki.      6. Kruszonkę rozłożyć na śliwkach. Na każdą kokilkę powinno przypaść około 3 łyżek kruszonki.   7. Zapiekać w gorącym piekarniku przez 30 minut. Piekarnik rozgrzać w opcji dół + termoobieg do 200 stopni C. 8. Wyjąć kokilki na deseczkę. Uwaga!!! Są bardzo gorące.   9. Podawać gorące, ale po kilkuminutowym przestudzeniu. Smacznego. 