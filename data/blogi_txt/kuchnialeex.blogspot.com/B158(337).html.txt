Zostałam poproszona o wypróbowanie innowacyjnego produktu Huty Szkła w Wołominie -  żaroodpornego naczynia Grill   Drop Termisil. Poczekałam na przesyłkę, która dotarła do mnie bardzo solidnie opakowana. Otworzyłam pudełko i wyjęłam piękne, owalne naczynie z pokrywką.      Szkło było nieskazitelne i błyszczące. Każda część stanowiła odrębną całość. Na dnie głębokiego naczynia znajdowały się szklane ryfle, które miały zapobiegać przywieraniu potraw. Zastanowiły mnie wypukłe kropeczki na wewnętrznej stronie pokrywki. Kiedy przeczytałam informację od producenta, okazało się, że ryfle i kropeczki zapewniają równomierne nawilżenie potrawy. W produkcie zastosowano bowiem nowoczesny system Grill   Drop, który wymusza obieg pary wodnej i aromatu, co sprawia, że potrawy są naprawdę wyjątkowe: soczyste, pachnące i smaczne.     W naczyniu zastosowano szkło borokrzemowe Termisil, które jest odporne na zarysowania i skrajne temperatury (od -50 stopni C do +500 stopni C). Szkło nie reaguje z żywnością i nie wchłania zapachów. Naczynie ma niezwykłe właściwości: można w nim przyrządzić potrawę, podać ją na stół, przechowywać w lodówce, odgrzać w mikrofalówce i umyć (również w zmywarce, co dla mnie jest bardzo ważne). Mimo tych skrajnych temperatur i środków czyszczących, szkło pozostaje błyszczące i nie matowieje.     Kiedy mam okazję sprawdzić coś nowego, bardzo często sięgam po mięso. Tym razem pomyślałam, że sposób pieczenia mięsa sprawdzą pewnie inni, więc ja postanowiłam przygotować jesienny deser. Zrobiłam pyszne, jesienne crumble: pachnące owocami i orzechami, rozgrzewające w chłodne, październikowe wieczory. Do tego mają alkoholową nutę, która wspaniale podkreśla ich smak. Polecam: naczynie i deser. Składniki:  • 2 szklanki mleka • 1 budyń waniliowy z cukrem • 5 dużych śliwek • 2 jabłka • 2 gruszki • 3 łyżki owoców z nalewki (wiśnie, maliny) • 1 łyżka brązowego cukru • domowy cukier waniliowy • 2 łyżki masła • 10 dag mielonych migdałów • 3-4 łyżki mąki  Sposób przygotowania:  1. Ugotować budyń. Przelać do naczynia żaroodpornego Termisil.    2. Umyte owoce pokroić na kawałki, dodać owoce z nalewki, posypać brązowym cukrem, wymieszać.    3. Z domowego cukru waniliowego, mąki, migdałów i masła zagnieść kruszonkę. Mąki powinno być tyle, aby powstały charakterystyczne grudki.     4. Na budyń wyłożyć owoce, posypać obficie kruszonką.    5. Zapiekać w piekarniku rozgrzanym do 190 stopni C (dół + termoobieg) przez 30 minut.    6. Nakładać łyżkami do filiżanek lub miseczek. Świetnie smakuje z lodami lub sosem waniliowym.    Smacznego. 