W mediach tematem numer jeden są nadchodzące mistrzostwa. Wszyscy z niecierpliwością czekają na początek czerwca i pierwsze rozgrywki sportowe. Ja też. Mam nadzieję, że nasza reprezentacja dostarczy nam wielu pozytywnych emocji. Zanim jednak cała Polska zacznie kibicować, proponuję Wam ciasto, dla którego inspiracją było Euro 2012. Ja kroiłam je tak szybko, że masy nie zdążyły zastygnąć. Wy się poczęstujcie, a ja biorę się za przygotowania do sprawdzania matur. To już od jutra... Składniki:  Biszkopt: • 8 jajek • 8 pełnych łyżek mąki pszennej • 1 pełna łyżka mąki ziemniaczanej • ¾ szklanki cukru • 1 cukier wanilinowy • 1 pełna łyżeczka proszku do pieczenia • szczypta soli  Masa truskawkowa: • 1,5 kg truskawek • 4 galaretki truskawkowe • cukier wanilinowy • cukier do smaku (opcjonalnie) Masa serowa: • 0,5 kg serka homogenizowanego naturalnego • 2 łyżeczki żelatyny • sok z cytryny • cukier do smaku  Sposób przygotowania:  1. Z podanych składników upiec biszkopt według tego  przepisu, w blaszce o wymiarach 22x37.    2. Upieczony biszkopt wystudzić na kratce. Po wystudzeniu przekroić na dwa blaty.    3. Truskawki zmiksować z dodatkiem cukru wanilinowego. Podzielić na 2 połowy.    4. Włożyć połowę zmiksowanych owoców do garnka, podgrzać dość mocno, ale nie gotować.   5. Do gorącej masy truskawkowej dodać 2 galaretki w proszku, dokładnie wymieszać, aby się rozpuściły. Masę przestudzić, spróbować i ewentualnie dosłodzić.    6. Chłodną, lekko gęstniejącą (tężejącą) masę truskawkową wyłożyć na spód biszkoptowy. Wstawić do lodówki, aby masa stężała.   7. Przygotować masę serową: serek homogenizowany wymieszać z sokiem cytrynowym oraz cukrem. Jego ilość zależy od naszych upodobań.   8. Żelatynę zalać 2 łyżeczkami zimnej wody. Zostawić na 5 minut. Następnie zalać wrzątkiem (ok. ¼ szklanki) i rozpuścić.   9. Ciepłą (ale nie gorącą) rozpuszczoną żelatynę z dodatkiem dwóch łyżek serka wlać do masy serkowej i zmiksować.   10. Masę serową wyłożyć na zastygniętą warstwę truskawkową na biszkoptowym blacie. Wstawić do lodówki.   11. Przygotować drugą warstwę truskawkową tak samo jak pierwszą. Warstwę tę wyłożyć na zastygniętą masę serową. 12. Na masę truskawkową położyć drugi blat biszkoptowy. Wstawić ciasto do lodówki.   13. Wierzch ciasta oprószyć delikatnie cukrem pudrem lub pozostawić bez niczego. Można ozdobić je paseczkami czekolady lub cieniutką warstewką lukru albo galaretki.    Smacznego.  Przepis dodaję do aukcji Biało czerwoni. 