Kończy się długi weekend. Był nostalgiczny, pełen wspomnień i spotkań z rodziną. Trochę pracowity, bo mieliśmy gości. Dziś jedziemy, by odwieźć Gwiazdeczkę do Lublina. Bo przecież nie mam serca, by wysłać ją pociągiem, gdy zaczęła się już fala powrotów i w komunikacji panuje dziki tłok. Rano upiekłam jej wilgotną, puszystą babkę. To jedno z ulubionych ciast Gwiazdeczki, które smakiem przypomina trochę zebrę. Robi się je naprawdę szybko, a potem możemy cieszyć się nim podczas popołudniowej kawy. Bo babka jest doskonałym do kawy lub herbaty dodatkiem. Mięciutka, z dodatkiem aromatycznego kakao, oprószona pudrową mgiełką, po prostu świetna. Gorąco polecam Wam ten przepis na dzisiaj, a ja zmykam, aby do końca spakować Gwiazdeczkę i ruszyć w drogę. Składniki:  • 25 dag mąki (+1 łyżka) • 20 dag cukru (w tym 1 duży cukier waniliowy) • 3 duże jajka • 120 ml oranżady • 120 ml oleju • 2 łyżeczki proszku do pieczenia • 2 pełne łyżki kakao Sposób przygotowania:  1. Jajka zmiksować z cukrem na gęstą, puszystą masę. W trakcie ubijania masa zmieni kolor z żółtego na jasnokremowy.    2. Przygotować resztę składników. Do masy dolać oranżadę i olej, cały czas miksując.     3. Dodać mąkę wymieszaną z proszkiem do pieczenia. Zmiksować.   4. Masę podzielić na 2 połowy. Do jednej dodać 1 łyżkę mąki, wymieszać. Do formy keksowej o wymiarach 8x31 wyłożonej papierem do pieczenia przelać jasną masę.    5. Do drugiej części masy dodać kakao, wymieszać i wylać na jasne ciasto (foremka o wymiarach 8x31).       6. Piec w piekarniku nagrzanym do 180 stopni C przez 40-45 minut.   7. Sprawdzić patyczkiem, czy jest upieczone.   8. Ciasto ostudzić na kratce. Po ostudzeniu babkę oprószyć cukrem pudrem.    9. Podawać z filiżanką kawy. Smacznego. 