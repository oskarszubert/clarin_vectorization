Wiosna rozgościła się na dobre, a ja jestem zmęczona. Aby nieco odpocząć, zabrałam wczoraj męża na spacer. Poszliśmy do lasu i do parku. Było pięknie. Drzewa puszczają już pierwsze listki, jeszcze kilka dni i wszystko wokół się zazieleni. Uwielbiam tę wiosenną zieleń: jaskrawą, świeżą i soczystą. Urzeka swoją delikatnością. W lesie pełno przylaszczek i zawilców. Miałam wrażenie, że spacerujemy po kwiecistych kobiercach. Spacer był niedługi, ale dodał mi energii do działania. Dziś, niestety, znów czekają mnie zajęcia.Idę do pracy na pół dnia, ale dla moich chłopców przygotowałam już coś słodkiego. Ten puszysty, miękki biszkopt z kremem śmietanowym, galaretką i owocami robi się naprawdę szybko. Ciasto jest zadziwiające: biszkopt nie opada, kroi się go na gorąco, po wyjęciu z piekarnika i wkłada w środek śmietanę. Zwykłą. Bez żadnych dodatków. Przykrywamy ją gorącym biszkoptem i… zaczyna się magia. Śmietana przekształca się w pyszny, gęsty krem. Nie wiem, jak to się dzieje, ale działa. Przepis podała aintno1. Sprawdziłam go wielokrotnie i polecam.Składniki:• 4 jajka• 1 szklanka mąki pszennej w tym 1 łyżka mąki ziemniaczanej• 1 szklanka cukru zwykłego w tym cukier waniliowy• 2 łyżeczki proszku do pieczenia• 0,4 - 0,5 litra śmietany 18 % (nie więcej)• truskawki do wyłożenia na ciasto• 1 galaretka truskawkowa• 1 galaretka agrestowa (lub inna)Sposób przygotowania:1. Galaretkę agrestową rozpuścić w 1,5 szklanki wody. Zostawić do stężenia. Pokroić w kostkę.2. Białka ubić mikserem, do sztywnych białek dodać cukier i ubijać dalej, aż cukier się rozpuści. 3. Następnie dodać po jednym żółtku i nadal ubijać mikserem.4. Do ubitej piany z cukrem i żółtkami wsypać przesiane mąki z proszkiem do pieczenia i lekko ,ale dokładnie, wymieszać.5. Przełożyć ciasto do tortownicy (26 lub 28 cm średnicy) z odpinanym brzegiem i wysmarowanej tylko masłem (nie posypanej bułką ani niczym innym). 6. Piec w rozgrzanym do 175-180 stopni piekarniku do zezłocenia się ciasta, około 35 - 40 minut. 7. Po upieczeniu wyjąć z piekarnika ciasto. Odpiąć brzeg gorącej formy. Przekroić  gorące ciasto na dwie części. Zdjąć górę ciasta. Dół zostaje w tortownicy - przypiąć brzeg formy z powrotem. 8. Na to gorące ciasto włożyć śmietanę. Rozsmarować ją równo, posypać galaretką pokrojoną w kostkę.9. Nałożyć uprzednio odciętą górną warstwę ciasta i lekko docisnąć.10. Ciasto stygnie. Na ostudzone wyłożyć tężejącą galaretkę z truskawkami. Smakuje znakomicie. Polecam. 