Dzisiaj mamy rodzinną uroczystość (chociaż nie tę, którą sugeruje dekoracja :))). A jak jest święto, musi być i tort. Ten, który Wam proponuję, zawsze przygotowuję na wyjątkowe okazje. Dlaczego? Bo jest naprawę pyszny. I prawdziwy. Robiły go moja mama (rzadko) i babcia, a teraz przygotowuję go ja. Zawsze smakuje rewelacyjnie. Biszkopt przekładany jest tradycyjnym kremem maślanym z dodatkiem owoców i czekolady oraz odrobiny spirytusu, który wyostrza smak. Kiedy tort pojawia się na stole, goście są zachwyceni. I mimo tego, że przygotowuję różne torty, na wyjątkowe okazje w mojej rodzinie jest zawsze tylko ten. Polecam.  Składniki:  Biszkopt: • 26 dag mąki • 26 dag cukru (6 dag zostawić do piany) • 5 jajek • 6 łyżek wody • 2 łyżeczki proszku do pieczenia  Można też upiec biszkopt z własnego, sprawdzonego przepisu.  Masa: • 2 kostki masła • 5 jajek • ¾ szklanki cukru • tabliczka gorzkiej czekolady • puszka ananasów • sok z 1/2 cytryny  Poncz: • 2 szklanki wody • 2 czubate łyżki cukru • kawałek wanilii lub cukier waniliowy • 2 łyżki spirytusu • zapach rumowy • sok z 1/2 cytryny   Dodatkowo: • polewa czekoladowa • płatki migdałów  Sposób przygotowania:  Biszkopt: Tortownica o średnicy 26 cm. Najlepiej upiec go dzień wcześniej. 1. Żółtka utrzeć z cukrem. Pod koniec ucierania dodać po łyżce wody.  2. Pianę ubić na sztywno z dodatkiem 6 dag cukru.  3. Na utarte żółtka wyłożyć ubitą pianę, na pianę wyłożyć przesianą mąkę wymieszaną z proszkiem do pieczenia. Wszystko dokładnie wymieszać.  4. Włożyć do tortownicy wysmarowanej masłem i wysypanej tartą bułką. Piec ok. 40 - 45 minut w średnio nagrzanym piekarniku. 5. Po ostudzeniu biszkopt przekroić na trzy krążki.      Masa: 1. Jajka ubijać na parze z cukrem aż masa zgęstnieje. 2. Masło utrzeć na puch i do utartego masła dodawać po łyżce ostudzonej masy jajecznej. 3. Masę podzielić na dwie części. Do jednej dodać rozpuszczoną tabliczkę gorzkiej czekolady. Do drugiej - sok z 1/2 cytryny (można próbować, czy nie jest zbyt kwaśna) oraz pokrojonego w kawałki i dokładnie osączonego ananasa.        Poncz: 1. Wodę zagotować z cukrem i kawałkiem wanilii (lub cukrem waniliowym). Ostudzić. Dodać spirytus, zapach rumowy i sok z cytryny do smaku.    Przełożenie tortu: 1. Krążki biszkoptu nasączyć ponczem.  2. Przełożyć najpierw jasną, później ciemną masą.      3. Boki tortu posmarować częścią masy czekoladowej. Można je ozdobić płatkami migdałowymi. 4. Wierzch polać polewą, ozdobić plastrami ananasa lub inaczej – według uznania.    Goście na pewno będą zachwyceni. Smacznego! 