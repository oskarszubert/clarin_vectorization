Młody wrócił wczoraj ze szkoły niemiłosiernie obładowany. Przydźwigał do domu zgrzewkę coli, reklamówkę wyładowaną kolorowymi szmatkami, plecak i worek. Pytam go, co to jest, a on oznajmił mi radośnie, że jutro robią z chłopakami Dzień Dziewczyn. Musiałam mieć dziwną minę, bo zaraz zaczął mi wyjaśniać, że kiedy był Dzień Kobiet, to mieli rekolekcje, więc teraz nadrabiają zaległości. W porę – pomyślałam i pytam – To co macie dla koleżanek? Okazało się, że dziewczyny dostaną po butelce coli, paczce chipsów i parze kolorowych męskich(!) bokserek. Dodał, że będzie świetny ubaw. Popatrzyłam na niego sceptycznie i pytam: A co macie dla pani? Młody spojrzał na mnie z wyższością i odparł: Nic, przecież pani to nie dziewczyna! Oczywiście zaczęłam mu wyjaśniać, że Dzień Kobiet…, że wychowanie…, że kultura… W końcu zaproponowałam, że upiekę mu ciasto, aby poczęstował koleżanki i przede wszystkim panią.Wspólnie wybraliśmy rafaello. Robi się je niezwykle szybko i jest to niewątpliwy atut tego wypieku. Puszysty biszkopt przełożony masą z bitej śmietany, połączonej z białą czekoladą i przykryty białą śmietanową czapą z wiórkami kokosowymi oraz płatkami migdałów, smakuje naprawdę wybornie. Sprawdza się zawsze i wszędzie, kiedy mamy ochotę na delikatne ciasto. Polecam.Składniki:Biszkopt:• 5  jajek• 1 szklanka mąki• 3/4 szklanki cukru• 1 łyżeczka proszku do pieczenia• cukier waniliowyKrem do przełożenia:• 1/2 litra śmietany kremówki• 2 tabliczki białej czekolady• 2 "Śnieżki" w proszkuKrem na wierzch:• 1/2 litra śmietany kremówki• 2 "Śnieżki" w proszku• paczka wiórków kokosowych (10 dag)• płatki migdałoweSposób przygotowania:1. Białka ubić z cukrem na sztywną pianę, dodać żółtka. 2. Do masy dodać przesianą mąkę z proszkiem do pieczenia. Wszystko dokładnie wymieszać. 3. Ciasto przełożyć do prostokątnej blaszki. Upiec biszkopt w 180 stopniach C (35 minut).Ostudzić i przekroić na dwa blaty.4. Przygotować krem do przełożenia: dobrze oziębioną śmietanę ubić na puch, dodać rozpuszczoną i ostudzoną czekoladę oraz Śnieżki. 5. Masą przełożyć biszkopt.6. Przygotować warstwę wierzchnią: ubić dobrze oziębioną śmietanę ze Śnieżkami. Wyłożyć na wierzch ciasta tworząc fantazyjne wzory. Posypać wiórkami kokosowymi i płatkami migdałowymi. 7. Włożyć do lodówki. Smacznego! 