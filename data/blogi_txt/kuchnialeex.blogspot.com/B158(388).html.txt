Grudzień zaskoczył mnie niespodziewanie. Dotarło to do mnie wczoraj, podczas rozmowy z koleżanką. Umawiałyśmy się na pewne działania, a ja powiedziałam: - Poczekajmy z tym do grudnia. Dziewczyna spojrzała na mnie przeciągle i dodała: - Jesteś ciągle zajęta i ciągle na wyjeździe, ale czas spojrzeć w kalendarz. Już jest grudzień. Rzeczywiście, jest. I to minęło już kilka dni tego wyjątkowego miesiąca. Czas wrócić do rzeczywistości. A ta jest bardzo przyjemna. Zaczął się przedświąteczny okres. Uwielbiam go: dźwięki kolęd, błyszczące światełka na choinkach, ozdoby i nastrój, którego z niczym porównać nie można. Atmosfera oczekiwania, podekscytowania jest niezastąpiona. Już planuję świąteczne wypieki, dania, które podam swoim bliskim i gościom. A w tym roku będę miała gościa na całe święta. Już się cieszę. W ciągu nadchodzących dni wypróbuję kilka nowych przepisów i zaproszę Was na dania świąteczne – bardziej i mniej wykwintne, ale zawsze smaczne. A dziś kolejny mój przepis, który wymyśliłam na andrzejki na bazie czarno – białego duetu. Ponieważ to dzień imienin mojego taty, wypiek musiał być pyszny. I był. Koniecznie spróbujcie.  Składniki: Biszkopt: • 6 jajek • 5 łyżek mąki pszennej • 1 łyżka mąki ziemniaczanej • 1 łyżka kakao • 1 łyżeczka proszku do pieczenia • ¾ szklanki cukru (w tym cukier waniliowy)  Masa: • 500 ml śmietany kremówki 30% lub 36% • 1 cukier waniliowy 32 g • 500 g serka mascarpone • 1 galaretka cytrynowa  Dodatkowo: • cukier puder • 1 galaretka agrestowa • 1 galaretka wiśniowa  Sposób przygotowania:  1. Przygotować  biszkopt według tego przepisu. 2. Biszkopt piec w blaszce o wymiarach  22x37 przez 40 minut w piekarniku nagrzanym do 175 stopni C (dół + termoobieg).   3. Ciasto ostudzić na kratce, zimne przeciąć na dwa blaty. 4. Galaretkę agrestową rozpuścić w 1 szklance wrzątku. Wylać na głęboki talerz i zostawić do zastygnięcia. Tak samo postąpić z galaretką  wiśniową. Kiedy galaretki stężeją, pokroić je w kostkę.   5. Galaretkę cytrynową rozpuścić w 1/4 szklanki wrzątku. Ostudzić, aby była letnia.   6. Mocno schłodzoną śmietanę wlać do wyższego naczynia, dodać cukier. Ubijać mikserem, aż zacznie gęstnieć.   7. Do śmietany dodać mascarpone, zmiksować na niskich obrotach na gładką masę. 8. Do masy śmietanowo – serowej dodać letnią galaretkę cytrynową, zmiksować na jednolitą masę.    9. Do masy śmietanowej dodać pokrojoną w kostkę galaretkę (oba rodzaje). Wymieszać.   10. Masą przełożyć blaty biszkoptu. Wierzch ozdobić cukrem pudrem. 11. Podawać z filiżanką kawy.    Smacznego. 