Wczorajszy Dzień Otwarty zakończył się sukcesem, chociaż tak naprawdę nasze działania będzie można ocenić dopiero po zakończeniu rekrutacji. Mam nadzieję, że zachwyceni gimnazjaliści podejmą we wrześniu naukę w naszej szkole. Bardzo na to wszyscy liczymy. Dziś powinnam mieć wolny piątek, ale nic z tego. O 11.00 w szkole odbywa się uroczystość zakończenia roku szkolnego dla klas maturalnych. Wśród nich jest także moja klasa zaoczna. W związku z tym muszę być z moimi uczniami, wręczyć im świadectwa, oddać dokumenty, pogratulować średniego wykształcenia i po prostu się z nimi pożegnać. Zaraz wychodzę do pracy, aby zmierzyć się z tymi wzruszającymi zadaniami. Ponieważ wczoraj wiedziałam, że dziś nie będę miała czasu, upiekłam dla dzieci i Daria pyszny przekładaniec miodowo – serowy z tego przepisu. Myślałam, że będzie to zwykłe ciasto na weekend, ale okazało się naprawdę znakomite. Polecam.  Składniki:  Ciasto: • 550 g mąki tortowej • 230 g cukru • 2 jaja • 250 g margaryny • 2 łyżki miodu • 2 łyżki mleka • 1 łyżeczka sody oczyszczonej • 1 op. cukru waniliowego (16 g)  Masa: • 1 kg twarogu 3-krotnie mielonego • 6 jaj • 230 g cukru • 20 dag masła • 1 budyń śmietankowy (na 0,5 l mleka) • 250 ml mleka • 1 op. cukru waniliowego (16 g) • olejek waniliowy i cytrynowy  Polewa: • 2 tabliczki gorzkiej czekolady • 1 pełna łyżka masła • 2 łyżki mleka • odrobina mielonych migdałów  Sposób przygotowania:  1. Z podanych składników zagnieść ciasto.  2. Podzielić je na 3 części.     3. Rozwałkować na 3 placki o grubości ok 0,5 cm.  4. Blachę do pieczenia wyłożyć papierem do pieczenia. Każdy placek piec oddzielnie w 180 stopniach ok. 15 minut (na złotobrązowy kolor). Wystudzić. Aby było szybciej, ja rozwałkowywałam ciasto na papierze, a później wyciągałam z blachy jeden placek (upieczony), a wkładałam drugi (do pieczenia).      5. Ser, jaja, masło, cukier i cukier waniliowy podgrzać w większym garnku na małym ogniu.       6. Gdy składniki się połączą i masa będzie gorąca, dodać cały czas intensywnie mieszając, budyń rozpuszczony w szklance mleka. Doprowadzić do wrzenia.    7. Dodać olejek waniliowy i cytrynowy.  8. Placki przekładać gorącą masą serową. Pozostawić do całkowitego wystudzenia.        9. Składniki polewy rozpuścić w kąpieli wodnej, połączyć, po czym polać ciasto polewą czekoladową i posypać mielonymi migdałami. Smacznego. 