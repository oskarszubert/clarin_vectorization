Upały są niesamowite. Nocą wyczekuję na chwilę ochłody, ale temperatura na termometrze o północy wskazuje 28 stopni C. Dobrze, że przynajmniej słońce zachodzi u nas normalnie. Białe noce, przy takim upale, byłyby trudne do zniesienia. A na upały najlepsze jest schłodzone wino musujące. Ostatnio miałam przyjemność wypróbować nowy produkt, który pojawił się na rynku win – Burnarj. Jest to jedyne na świecie wino musujące z pomarańczy. Produkowane jest w słonecznej Hiszpanii z najwyższej jakości pomarańczy rosnących na drzewkach w malowniczej Dolinie Gwadalkiwir w Andaluzji. Burnarj wytwarza się metodą naturalną. Fermentacja wina przebiega w butelce, w której wino się znajduje i w jakiej będzie sprzedawane. Dzięki wydzielaniu się dwutlenku węgla powstają piękne bąbelki. Burnarj występuje w trzech odmianach: wytrawne wino musujące z pomarańczy bez dodatku cukru, wytrawne wino musujące z pomarańczy, półwytrawne wino musujące z pomarańczy. Ja miałam okazję do wypróbowania tej ostatniej odmiany.  Wino zabezpieczone jest korkiem, którego nie da się po raz kolejny włożyć do butelki. Ma ciekawy, intensywnie żółty kolor i mnóstwo bąbelków. Smak wina jest naprawdę oryginalny – ja jednak wolę wina półsłodkie. Dario uznał, że to jest naprawdę dobre. Na pewno świetnie się sprawdzi jako dodatek do deserów. Intrygująco smakowało w połączeniu ze świeżymi truskawkami. Jeśli nie znacie tego wina, warto spróbować, choćby dla tego wyjątkowego i zaskakującego smaku. A więc wznosimy toast w pierwszy dzień lata. 