Zbliża się weekend, karnawał w pełni, więc dzisiaj proponuję Wam faworki. Zazwyczaj przypominamy sobie o tym kruchutkim przysmaku właśnie zimą, kiedy beztrosko bawimy się przed nadchodzącym postem. Ja przygotowuję faworki w iście hurtowych ilościach. Zresztą ciasto jest na tyle uniwersalne, że można z niego wykrawać różne kształty, a nawet lepić karnawałowe róże. Dzisiaj po powrocie do domu od razu zabrałam się do pracy. W przygotowaniu faworków pomagał mi syn, niezmiernie dumny, że uczestniczy w takim „fajnym” przedsięwzięciu. Wystarczyło kilka chwil, aby na stole pojawiła się pierwsza porcja chrustu. Smakuje wspaniale: delikatny, kruchutki, wprost rozpływa się w ustach. Jest tak pyszny, że zapominamy o kaloriach sięgając po następny i następny, i następny… I dobrze, w końcu karnawał jest tylko raz w roku.  Składniki:  3 płaskie łyżki cukru pudru sól 4 łyżki masła 5 żółtek 3 łyżki kwaśnej śmietany 1 łyżka spirytusu 30 dkg mąki cukier puder z cukrem waniliowym smalec do smażenia Sposób przygotowania:  1. W misce utrzeć cukier, szczyptę soli, masło, żółtka, śmietanę i spirytus. Przez sitko dosypujemy mąkę - tyle, aby ciasto dało się łatwo ucierać. ucierać przez 5 minut.  2. Utarte ciasto wyłożyć na stolnicę, wsypać resztę mąki i wyrobić elastyczne ciasto. Przykryć je ściereczką, ponieważ łatwo wysycha.  3. Odcinamy po kawałku, cienko wałkujemy i wycinamy nożem paseczki. każdy powinien mieć długość około 8 cm. W środku każdego paska nożem zrobić nacięcie, pasek przełożyć - formując faworki.  4. Smażyć w gorącym smalcu, do którego na początku wlewamy spirytus. Faworki usmażone na złoty kolor, osączyć na papierowych ręcznikach. Przełożyć na półmisek, posypać cukrem pudrem wymieszanym z cukrem waniliowym. Smakują rewelacyjnie. Polecam. 