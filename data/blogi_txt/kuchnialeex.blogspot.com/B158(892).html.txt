Tak dawno nie miałam wolnej soboty, że dzisiaj rano poczułam się trochę nieswojo. Jakoś wypadłam z sobotniego rytmu, na który składały się wcześniej zakupy, planowanie posiłków na kolejne dni i, oczywiście, niedzielnego obiadu. Wczoraj, kiedy dzieci już były w domu (Młody wrócił z wycieczki do Warszawy, byli na spotkaniu z astronautą polskiego pochodzenia, zwiedzali Centrum Techniki, a Gwiazdeczkę przywieźliśmy z uczelni), siedzieliśmy do późna i nie mogliśmy się nagadać. Każdy opowiadał o swoich wrażeniach. Dziś młodzież spała do późna. Chodziłam po cichutku po domu, aby ich nie obudzić. Nie odmówiłam sobie przyjemności, aby delikatnie uchylić drzwi do ich pokojów i popatrzeć, jak śpią. A potem poszłam do kuchni, aby przygotować im pyszną wiosenną sałatkę jajeczną na śniadanie. Trochę na przekór pogodzie, która nocą przypomniała zimę, oprószając wszystko delikatnie śnieżkiem.Składniki:• 7 jajek• 1 pęczek szczypiorku• 12 – 15 dag żółtego sera w plasterkach• 12 – 15 dag szynki w plasterkach• biały pieprz• odrobina soli• majonez KieleckiSposób przygotowania:1. Jajka ugotować na twardo, dokładnie ostudzić.2. Szczypiorek drobno posiekać.3. Wędlinę pokroić w kostkę.4. Plasterki sera pociąć w paski (uważać, aby nie były posklejane), a następnie w kostkę.5. Ostudzone i obrane ze skorupek jajka pokroić na spore kawałki.6. Całość pokrojonych składników wymieszać. Doprawić pieprzem i odrobiną soli. Należy uważać, bo wędlina jest zazwyczaj dość słona.7. Dodać kilka łyżek majonezu. Wymieszać. Podawać ze świeżym pieczywem.Smacznego. 