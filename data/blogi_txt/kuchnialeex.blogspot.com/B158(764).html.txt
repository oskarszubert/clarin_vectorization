Dziś mam dla Was prawdziwy rarytas – przepyszny sernik z musem czekoladowym według przepisu z kwestii smaku. Kiedy zastanawiałam się, jaki sernik upiec na święta, przeglądałam różne przepisy. W końcu wybrałam 3, ale ostatecznie zawołałam Gwiazdeczkę i zapytałam: - Córciu, to który upiec? Gwiazdeczka popatrzyła i zdecydowała: - Ten, mamuś. Ponieważ mi też się podobał, upiekłam. Nie dopatrzyłam się tylko jednego. Aby przygotować wierzch, sernik musi całkowicie wystygnąć. Mój sernik skończył się piec około 2.00 w nocy. Zostawiłam go do rana i następnego dnia przygotowałam mus. Sernik był hitem na świątecznym stole. Smakował wszystkim bez wyjątku. Jest znakomity, aby uczcić wyjątkowe chwile – te duże i te maleńkie, które są ważne tylko dla nas. Spróbujcie.  Składniki:  Spód: • 190 g ciasteczek (Pieguski z czekoladą i orzechami) • 50 g masła Masa serowa: • 500 g twarogu trzykrotnie mielonego • 500 g mascarpone • 1 i 1/4 szklanki cukru • 1 łyżka domowego cukru waniliowego • 3 łyżki mąki ziemniaczanej • 5 jajek  Na wierzch masy serowej:  • 400 g śmietany gęstej kwaśnej 18% + 1 łyżka cukru wanilinowego • na wierzch: starta czekolada mleczna i biała (opcjonalnie)  Mus z mlecznej czekolady: • 2 łyżeczki żelatyny • 300 g mlecznej czekolady • 750 ml śmietanki kremówki 36% (w tym 350 ml dobrze schłodzonej)  Sposób przygotowania:  1. Składniki na masę serową wyjąć wcześniej z lodówki, aby się ogrzały. Dno tortownicy o średnicy 26 cm z odpinaną obręczą wyłożyć papierem do pieczenia, zapiąć obręcz w taki sposób, aby papier był wypuszczony poza obręcz. Nadmiar papieru odciąć.   2. Przygotować spód sernika: ciasteczka zemleć w kubku blendera. Dodać masło, przez chwilę razem zmiksować, aż masa będzie miała konsystencję mokrego piasku. Masę wyłożyć na dno tortownicy mocno uklepując. Wstawić do lodówki.      3. Piekarnik nagrzać do 170 stopni C (dół + termoobieg). 4. Do misy miksera włożyć ser, mascarpone, cukier, cukier wanilinowy i mąkę ziemniaczaną. Miksować na średnich obrotach aż masa będzie gładka i jednolita przez około 1-2 minuty.      5. Dodawać po jednym jajku, miksując na małych obrotach przez około 30 sekund po każdym dodanym jajku.   6. Masę serową wylać na spód z ciasteczek, wyrównać powierzchnię i wstawić do środkowej części piekarnika. Piec przez 15 minut, następnie zmniejszyć temperaturę do 120 stopni C i piec przez kolejne 90 minut, do czasu aż masa serowa się zetnie (sernik może urosnąć, ale na pewno równo opadnie do odpowiedniej wysokości).    7. Upieczony sernik wyjąć z piekarnika i odczekać około 10 minut aż powierzchnia się wyrówna. W tym czasie przygotować warstwę śmietanową:  śmietanę 18% zmieszać z cukrem wanilinowym. Następnie wyłożyć  na wierzch sernika. Wstawić sernik z powrotem do piekarnika i piec przez 15 minut w 120 stopniach C.      8. Gotowy sernik wyjąć z piekarnika i ostudzić. Na ostudzony sernik wyłożyć mus. Mus przygotować w czasie, gdy piecze się sernik lub następnego dnia. 9. Przygotowanie musu: żelatynę wsypać do rondelka, wlać 2 łyżki wody i wymieszać. Odstawić do namoczenia na około 15 minut. 10. Czekoladę połamać na kosteczki i rozpuścić w kąpieli wodnej. 11. 400 ml śmietanki zagotować w rondelku. Resztę śmietanki wlać do miski i wstawić do zamrażarki do szybkiego schłodzenia (będziemy ją ubijać).   12. Namoczoną żelatynę podgrzewać na minimalnym ogniu aż całkowicie się rozpuści.   13. Do zagotowanej śmietanki dodać żelatynę (najpierw zahartować ją częścią śmietanki, tzn. dodawać po łyżce śmietankę do żelatyny za każdym razem mieszając, wystarczy dodać około 4 łyżek śmietanki, dopiero taką "zaprawioną" żelatynę dodać do śmietanki). Dokładnie wymieszać do rozpuszczenia się żelatyny. 14. Do śmietanki z żelatyną dodać roztopioną czekoladę, wlewając ją bezpośrednio do śmietanki, wymieszać na gładką masę.     15. Dokładnie ostudzić od czasu do czasu zamieszać. Na koniec wstawić do lodówki w celu schłodzenia.   16. Pozostałą część zimnej śmietanki (350 ml) ubić na sztywną pianę, dodać ją do ostudzonej czekolady i delikatnie wymieszać szpatułką lub łyżką. 17. Gotowy mus wyłożyć na sernik i wstawić do lodówki do czasu aż mus czekoladowy stężeje. Wtedy dopiero należy obkroić sernik nożem i wyjąć go z tortownicy. Wstawić na całą noc do lodówki lub na kilka godzin.     18. Podawać z filiżanką kawy. Smacznego. 