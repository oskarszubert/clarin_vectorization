Nareszcie! Doczekałam się tych wolnych chwil! Wprawdzie dzisiaj jest w mojej szkole święto patrona i jak co roku w tym dniu panuje spore zamieszanie, ale zapowiedziałam już dużo wcześniej, że nie przyjdę. W końcu w listopadzie nie miałam żadnego wolnego weekendu i po prostu muszę odpocząć. Rano naszykowałam Młodego do szkoły, zawiozłam do swojej szkoły upieczone na dzisiejszą uroczystość ciasta. No bo przecież mnie nie ma, ale ciasta upiec musiałam. Kto jak nie ty? – usłyszałam. A niech tam, już się tak naprawdę przyzwyczaiłam do tego, że wypieki na imprezy domowe i oficjalne zawsze obstawiam ja. Już od kilku dni słyszałam pytania, co upiekę? No i oczywiście zapewnienia dziewczyn, że od ciast zaczną degustację w czasie imprezy. Na święto patrona przygotowałam Wiśniową fantazję i Prince Polo. Życzyłam wszystkim smacznego i szybciutko się ulotniłam. Mam nadzieję, że będzie im smakowało :) Po drodze do domu zrobiłam szybkie zakupy i za moment zniknę w kuchni. Na jutrzejszą rodzinną uroczystość muszę … upiec ciasto. To przecież takie oczywiste. Mam już fajny przepis i wiem, że wyjdzie pysznie. Jutro zaproszę Was na nowy wypiek. A dzisiaj proponuję coś innego. Na obiad zrobię kapustę z grzybami. Bardzo lubię tę potrawę. Kojarzy mi się z dzieciństwem i świętami spędzanymi z babcią. Na Wigilię zawsze pojawiała się na stole. Babcia stawiała na samym środku duży półmisek pełen aromatycznej, ciemnej od suszonych grzybów kapusty. Bardzo ją lubiłam i dziś chętnie wracam do tego przepisu. Dzielę się nim  z Wami, ponieważ święta Bożego Narodzenia zbliżają się dużymi krokami. Może wśród tegorocznych wigilijnych potraw pojawi się także ta proponowana przeze mnie? Przepis jest naprawdę ciekawy, tym bardziej, że można go przygotować w dwóch wersjach: postnej i nie. Obie smakują wspaniale. Polecam.Składniki:• 1,5 kg kapusty kiszonej• 2 garście suszonych grzybów• 2 duże cebule• oliwa• mąka• sól/ wegeta, pieprz• ewentualnie 10 dag boczkuSposób przygotowania:1. Grzyby bardzo dokładnie wypłukać, zalać wodą i ugotować do miękkości. Odcedzić, ale wodę zostawić.2. Cebule pokroić w kostkę, przesmażyć na oliwie, ale nie na złoty kolor. Po przestudzeniu razem z grzybami przekręcić przez maszynkę lub drobno posiekać.3. Kapustę  posiekać. Jeśli będzie zbyt kwaśna, wypłukać. Włożyć kapustę do garnka, zalać wodą, zagotować. Odcedzić, ale wodę zostawić, może się przydać.4. Kapustę zalać wodą pozostawioną z gotowania grzybów. Gotować ok. 1 godz. Po tym czasie dodać zmielone lub posiekane grzyby i cebulę. Wymieszać, doprawić wegetą i pieprzem. Gotować do miękkości kapusty. Jeśli potrawa okazałaby się za mało kwaśna, należy dolać nieco zostawionej wcześniej wody. Jeśli kwaśność jest właściwa, woda nie będzie nam już potrzebna.5. Jeśli danie ma być postne, lekką zasmażkę przygotować z odrobiny oliwy i mąki (rozgrzać na patelni oliwę, wsypać mąkę, smażyć do zezłocenia mąki. Wlać na patelnię trochę wody lub wywaru z kapusty, rozmieszać, dodać do garnka z potrawą, aby nieco ją zagęścić).6. Jeśli kapusta nie musi być postna, zasmażkę można przygotować na boczku ( z pokrojonego w kostkę boczku wytopić tłuszcz, dalej postępować jak wyżej).Danie jest bardzo proste, mam nadzieję, że zechcecie wykorzystać je w swoich domach. Smacznego.Przepis dodany do akcji:Wasze pomysły na smaczne obiady 