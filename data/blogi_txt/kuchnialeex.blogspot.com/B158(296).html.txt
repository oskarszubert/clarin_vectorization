Jestem chora. Dopadło mnie poważne choróbsko będące efektem nerwów, stresu i … genetyki, niestety. To nie jest nowa rzecz, ostatnio jednak dane mi było trochę zapomnieć o tym, że powinnam na siebie uważać. Trudno, teraz kilka dni muszę leżeć w domu, opanować niepokojące objawy i systematycznie brać leki. Życie… Prawdę mówiąc, trochę mnie przestraszył mój pan doktor. Trochę zmartwił. Jakoś tak… byle jak się zrobiło. Może rzeczywiście muszę się poważnie za siebie wziąć? Jak zapewne większość ludzi, mam tendencję do bagatelizowania pewnych sygnałów, spychania swoich problemów na plan dalszy. Dopiero jak coś się dzieje naprawdę złego, zaczynam działać, wierząc, że tabletka jest antidotum na wszystkie kłopoty. A nie jest. Ta prawda spadła dziś na mnie nieoczekiwanie. Dotarła z dość dużą siłą. Tabletka nie jest antidotum, niestety. Szkoda. Ale dość marudzenia, ludzie tego nie lubią. Podobno na stres dobrym rozwiązaniem jest coś smacznego. No to zapraszam na konkretne jedzenie. Dziś serwuję golonkę. Do tej pory robiłam już golonkę w piwie i pyszną golonkę wg mojego przepisu. Teraz nadeszła pora na golonkę w bejcy. Ma ciekawy smak i jest naprawdę smaczna. Ja wprawdzie wolę poprzednie wersję, ale moim gościom bardzo smakowała. Polecam do wypróbowania.  Składniki:  • 2 średnie golonki • 2 marchewki • 1 pietruszka • kawałek pora • 1 – 2 liście laurowe • sól, pieprz (kilka ziarenek)  Bejca: • 1 szklanka piwa • 1 łyżka miodu • 1 łyżka octu winnego • 1 łyżka musztardy  • 6 ząbków czosnku • 1 łyżeczka pieprzu mielonego • 1 łyżeczka papryki słodkiej • sól • olej  Sposób przygotowania: 1. Golonki oprawić (usunąć włoski, ewentualnie opalić), włożyć do garnka. 2. Włoszczyznę oczyścić, umyć i włożyć do garnka. Zalać zimną wodą. Dodać liście laurowe i pieprz. Doprawić solą. 3. Gotować na małym ogniu ok. 2 godzin. Mięso ma być miękkie, ale nie rozpadać się. 4. Przygotować bejcę: do miseczki wlać piwo, dodać miód, ocet i musztardę. Wymieszać. Doprawić czosnkiem przeciśniętym przez praskę, papryką, solą i pieprzem. 5. Golonki wyjąć, skórę delikatnie naciąć w kratkę.    6. Włożyć je do wysokiego naczynia żaroodpornego, polać bejcą tak, aby dostała się w każde nacięcie. Lekko skropić olejem. Naczynie przykryć.    7. Golonki wstawić do piekarnika nagrzanego do 190 stopni C (dół + termoobieg) na 1,5 godziny.   8. Upieczone golonki podawać od razu po upieczeniu z wyrazistymi dodatkami. Smacznego. 