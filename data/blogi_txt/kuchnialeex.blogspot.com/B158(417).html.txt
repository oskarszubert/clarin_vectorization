Lubicie krupnik? Moje dzieci długo nie mogły się przekonać do tej pożywnej, staropolskiej zupy. Jadły ją w przedszkolu i nie smakowała im. Dopiero po kilku próbach namówiłam je do zjedzenia domowego krupniku. Kiedy go ugotowałam, usłyszałam: - Mamuś, to wcale nie jest krupnik! To jest dobra zupa! - Widać panie kucharki w przedszkolu miały inny przepis – odparłam. Od tego momentu krupnik jest jedną z ulubionych zup w moim domu. Pożywny, z kawałkami mięsa, jarzyn i z krupami, czyli staropolską kaszą, szybko zaspokoi głód. A przy tym jest naprawdę smaczny. Polecam.  Składniki:  • 2 skrzydełka drobiowe • 2 średnie marchewki • 1 korzeń pietruszki • kawałek pora • ½ szklanki drobnej kaszy jęczmiennej • ziemniaki • sól, pieprz – do smaku • kostka drobiowa Knorr’a   Sposób przygotowania:  1. Kawałki mięsa opłukać, włożyć do garnka, zalać zimną wodą i wstawić na gaz. Zagotować. Włożyć oczyszczony por i kostkę drobiową. 2. Kaszę wsypać do szklanki i wypłukać: zalać zimną wodą i zamieszać (woda zrobi się mętna). Odlać wodę. Ponownie zalać kaszę wodą, odcedzić. Czynność powtarzać kilka razy, aż woda po wlaniu do kaszy będzie przezroczysta. Wypłukaną kaszę od razu dodać do gotującego się wywaru z mięsem.        3. Kaszę i mięso gotować 15 minut. W tym czasie obrać marchew i pietruszkę, umyć, zetrzeć na tarce o dużych oczkach. Dodać do wywaru. Gotować kolejne 15 – 20 minut na małym ogniu.    4. Ziemniaki obrać, umyć, pokroić w kostkę, zalać niewielką ilością zimnej wody. Włożyć ziemniaki do zupy. Gdyby wygotowała się z niej woda, można dolać tę, którą zalaliśmy ziemniaki. 5. Doprawić zupę solą, pieprzem, wegetą. Gotować do miękkości ziemniaków. Podawać posypaną zieloną pietruszką.    Smacznego. 