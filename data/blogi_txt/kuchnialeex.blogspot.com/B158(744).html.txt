Piękny dzień. Obudziło mnie słońce. Jego promienie przedzierały się przez paseczki żaluzji i ogrzewały mi twarz. Bez pośpiechu wstałam, wyszykowałam Młodego do szkoły. Ekspres cichutko szumiał, a po chwili kuchnia wypełniła się cudownym aromatem kawy. Piłam ją powoli, przyglądając się mojemu królikowi. Mufka szalała w klatce. Chrupała z miseczki ziarna i kawałki suszonych owoców, podgryzała wapienną kostkę, co chwila znikały w jej pyszczku długie źdźbła siana, które wyciągała z paśniczka. Gdy zobaczyła, że ją obserwuję, podeszła do poidełka i zaczęła za nie szarpać. Rozbawiła mnie. Znam ją doskonale i wiem, że to znak, abym wreszcie się ruszyła i do niej podeszła. Z poidełkiem zawsze radzi sobie świetnie, ale gdy jestem obok, udaje, że nie może się napić. Wówczas podchodzę i dotykam pojemnika z wodą, a „moja puchata dziewczynka” pije do woli, jakby moja ręka nagle odblokowała przepływ płynu. Potem nadeszła pora codziennych pieszczot. Musiałam ją uczesać, podsuwała mi pod rękę swój nosek, abym ją podrapała. Oczywiście zrobiłam to, a ona tylko leciutko mruczała. Kochane stworzonko.Mam plany na dziś. Nie idę do pracy (!!!!), więc posprzątam dom, a później wyczaruję dla moich chłopaków coś pysznego. Ja jestem na diecie, ale oni nie, więc dzisiaj specjalnie dla nich podam na obiad schab po rusku. Zaproponowałam im tradycyjnego schabowego, ale jednogłośnie stwierdzili, że wolą, jak coś wymyślę. Przepis znalazłam tutaj. Jestem pewna, że będą zadowoleni. Składniki:• kilka plastrów schabu bez kości (jeśli są małe, można przeznaczyć 2 na osobę)• 1 cebula• 2 łyżki gęstego majonezu (ja używam kieleckiego)• kilka plasterków żółtego sera• oliwa• przyprawy: Delikat do mięs Knorr’a, słodka papryka, czosnek, sól, pieprzSposób przygotowania:1. Plastry mięsa opłukać pod zimną wodą, lekko rozbić, oprószyć przyprawami.2. Ułożyć mięso w naczyniu żaroodpornym skropionym oliwą i wstawić do lodówki na kilka godzin lub na całą noc.3. Cebulkę obrać, pokroić w kostkę, wymieszać z majonezem.4. Na plastrach mięsa rozłożyć porcje cebuli z majonezem. Przykryć plasterkami żółtego sera, oprószyć papryką.5. Wstawić do zimnego piekarnika. Piec 45 minut w 200 stopniach C bez przykrycia. Podawać po przyrządzeniu.Smacznego. 