Zbliża się Tłusty Czwartek, nie sposób więc nie przygotować któregoś z tradycyjnych wypieków. Na pączki przyjdzie czas dopiero jutro. Upiekę je ze swojego tradycyjnego przepisu. A dzisiaj zapraszam na faworki. Ten przepis znalazłam w swoich zbiorach już rok temu, ale wówczas było za późno, by się nim z Wami dzielić. W tym roku nadszedł jego czas. Faworki z tego przepisu są znakomite: leciutkie jak mgiełka, kruchuteńkie, doskonałe. Miarą tej idealnej kruchości były … porządki w mojej kuchni. Kiedy już ułożyłam przepięknie usmażone faworki na paterze i oprószyłam je waniliową mgiełką cukru pudru, sięgnęłam po jednego i podniosłam go do ust. Nie doniosłam. Rozprysł się w powietrzu, a odrobinki ciasta i pudrowy puszek znalazł się na mojej bluzce i na podłodze. Sprzątanie miałam zagwarantowane. Kruchość faworków też. Tylko pamiętajcie – warunkiem uzyskania takiej lekkości ciasteczek jest cieniuteńkie rozwałkowanie ciasta. Każdy faworek przed usmażeniem powinien być prawie przezroczysty. Wtedy wyjdą idealne. No i jeszcze jedno, podając je gościom, koniecznie przygotujcie dla każdego talerzyk. W innym wypadku zagwarantujecie sobie nie tylko zachwyt poczęstowanych, ale również sprzątanie pokoju :) Polecam. Składniki (na dwie duże patery faworków):  Ciasto: • 3 szklanki mąki pszennej  • szczypta soli • 5 żółtek • 1 płaska łyżka cukru pudru • 200 g gęstej kwaśnej śmietany 18% • 1 łyżka spirytusu oraz: • smalec lub inny tłuszcz do smażenia • cukier puder wymieszany z cukrem wanilinowym  Sposób przygotowania:  1. Mąkę przesiać na stolnicę, dodać sól, żółtka, spirytus, cukier puder i śmietanę. Wyrobić elastyczne ciasto. Na początku może być zbite i dość trudne do zagniecenia, ponieważ nie ma w nim masła. W miarę wyrabiania zrobi się miękkie, zwarte, elastyczne. Wyrabiamy je około 10 minut.     2. Wyrobione ciasto wybijać wałkiem. Bijemy, ile mamy siły. Ciasto podczas wybijania będzie się spłaszczało. Składam je na pół i znów wybijam, składanie powtarzając kilka razy. Na powierzchni ciasta powinny się pojawić maleńkie pęcherzyki powietrza. Wówczas ciasto wkładamy do woreczka i wkładamy na 40 minut do lodówki, aby odpoczęło w chłodzie.    3. Schłodzone ciasto wyjąć na stolnicę, przykryć ściereczką, aby nie obsychało. Odkrajać po kawałku. Każdą porcję ciasta cieniuteńko rozwałkować (nie trzeba podsypywać mąką, ciasto zupełnie się nie klei). Pociąć na pasy 3x12 cm (nie dłuższe niż średnica garnka).   4. W środku każdego paska ciasta zrobić nacięcie, przez które przełożyć jeden koniec faworka. Przygotowane ciastka kłaść na desce, przykryć ściereczką, aby nie obsychały.    5. W szerokim rondlu rozgrzać smalec do 180 stopni C. Jeśli nie mamy termometru cukierniczego (ja nie mam), wystarczy wrzucić kawałeczek ciasta na tłuszcz. Jeśli od razu wypłynie, temperatura jest właściwa. Do rondla wkładać po kilka faworków. Po kilku sekundach, gdy się lekko zezłocą, przewrócić je na drugą stronę. Ja pomagam sobie długim patyczkiem do szaszłyków.     6. Usmażone faworki wykładać na papierowy ręcznik do odsączenia z tłuszczu.   7. Lekko przestudzone układać na paterze i oprószyć cukrem pudrem wymieszanym z cukrem waniliowym.    Smacznego. 