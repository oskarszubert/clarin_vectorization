Po wczorajszym obiedzie znów zostało mi mięso z rosołu. Kilka razy proponowałam Wam, jak je wykorzystać, ale dzisiaj wymyśliłam coś nowego. Postanowiłam przygotować w mojej kuchni pyszny i szybki obiad – pulpety w sosie pomidorowym. Działałam intuicyjnie, ale efekt jest warty zaprezentowania. Pulpeciki robi się kilka chwil, są delikatne, w sam raz dla dorosłych i dzieci. Można, dla zaostrzenia smaku, dodać do nich cebulkę jeśli lubimy). Spróbujcie, jestem pewna, że Wam posmakują. Składniki:    • gotowane mięso (drobiowe i wołowe, ale może być dowolne) • marchewka gotowana • sucha bułka (lub trochę bułki tartej) • jajko (1 lub 2 zależy od ilości mięsa) • przyprawy • koncentrat pomidorowy • bazylia • odrobina mąki • opcjonalnie - cebula  Sposób przygotowania:  1. Gotowane mięso rozdrobnić, dodać marchewkę i zmielić bardzo dokładnie. Ja robię to w małym robocie brauna, wtedy ma ono taką konsystencję jak na pasztet. 2. Namoczyć suchą bułkę w wodzie, kiedy zmięknie, odcisnąć i dodać do mięsa. Wbić jajko, dodać przyprawy i wyrobić mięso, aby stanowiło zwartą masę (nie może się rozpadać). 3. Z masy mięsnej formować pulpeciki, obtaczać je w mące.    4. Do garnka wlać ok 1,5 szklanki wody, dodać 1/2 słoiczka koncentratu pomidorowego, doprawić pieprzem, wegetą, maggi i bazylią. Zagotować. Pulpeciki przełożyć do garnka.      5. Na 10 minut przed podaniem zalać je wrzącym sosem. Gotować około 5 minut. Dłuższe gotowanie nie jest potrzebne, ponieważ pulpeciki są z gotowanego mięsa.    6. Podawać polane sosem do pieczywa, ziemniaków lub innych dodatków. Pulpeciki są bardzo delikatne, ich smak zaostrza sos pomidorowy. Jeśli ktoś woli ostrzejszy smak, można do mięsa dodać zmieloną cebulę.   Smacznego. 