Dziś szykuję się do kolejnego weekendu z arkuszami maturalnymi. Na szczęście jutro Dario zostawi mi samochód, więc nie będę musiała jechać z dziewczynami. Bardzo je lubię, ale… jakoś wolę sama jeździć autem. Włączam wtedy ulubioną muzykę, śpiewam i cieszę się drogą. A przy okazji cieszę się także, że nikt mnie nie słyszy. Taka chwila relaksu przed kilkunastoma godzinami pracy intelektualnej jest mi bardzo potrzebna. Ale to dopiero jutro. A dziś jest mój ukochany wolny piątek. Muszę przygotować dla chłopaków jakiś zapas jedzenia, bo znów przez dwa dni będę poza domem. Na obiad upiekę pstrągi. Tym razem przyrządzę je w folii aluminiowej z dodatkiem płatków migdałowych. Będą pyszne – aromatyczne, soczyste i zdrowsze niż usmażone na patelni. Polecam.Składniki:• 1 duży sprawiony pstrąg• 1 łyżka oliwy• przyprawa do ryb• sól (lub wegeta)• sok z cytryny• płatki migdałowe• odrobina masła (opcjonalnie)Sposób przygotowania:1. Sprawionego pstrąga opłukać dokładnie pod bieżącą wodą. Posypać solą i przyprawą do ryb.2. Tak przygotowanego pstrąga włożyć do lodówki na około 1 godzinę.3. Rybę skropić sokiem z cytryny.4. Do środka ryby można włożyć kawałeczek masła (nie jest to konieczne).5. Po wierzchu posypać pstrąga płatkami migdałowymi.6. Przygotować folię aluminiową. Na jej środek wylać oliwę, lekko ją rozprowadzić.7. Na tak przygotowaną folię położyć pstrąga.8. Rybę dokładnie zawinąć w folię. Włożyć pstrąga do piekarnika.9. Piec 30 minut w temperaturze 190 stopni C.10. Kiedy ryba kończy się piec, na suchej patelni zrumienić płatki migdałowe.11. Jeśli nie jesteśmy na diecie, możemy roztopić w rondelku nieco masła i na nim zrumienić płatki migdałowe.12. Na wierzch ryby wyłożyć zrumienione płatki. Danie podawać gorące.Smacznego. 