Ostatni dzień stycznia. Strasznie szybko zleciał ten miesiąc. I był taki sobie, raczej ciężki. Mam nadzieję, że kolejne okażą się łaskawsze. W tym tygodniu czekają mnie w pracy spore wyzwania. Oprócz stopni, o których pisałam, mamy zamiar nakręcić film promocyjny. Już od wtorku zaczynamy przygotowania. Wszyscy jesteśmy podekscytowani i ciekawi końcowego efektu. Pewnie będzie świetny, ale nie ma co zapeszać. Zobaczymy.Dziś, na zakończenie miesiąca, proponuję Wam… cukier waniliowy. Nie taki, jaki znamy z kupowanych w sklepie torebeczek z dodatkiem waniliny, ale prawdziwy cukier z prawdziwą wanilią. Przyznaję, że ja bardzo lubię smak sztucznej wanilii. Dopiero niedawno postanowiłam sprawdzić, czy jest on podobny do oryginału. Okazało się, że nie jest podobny. Zupełnie nie. Byłam trochę rozczarowana, ale prawdziwa wanilia też jest pyszna, tylko musiałam się do niej trochę przyzwyczaić. A skoro już ją miałam w domu, postanowiłam ją właściwie wykorzystać.Składniki:• 2 strąki wanilii• cukier białySposób przygotowania:1. Strąki wanilii pociąć na kawałki, każdy z nich dodatkowo rozciąć, aby uwolnić jak najwięcej smaku i aromatu.2. Do słoiczka lub szczelnego pojemnika wsypać 1/3 cukru, włożyć kilka kawałków wanilii. Nasypać kolejną warstwę cukru i znów włożyć kawałki wanilii. Czynność powtarzać do wyczerpania składników.3. Cukier z wanilią zostawić w szczelnie zamkniętym pojemniku na kilka dni. Po tym czasie jest gotowy do dodawania do deserów i wypieków. Można go przechowywać bardzo długo.Polecam. 