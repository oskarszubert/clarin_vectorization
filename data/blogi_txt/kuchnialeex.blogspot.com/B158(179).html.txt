Piękna niedziela już prawie za nami. Słońce tak świeciło, że miałam wrażenie, jakby jesień była dopiero tuż, tuż. Tylko pożółkłe liście spadające leniwie z lekkimi podmuchami wiatru rozwiewały to wrażenie. Przedpołudnie spędziłam w kuchni przygotowując obiad i pyszne ciasto cynamonowe. Spieszyłam się, bo wiedziałam, że wkrótce Młody wróci z grzybów, na które wybrał się razem z dziadkiem. I rzeczywiście, dość szybko obaj dotarli do domu z koszem pełnym podgrzybków. Już od progu pytali, czy to u nas tak pięknie pachnie ciasto. Po chwili wszyscy siedzieliśmy przy stole z kubeczkami kawy, odrywając porcje aromatycznego wypieku. Może i Wy się skusicie na kawałek?  Składniki:  • 1/2 kg mąki pszennej  • 1 opakowanie drożdży instant (7g)  • szklanka cukru • 1 jajko + 1 żółtko  • 1,5 łyżki cynamonu • 125 g  kostki masła  • 1 szklanka mleka   • 1 żółtko  • łyżka mleka Sposób przygotowania:  1. Drożdże wymieszać z mąką i ½ szklanki cukru.    2. Masło rozpuścić  w mleku, ostudzić i  dodaj do suchych składników.      3. Dodać do ciasta jajko i żółtko, wyrabiać, aż zacznie odstawać od miski. Odstawić do wyrośnięcia na przynajmniej 1 godzinę.       4. Wyrośnięte ciasto rozwałkować na stolnicy.   5. Ciasto posmarować żółtkiem wymieszanym z 1 łyżką mleka, posypać cynamonem z pozostałym cukrem.     6. Tak przygotowane ciasto przekroić wzdłuż na trzy części. Położyć jedna na drugiej.    7. Pokroić w kwadraty. Ułożyć je jeden na drugim.    8. Kwadraty z ciasta ułożyć w blaszce o wymiarach 22 x 9 cm wyłożonej papierem do pieczenia. Zostawić w ciepłym miejscu do wyrośnięcia na około ½ godziny. 9. Piec około 45 minut w temperaturze 200 stopni C.    10. Ostudzić na kratce.    Smacznego. 