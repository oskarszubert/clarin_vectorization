Tuż przy ogrodzeniu mojej szkoły jest Lidl, więc po pracy często wstępuję tam na szybkie zakupy. Pamiętam swoje pierwsze odwiedziny w sklepie tej sieci. Nie bardzo się orientowałam, jak wykorzystać różnorodne produkty. Nadruki na opakowaniach niewiele mówiły, niekiedy były wyłącznie w języku niemieckim. I wtedy Gwiazdeczka wróciła z Niemiec. O, Lidl jest! – zachwyciła się. No jest, ale kupuję tam tylko kilka rzeczy- odpowiedziałam. No coś ty? Przecież Tina i Tom też robili zakupy w Lidlu. Pokażę Ci – powiedziała córcia. Poszłyśmy do sklepu razem, cały czas gadając. W środku Gwiazdeczka opowiedziała mi po kolei, do czego wykorzystywać różne, wówczas dla mnie nowe produkty, jak je przyrządzać i jak smakują. Od tamtej pory minęło już kilka ładnych lat. Zakupy nadal robię w Lidlu, więc mam okazję poznawać i próbować produktów z różnych stron świata. Tam też odkryłam oryginalny, pyszny owoc – liczi, nazywany również chińską śliwką. Jeśli go jeszcze nie próbowaliście – polecam. Ma oryginalny, orzeźwiający smak i zaskakującą budowę: suchawą, cienką skórkę, pyszny miąższ i dużą pestkę. Liczi jest znakomitym źródłem witaminy C i żelaza. Świetnie smakuje w każdej postaci – i świeże, i w puszce. Ostatnio dostałam ciekawą propozycję współpracy z firmą Lidl. Bardzo się ucieszyłam, bo naprawdę lubię ich produkty i często z nich korzystam. Kilka dni temu do mojego domu dotarło pudło z produktami azjatyckimi. Poproszono mnie, abym wypróbowała je i zaprezentowała na blogu. Zgodziłam się z przyjemnością, ponieważ bardzo lubię tematyczne tygodnie w kuchni Lidla. Obejrzałam produkty – niektóre wzięła do wypróbowania Gwiazdeczka, inne zostawiłam, jeszcze inne dokupiłam.    Produkty podzieliłam na grupy, które będę łączyć w kolejnych daniach. Zaczęłam wczoraj od malibu z mleczkiem kokosowym, a dziś serwuję sałatkę owocową – najłatwiejszą, pyszną, z azjatyckimi owocami zanurzonymi w mleczku kokosowym lub, dla starszych, w malibu. Wystarczy kilka chwil i pyszny deser mamy przed sobą. Sałatkę można podać jako samodzielny deser, może być też pysznym dodatkiem do ciast. Koniecznie spróbujcie. Polecam.  Składniki (na 2 porcje):  • ½ średniego dojrzałego ananasa • 1 puszka liczi bez pestek • malibu z mleczkiem kokosowym  lub zamiast malibu  • kilka łyżek mleczka kokosowego • 1/3 szklanki mleka skondensowanego niesłodzonego • cukier do smaku  Sposób przygotowania:  1. Liczi odcedzić, syrop zostawić.   2. Każdy owoc przekroić na ćwiartki. Przełożyć do miseczki.   3. Ananasa obrać, pokroić w niedużą kostkę. Pamiętać o twardego wycięciu środka.    4. Owoce wymieszać.  Jeśli macie ochotę, możecie dodać też innych, które wzbogacą smak sałatki. Moja propozycja jest tylko bazą. 5. Schłodzone malibu przelać przez siteczko do sosjerki. Dodać kilka łyżek syropu z liczi. Wymieszać.    6. Każdą porcję owoców podawać polaną malibu.   7. Jeśli deser chcemy podać dzieciom, trzeba przygotować inny sos: mleczko kokosowe zmiksować z mlekiem skondensowanym, cukrem i kilkoma łyżkami syropu z liczi.   Smacznego. 