Czy też macie wrażenie, że ceny w sklepach zwariowały? Każdego dnia na codziennych zakupach patrzę z niedowierzaniem na półki, bo kwoty na etykietach zmieniają się jak w kalejdoskopie. Szkoda tylko, że nasze pensje nie rosną w tym tempie. Tak naprawdę wcale nie rosną, a przez szalejącą inflację zarabiamy po prostu mniej. Czasami się zastanawiam, czy jestem tak niegospodarna, czy w takich trudnych czasach przyszło nam żyć? No bo przecież jeść trzeba. Tym bardziej, że święta za pasem. W czasie nadchodzących świąt na naszym stole na pewno pojawią się śledzie. Wszyscy je lubimy, więc nie może ich zabraknąć. W tym roku, obok tradycyjnych i w pomidorach, zaproponuję moim bliskim śledzie z czosnkiem i majerankiem według tego przepisu. Obok niech nie można przejść obojętnie: albo się je lubi, albo nie. Jeśli nie przeszkadza Wam czosnek i przepadacie za majerankiem, ten smak jest zdecydowanie dla Was. Podaję składniki na małą porcję, jeden słoiczek. Oczywiście ich ilość można zwiększyć, dostosowując do potrzeb i apetytów. Polecam.  Składniki:   • 50 dag solonych płatów śledziowych • majeranek otarty • 5 ząbków czosnku • 1 duża cebula • olej najlepiej lniany  Sposób przygotowania:  1. Śledzie wymoczyć. Osączyć z wody i pokroić w romby.    2. Cebulę pokroić w piórka. Czosnek obrać.    3. Układać warstwami w słoju przesypując je majerankiem(dość obficie).    4. Każdą warstwę posypywać przeciśniętymi przez praskę ząbkami czosnku. Można także rozgnieść ząbki czosnku i wówczas do potrawy przejdzie tylko smak, zaś kawałki czosnku zostaną w słoiczku.    5. Na każdej warstwie ułożyć pokrojoną w piórka cebulkę- może być sparzona. 6. Zalać olejem. Odstawić na 2-3 dni, żeby smaki się wymieszały.      7. Składniki dodajemy wg smaku. Ja dodaję dość sporo czosnku, a majeranku ma być tyle, żeby zawiesina olejowa była ciemna.    Smacznego. 