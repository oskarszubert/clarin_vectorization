Od rana jestem w biegu. Nadrabiam zaległości kuchenne z całego tygodnia. Wiadomo, rok szkolny zaczął się na dobre, więc muszę dzielić czas na obowiązki i przyjemności. I dobrze, bo w życiu musi być równowaga.  No i w ramach tej równowagi już kilka dzisiejszych godzin podzieliłam między dokumenty, a przygotowywanie imprezy grillowej dla młodzieży. Oczywiście mojej domowej, osobistej młodzieży:) Wymyśliłam bardzo fajny i smaczny farsz wegetariański do cukinii, na który wkrótce Was zaproszę. Poza tym znów przygotowałam szaszłyki, ale nie takie, jak dotychczas. Dziś zaproponowałam je w innej, nowej wersji. Spróbujcie koniecznie takiego połączenia składników. Nie tylko ślicznie wyglądają, ale też świetnie smakują. Polecam. Składniki:  • chudy boczek wędzony i parzony (lub gotowany) • papryka czerwona (mogą też być inne kolory) • małe pieczarki • cebulka dymka • cebula czerwona • kiełbasa śląska • parówki (wasze ulubione) • oliwa • przyprawa do grilla (ja używam klasycznej Kotanyi)  Sposób przygotowania:  1. Przygotować wszystkie składniki: pokroić boczek na grubsze plasterki, kiełbasę, parówki i cebulę w talarki, paprykę na kawałki, obrane pieczarki mogą być całe lub przekrojone na pół. 2. Produkty nadziewać na szpadki w dowolnej, ale powtarzalnej kolejności. 3. Szaszłyki lekko skropić oliwą i oprószyć przyprawą do grilla. 4. Piec na ruszcie (lub grillu elektrycznym) do zrumienienia się produktów.   Smacznego. 