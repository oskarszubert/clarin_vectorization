Miałam przez kilka dni nie piec ciast, ale kiedy zobaczyłam ten przepis u Komarki, wiedziałam, że muszę, po prostu muszę go wypróbować. Nie przepadam za kwaśnymi porzeczkami i cierpkim agrestem, więc zamiast nich użyłam śliwek. Miałam nawet taką samą foremkę, która leżała w kuchennej szufladzie czekając na wykorzystanie.  Upiekłam. I co? Po pierwsze - ciasto zaskakuje smakiem. Po drugie – jest niezwykle łatwe w przygotowaniu. Robi się je podobnie do muffinek. Kilka składników mieszamy ze sobą, przelewamy do formy i gotowe. Jeszcze trochę owoców na wierzch i czekamy, aż pięknie zarumieni się w piekarniku. Jeszcze obłoczek cukru pudru i możemy delektować się pysznym ciastem. Spróbujcie. Składniki:  • 200 g mąki • 200 g kwaśnej śmietany 12% lub 18% • 150 g cukru • 2 jajka • 1 i 1/2 łyżeczki proszku do pieczenia • 1 łyżeczka soku z cytryny • szczypta soli • 150 g śliwek lub innych owoców • cukier puder  Sposób przygotowania:  1. Jajka utrzeć z cukrem na najwyższych obrotach miksera na puszystą, prawie białą masę. Powinno to trwać kilka dobrych minut.    2. Dodać śmietanę i delikatnie wymieszać trzepaczką do połączenia składników.    3. Mąkę przesiać i wymieszać z proszkiem do pieczenia, solą i sokiem z cytryny. Dodać do masy śmietanowo- jajecznej i wymieszać na najmniejszych obrotach miksera.     4. Piekarnik rozgrzać do 180 stopni, jeśli używacie piekarnika z termoobiegiem wystarczy rozgrzać go do temperatury 175 stopni C w opcji dół + termoobieg. 5. Foremkę do mini-keksów wysmarować masłem i wypełnić ciastem. Jeśli nie mamy takich foremek, ciasto można też upiec w tortownicy o średnicy około 21 cm.    6.Na wierzchu ułożyć umyte pozbawione pestek, pokrojone na kawałki śliwki.    7. Piec około 30 minut, aż ciasto urośnie i będzie sprężyste. Sprawdzić patyczkiem, czy jest gotowe.   8. Ostudzone małe keksy oprószyć cukrem pudrem.    9. Świetnie smakują z filiżanką ulubionej kawy.   Smacznego. 