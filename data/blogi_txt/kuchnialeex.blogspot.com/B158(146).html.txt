Przepis na tę zupę znalazłam w zbiorach Uretana już dawno. Ponieważ za oknami szaro, buro, zimno i ponuro, talerz gorącej kartoflanki każdemu smakuje doskonale. Wyjęłam składniki: zawsze mam w domu włoszczyznę, ziemniaki, jajka. Kawałek wędzonego boczku też się znalazł. Młody zajrzał do kuchni rozleniwiony feriami i deszczem. - Co gotujesz? – zapytał. - Zupę. - A jaką? - Dobrą. - A ja ją lubię? - Lubisz. - A skąd wiesz? - Jak nie lubisz, to spróbujesz i polubisz – zaśmiałam się. - No, nie wiem – odparł trochę niepewny – a z czym jest? - Z niespodzianką, która zawsze Ci smakuje – powiedziałam trochę tajemniczo. - No to potem zobaczymy. Jak będzie gotowa – dodał – zawołaj mnie. Tak zrobiłam. Zawołałam Młodego i Daria, gdy zupa była gotowa. Zjedli, każdy swoją porcję. Potem kolejną. A potem obydwaj stwierdzili, że taką zupę mogę im gotować codziennie. Smakowała im. Bardzo. Spróbujecie?  Składniki:  • 8 ziemniaków  • 2 duże cebule • 2 średnie pietruszki • 3 średnie marchewki • kawałek selera i pora • 20 dag wędzonego boczku  • natka pietruszki • 2 ząbki czosnku • sól, pieprz • majeranek  Zacierki:  • 2 jajka  • mąka  Sposób przygotowania:  1. Z jajek i mąki oraz odrobiny soli zagnieść twarde ciasto. Najpierw rozkłócić jajka, dodać sól i dosypywać mąkę. Powinno być jej tyle, aby powstało zwarte, elastyczne ciasto, które nie klei się do rąk.    2. Do garnka włożyć por i seler. Marchew i pietruszkę oczyścić, obrać i zetrzeć na dużych oczkach tarki. Dodać do garnka.    3. Ziemniaki obrać, umyć. Połowę pokroić w drobniuteńką kosteczkę, a drugą połowę w kostkę normalnej wielkości. Drobniutko pokrojone ziemniaki dodać do garnka. Resztę zalać zimną wodą i zostawić.    4. Zupę doprawić solą. Gotować do chwili całkowitego rozgotowania się drobno pokrojonych ziemniaków. Jeśli są miękkie, ale nie rozpadają się, rozgnieść tłuczkiem do ziemniaków.   5. Boczek pokroić w kosteczkę, zrumienić na patelni. Skwarki dodać do zupy.     6. Cebulę pokroić w drobną kostkę i przesmażyć na patelni, na pozostałym tłuszczu do wyraźnego zrumienienia, dodać do zupy.    7. Pozostałą połowę ziemniaków pokrojoną w większą kostkę, dodać do wywaru razem z wodą.   8. Na wrzącą zupę wrzucać drobne kluseczki skubane z kuli ciasta zacierkowego.     9. Do zupy dodać przeciśnięty przez praskę czosnek.   10. Gotować do miękkości ziemniaków, doprawić solą, pieprzem i odrobiną majeranku.   11. Po zdjęciu z ognia dodać posiekaną natkę pietruszki.   Smacznego. 