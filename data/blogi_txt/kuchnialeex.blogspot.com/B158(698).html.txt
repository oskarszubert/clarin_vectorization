Jak zawsze mnie zaskoczyliście :) Takiego odzewu na ogłoszony konkurs urodzinowy nie spodziewałam się zupełnie. Spływające każdego dnia maile z przepisami bardzo mnie cieszyły. To znaczyło, że blog i treści w nim publikowane cieszą się sporą popularnością – bardzo Wam za to dziękuję. Wybór trzech przepisów był niezwykle trudny, bo każda nadesłana przez Was receptura miała w sobie coś ciekawego. Czasami jednak zapominaliście o formalnościach. Po burzliwych obradach domowego jury zdecydowałam się nagrodzić 3 osoby. Nagrody i miejsca są równorzędne. O wygranej zadecydowały nasze ulubione smaki, oryginalne brzmienie przepisu, ciekawy wygląd i interesujące uzasadnienie. Przed Wami nagrodzeni:  1. Iwona Gołembiewska Za przepis „Kora orzechowa”   Uzasadnienie:   Bardzo cieszę się że mogę wziąć udział w konkursie Pani bloga. Korzystam z wielu przepisów podanych przez Panią. Mam nadzieję, że wypróbuje Pani mój przepis i będę mogła choć w malutkim stopniu odwdzięczyć się za całą masę przepisów od Pani. Uzasadnieniem mojej decyzji co do wysłania akurat tego przepisu jest to, że zawiera on w sobie to co najlepsze w wielu różnych ciastach. Jedząc to ciasto pierwszy raz czułam się jakby ktoś podał mi na talerzu wszystkie moje ulubione ciasta. Jakbym jednocześnie jadła mój ulubiony Keks, Karpatkę i ciasto z owocami i galaretką :)  Te wszystkie smaki przeplatają się w tym jednym cieście wypełnionym po brzegi bakaliami, przełożonym kremem i delicjami nasączonymi odrobiną alkoholu i kawy co przełamuje słodycz kremu i daje niewiarygodny smak. Na koniec wszystko pięknie zakończone orzeźwiającymi brzoskwiniami i pyszną brzoskwiniową galaretką. Po prostu pycha :)  Mam nadzieję, że będzie smakowało.  Pozdrawiam serdecznie :) Wyrażam zgodę na publikację mojego przepisu, zdjęcia, moich danych i wszystkich treści zawartych w tej wiadomości. Pozdrawiam. Iwona Gołembiewska :)  Przepis:  KORA ORZECHOWA CIASTO BAKALIOWE:    8 jajek 3/4 szk cukru 10dkg posiekanych orzechów włoskich 10dkg rodzynek 10dkg wiórek kokosowych 1 łyżka mąki pszennej 1 łyżeczka proszku do pieczenia  WYKONANIE: Oddzielić białka od żółtek. Białka ubić z cukrem na sztywno. Dodać kolejno: żółtka, mąkę, proszek do pieczenia oraz bakalie. Piec w temp.ok 175stopni/termoobieg/ok 60min. Po upieczeniu i wystudzeniu, ciasto należy przekroić na dwie części. MASA BUDYNIOWA:     1 puszka brzoskwiń 2 budynie śmietankowe bez cukru 1 łyżka mąki pszennej 1 kostka margaryny 3/4 szk cukru WYKONANIE: Sok z brzoskwiń (2szk-w przypadku braku soku, uzupełnić wodą) zagotować. Budynie, mąkę i cukier -rozpuścić w 3/4szk zimnej wody i wlać do gotującego soku z brzoskwiń. Gotować aż do zgęstnienia ciągle mieszając. Wystudzić. Zmiksować z miękką margaryną. Gotowy krem podzielić na trzy części. PONADTO :                          3 opakowania ciastek "Delicji" 2 galaretki brzoskwiniowe  PRZEKŁADANIE:  Do blaszki wyłożyć pierwszą część ciasta bakaliowego, na nią krem, następnie delicje nasączone w kawie i spirytusie (1/2 szkl wystudzonej kawy rozpuszczalnej z 2 łyżeczek + 1 kieliszek spirytusu lub wódki),kolejno na delicje warstwę kremu i przykryć drugą częścią ciasta bakaliowego. Na ciasto ostatnią warstwę kremu. Na krem kładziemy pokrojone w kostkę brzoskwinie i zalewamy tężejącą galaretką rozpuszczoną w  3,5szk wody(dwie galaretki). Ciasto najlepsze jest na drugi dzień :) 2. Nikola Pietrzak Za przepis „Szaszłyki panierowane” Uzasadnienie:   Przygotowując szaszłyki w sposób przedstawiony w przepisie otrzymujemy zjawiskowo fajne i niepowtarzalne  danie , które oszałamia, a wręcz powala gości na kolana, długo zastanawiają się jak to jest zrobione. Ta przystawka zawsze u mnie jest numerem jeden na różnych imprezach ,och i achy nie ustępują. Można też podawać takie danie jako dodatek np do frytek przy wykwintnym obiedzie. Wyrażam również zgodę na publikację zdjęć jak i przepisu.  Przepis:  Przystawka ,,Szaszłyki panierowane”  Składniki :  4 piersi z kurczaka 1 słoiczek pieczarek marynowanych z Lidla 1 papryka czerwona (lub inna wedle gustu) 100 g sera żółtego 100 g boczku wędzonego ogórek korniszon 6-7 sztuk  8 patyczków do szaszłyków przyprawy : sól pieprz 3 jajka mąka i bułka tarta do panierki. można użyć innych dowolnych składników np. suszone śliwki ,cebulka kolorowa,oliwki  itp....  Piersi z kurczaka pokroić wzdłuż, aby z jednej wyszły 2 sztuki (łącznie z 4 piersi powinno wyjść 8 szt). Paprykę, boczek , ser pokroić w kostkę 2x2 cm , ogórki pokroić w plasterki ok 0,5 cm , Pieczarki odsączyć z zalewy. Teraz nabijamy wszystko na przemian  na patyczki do szaszłyków (ja nabiłam po 3 razy każdy składnik) i odkładamy na bok gotowe szaszłyki. Piersi z kurczaka rozbijamy dość cienko, przyprawiamy ulubionymi przyprawami i na to kładziemy wcześniej przygotowany szaszłyk, zawijamy w rulonik, można spiąć wykałaczkami. cały szaszłyk powinien być owinięty piersią z kurczaka. Teraz panierujemy roladki w mące, kolejno w roztrzepanym jajku i bułce tartej , smażymy na dość głębokim oleju na złoty kolor. Po usmażeniu usuwamy wykałaczki i patyczek do szaszłyka i przekrawamy wzdłuż na pół.   3. Magda Horabik Za przepis „Tort miodowo-migdałowy”   Uzasadnienie:   Do konkursu wybrałam stary pokoleniowy rodzinny przepis na tort miodowo-migdałowy. Nie jest to jednak zwykły przepis na zwykłe ciasto, swoją historią sięga nawet daleko. Matka mojej Babci upiekła go po raz pierwszy w 1918 r. gdy pradziadek wrócił cało z wojny. Uwielbiał słodycze, orzechy i miód. W spiżarni prababcia Teresa miała jeden nieduży woreczek migdałów, które dostała kilka miesięcy wcześniej od przyjaciółki, a także jaja, kostkę masła, mąkę i miód produkty, które gościły bardzo często na stole. Z racji, że Teresa lubiła gotować, bez problemu wymyśliła coś nowego. Składniki na ciasto trzeba było zagnieść i podzielić na pięć części, osobno upiec okrągłe placki. Masło utrzeć z rozwałkowanymi na mąkę migdałami (nie przypominały one mąki, ale robiło się co mogło :),a następnie nasączone wódką ciasto przełożyć pysznym migdałowym kremem. Po dniu spędzonym w chłodnym miejscu smaki tortu zdążyły się przemieszać, więc można sobie wyobrazić jaki pyszny musiał być :) Przepis ten jest u nas przekazywany z jednej pani domu na drugą. W te święta moja Mama piekła tort, a ja jej dorastająca córka, która od dziecka śmiga w kuchni nie mogę się doczekać kiedy nadejdzie mój moment na upieczenie historycznego tortu. Dwa razy do roku na Wielkanoc i Wigilię cała rodzina zbiera się, by znów zasmakować nieba, nawet ciocie z drugiego końca Polski chętnie przyjeżdżają, by przez chwilę nacieszyć podniebienie. Wszyscy razem gromadzimy się przy stole, a Tata kroi tort. Dla mnie jest to potrawa wyjątkowa, gdyż łączę z nią wspaniałe wspomnienia pełne kochających osób, uśmiechu, radości i miłości przez jaką ciasto powstało. Zdjęcie jaki przesyłam nie jest może idealne, gdyż nigdy nie myślałam żeby fotografować tort, który i tak znika w ciągu dwóch niespełna dni, ale zachowało się jedno zdjęcie kawałeczka z przed dwóch lat.  Myślę, że pobudziłam Pani kubki smakowe choć trochę :) Pozdrawiam ciepło, Magda. :) Wyrażam zgodę na publikację.  Przepis:  Tort miodowo-migdałowy Ciasto: 120g miodu naturalnego 100g cukru 300g mąki pszennej 2 całe jajka 1 łyżeczka sody oczyszczonej  1/4 szklanki wódki i wody  Masa: 2 kostki masła 4 żółtka 2/3 szkl. cukru pudru olejek migdałowy 150 ml kwaśnej śmietany 200g migdałów,sparzonych i obranych ze skórki  Składniki na ciasto wyrabiamy i dzielimy na pięć równych części, następnie każdy z placków pieczemy osobno przez 15 min w 180 stopniach. Mielimy migdały. Masło, żółtka oraz cukier ucieramy ,gdy wszystko przybierze kremową konsystencje powoli dodajemy śmietanę i jeszcze przez chwilę mieszamy. Na końcu dorzucamy migdały i olejek, ponownie ucieramy. Upieczone i ostygnięte placki nasączamy wódką z wodą i przekładamy masą migdałową. Zostawimy na noc w chłodnym miejscu najlepiej w lodówce.   Panie proszę o przysłanie na mojego maila danych do wysyłki.  Wszystkim dziękuję za wzięcie udziału w konkursie. Postaram się wypróbować wszystkie wspaniałe przepisy, którymi się ze mną podzieliliście.  A jutro zapraszam na nowe ciekawe danie.  Aleex. 