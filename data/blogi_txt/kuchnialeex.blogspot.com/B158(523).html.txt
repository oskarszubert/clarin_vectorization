Pogoda całkowicie zwariowała. Żar od rana leje się z nieba, a upału nie łagodzą żadne podmuchy wiatru. Nie znoszę ekstremalnych temperatur: ani zimna, ani gorąca. Źle się wtedy czuję i najchętniej nie wychodziłabym z chłodnego mieszkania. Ale trzeba pracować, robić zakupy, spotykać się z ludźmi. Kiedy rano szłam do pracy, widziałam, że na drzewach czerwienią się nie tylko czereśnie, ale także wiśnie. Czas więc, abym podzieliła się z Wami moim sekretnym przepisem na nalewkę wiśniową. Jest to rodzinna receptura, którą musiałam odkurzyć. Moja mama ani siostra nie „bawią się” w takie rzeczy, one po prostu prowadzą dom. Ja traktuję swoją kuchnię jak własne królestwo. A im więcej w niej będzie różnorodności, tym lepiej. Dlatego piekę chleby, ciasta, gotuję, smażę, sporządzam likiery i nalewki.Po długich poszukiwaniach dotarłam do przepisu na tę nalewkę. Odkryłam go w starym zeszycie z zapiskami i od razu wypróbowałam. Nalewka jest doskonała. Odpowiednio wyważone proporcje między słodyczą a wytrawnością wiśni, właściwa moc i klarowność trunku to wszystko sprawia, że przyrządzam ją co roku. No i zawsze w dużych ilościach, ponieważ dla naszych znajomych butelka nalewki jest najlepszym prezentem. Nieważne, że na efekt końcowy trzeba poczekać dwa lub trzy miesiące. Wiśniówka jest tego warta. A jesienią i zimą, kiedy plucha i ziąb za oknem, odrobina nalewki potrafi rozgrzać i odegnać wszystkie małe troski. Polecam.Składniki:• 1 kg wydrylowanych wiśni• 10 pestek z wiśni• 1 kg cukru• 500 ml spirytusu• 500 ml wódki• (oczywiście ilość składników można podwoić)Sposób przygotowania:1. Umyte i wydrylowane wiśnie oraz pestki włożyć do słoja i zasypać cukrem; (słój przykryć gazą lub lnianą ściereczką, aby do środka nie dostały się muszki). 2. Odstawić na kilka dni w ciepłe miejsce aż zrobi się sok.3. Sok zlać do garnka, zagotować, ostudzić. Do zimnego soku dolać 500 ml spirytusu, wymieszać i wlać do butelek. 4. Wiśnie po odcedzeniu soku zalać wódką (500 ml) i odstawić na 2 tygodnie. 5. Po tym czasie do dużego naczynia przecedzić wódkę oraz wlać sok ze spirytusem. Wszystko wymieszać i rozlać do butelek. 6. Nalewkę odstawić na 2-3 miesiące. Po tym czasie jest gotowa i naprawdę pyszna.Wiśnie można włożyć do słoika, zalać nalewką lub alkoholem i w stosownym czasie wykorzystać: do deserów lub do ciasta. Polecam na przykład wiśniową fantazję.Można je także po prostu zjeść - uwaga!!! - są mocno alkoholowe!SMACZNEGO!!! 