Będąc w Rosji, nie można nie spróbować regionalnych dań, które są bardzo oryginalne. Smaki mogą nas zaskakiwać, w końcu nasze podniebienia nie są do nich przyzwyczajone. Jednakże wśród wielu rosyjskich dań każdy na pewno znajdzie coś dla siebie.  Dziś proponuję Wam rosyjskie bliny. Bliny   to tradycyjne danie kuchni rosyjskiej, ukraińskiej i białoruskiej, tradycyjnie spożywane w tygodniu ostatkowym zwanym Maslenicą, przed wielkim postem, współcześnie również w innych porach roku, bez kontekstu religijnego. Bliny mają symboliczne znaczenie w tradycjach ruskiej kultury. Są podawane zarówno matkom po porodzie, jak i na stypach. W Rosji istniał również zwyczaj wystawiania na parapety blinów dla pielgrzymów i biednych ludzi. Bliny to drożdżowe naleśniki lub placki z ciasta z mąki gryczano-pszennej lub gryczano-żytniej. Istnieje jednak także wiele domowych receptur przyrządzania ciasta na bliny, z różnych rodzajów mąki, z dodatkiem kasz lub kefiru. Podawane są na wiele sposobów, od prostych – bez dodatków, lub z gotowaną rybą, po eleganckie - ze śmietaną lub roztopionym masłem, kawałkami łososia, wędzonego jesiotra, solonym i marynowanym śledziem, rybnymi sałatkami, marynowanymi grzybami, kawiorem, tartym serem, krojonym jajkiem, rybnymi pastami i sosami. Bliny można też podawać na słodko, z konfiturami. Odmian blinów jest tyle, ilu ludzi. Ja dzisiaj proponuję Wam bliny tradycyjne, które mają postać grubszych placuszków. Robiłam je z mąki pszennej i podałam z klasycznymi dodatkami. Wkrótce zaproponuję Wam inną odmianę blinów. Te dzisiejsze smakowały wspaniale :) Polecam.  Składniki:  • 30 g drożdży • 500 g mąki  • 3 jajka • 1/2 litra mleka • pól kostki masła • 1 łyżka cukru • szczypta soli   Sposób przygotowania: 1. Drożdże i cukier rozpuścić w 2 -3 3 łyżkach ciepłego mleka. Dodać szczyptę soli i 2 łyżki mąki. Wymieszać i odstawić w ciepłe miejsce na 10 minut.      2. Oddzielić białka od żółtek. Mąkę wsypać do dużej miski, wlać ciepłe mleko, żółtka, roztopione i wystudzone masło,  sól, a na koniec przygotowany wcześniej rozczyn. Dokładnie wymieszać.     3. Z białek ubić sztywną pianę. Delikatnie połączyć ciasto z pianą z białek, przykryć ściereczką i odstawić w ciepłe miejsce na dwie godziny (u mnie było to znacznie krócej - około pół godziny wystarczyło).       4. Dwie małe patelnie posmarować tłuszczem i smażyć małe placuszki - każdy z dwóch łyżek ciasta, z obu stron na złoty kolor.     5. Podawać z kawiorem, śledziami, wędzonym łososiem, korniszonami, kaparami, kwaśną śmietaną, które można serwować w małych miseczkach.       6. Można przygotować bliny na słodko. Wówczas, zamiast 1 łyżki dodajemy 2 łyżki cukru. Świetne z musem truskawkowym.  Smacznego. 