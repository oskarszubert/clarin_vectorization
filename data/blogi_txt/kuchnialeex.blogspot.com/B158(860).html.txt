Święta zbliżają się dużymi krokami. W szkole odbyło się spotkanie wigilijne dla wszystkich mieszkańców mojego miasta. Oczywiście uczestniczyli w nim przede wszystkim uczniowie i pracownicy szkoły. Były jasełka, przepiękne kolędy i pastorałki w wykonaniu młodzieży, opłatek i wspólne kolędowanie. Uwielbiam wigilijny nastrój, który odczuwa się w okresie przedświątecznym. Ten wyjątkowy czas jest przesycony nie tylko niepowtarzalną atmosferą, ale również różnorodnymi aromatami. Dziś w mojej kuchni dominuje zapach kawy, którą zaparzyłam do tortu makowego z masą kawową. Jest naprawdę przepyszny. Powstał z połączenia dwóch receptur: biszkoptu makowego z przepisu Dorotus i masy kawowej alidab. Blaty makowe nasączone ponczem świetnie współgrają z maślaną masą. Całość prezentuje się elegancko i jest naprawdę znakomita. W sam raz na wyjątkowe okazje. Polecam. Składniki:  Biszkopt makowy: • 5 jajek • 15 dag cukru pudru • 2 łyżki mielonych migdałów • 12 dag mąki pszennej • 2 łyżki mąki ziemniaczanej • 1 płaska łyżka proszku do pieczenia • 20 dag maku (suchego, nie trzeba mielić)  Masa kawowa: • 20 dkg cukru • 4 żółtka • 1 kopiata łyżka mąki pszennej • 3 łyżeczki kawy rozpuszczalnej • 40 dkg masła • 2 łyżki spirytusu  Dodatkowo: • 1 łyżeczka kawy • 1 łyżka spirytusu • 3-4 łyżki mielonych migdałów  Sposób przygotowania:  1. Żółtka oddzielić od białek. Białka ubić na sztywną pianę.    2. Pod koniec ubijania dodawać stopniowo cukier puder. 3. Kiedy piana jest już lśniąca i sztywna dodać żółtka.   4. Migdały wymieszać z mąką pszenną i ziemniaczaną, proszkiem do pieczenia i makiem.   5. Delikatnie połączyć produkty sypkie z masą jajeczną, delikatnie wymieszać. 6. Dno tortownicy o średnicy 24 cm wyłożyć papierem do pieczenia, zaś jej boki wysmarować masłem. 7. Do tortownicy przełożyć ciasto, delikatnie wyrównać powierzchnię.   8. Piec w temperaturze 175ºC przez około 45 minut, sprawdzić patyczkiem czy jest gotowe.   9. Wystudzić na kratce, przekroić na trzy blaty.    10. Przygotować masę kawową: żółtka zmiksować z cukrem na puszystą, jasnożółtą masę, dodać mąkę. Wymieszać.   11. 3 łyżeczki kawy zalać wrzątkiem. Lekko przestudzić.   12. Do masy żółtkowej wlać zaparzoną kawę. Wymieszać.   13. Postawić na palniku i, cały czas mieszając, ugotować krem. Wystudzić.    14. Masło utrzeć na puch,dodawać po łyżce wystudzony krem kawowy. 15. Na końcu dodać do masy 2 łyżki spirytusu. Zmiksować.   16. Przygotować poncz: 1 łyżeczkę kawy zalać ¾ szklanki wrzątku. Dodać 1 łyżeczkę cukru. Wymieszać. Ostudzić. Po ostudzeniu dodać spirytus. 17. Blaty ciasta nasączyć ponczem. Przekładać masą kawową. Wierzch ozdobić według własnego pomysłu. Boki udekorować mielonymi migdałami.      Smacznego. 