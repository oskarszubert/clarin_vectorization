Bilet na jeden dzień, noclegu na ostatnią chwilę pewnie i tak nie znajdziemy, więc planujemy zabawę w wariancie "24 hour party people", który tak doskonale sprawdził się choćby w Krakowie - atrakcje na festiwalu miały trwać do czwartej, więc zabawa do rana, potem jakaś kawa z bułą i pociąg o 6:30, o 10:30 w Szczecinie. O tej samej, o której wyruszał do Gdyni.  24 godziny zabawy. Ale najpierw pociąg. A w nim polskojęzyczna niemiecka BKŚ przechodzi płynnie od zdumienia nad potrzebą posiadania legitymacji szkolnej w celu uzyskania zniżki na przejazd PKP dla dziecka (w Niemczech wystarczy udowodnić wiek dziecka) do zadumy na kondycją Unii (niby jest Unia, a nic się nie zmieniło) do rozpaczy nad upadkiem Wpólnoty Europejskiej (Unia pada przez Grecję... Niemcy padną przez Grecję! TYLE PIENIĘDZY IM DALIŚMY). A konduktor tylko zapytał "czy dziecko ma legitymację", po czym zadowolił się paszportem.  Próbuję sobie przypomnieć, jak jest po niemiecku spierdalaj. A potem jeszcze jakiś studencik, który chyba pierwszy raz się wypuścił z domu bez mamusi: okazało się, że ma złą zniżkę (uczniowską) na bilecie. I z ryjem, że mu taki sprzedali. Konduktor tłumaczy, że obowiązkiem podróżnego jest sprawdzenie biletu przy zakupie, a ten POKAŻCIE MI REGULAMI i tak dalej. Podziwiam tego konduktora - nie dość, że nie dał się wytrącić z równowagi, to wydał własciwy bilet i udzielił instrukcji, jak uzyskać zwrot za felerny. Po jakimś czasie studencik wyjął komórkę, żeby umówić się ze swoim kolesiem, i opowiadał, jaki to jest zdenerwowany i że "KURWA JAK JA NIENAWIDZĘ MUNDUROWYCH". Wyobrażacie sobie, jak on sobie da radę w życiu, jeśli nie umie sam nawet kupić biletu na pociąg?  Za oknem widoki smętne, bo między Szczecinem i Trójmiastem rozpościera się raczej Polska B. Ale dużo pięknej zieleni.   No i jak pisałem, przygotowałem się na deszcz, ale kurde nie na taki. W dodatku nie dostrzegłem ZNAKU. A raczej - zignorowałem ZNAK. Otóż po przyjeździe i wymianie biletów na opaski wstępu w punkcie informacyjnym poszliśmy coś zjeść. Wszystkie knajpki pełne, wreszcie znalazł się wolny stolik w dinnerze "Holywood". Amerykańskim, więc poproszę o hamburgera. NIE MA. ZJEDLI WSZYSTKIE. Ojej, dramat, nie wiem co zamówić. NAGLE ŻEBERKA. Dwa kawały żeberek, nieznany mi sos (pewnie amerykański), kartofel- gigant w sosie serowym i pieczony ananas - pyszota. I właśnie ten sos mi kapnął na koszulkę. Poszedłem więc do łazienki szybko to zmyć, zostając z mokrą plamą na koszulce. Trochę osuszyłem suszarką do rąk. Gdybym wiedział, że to tylko zapowiedź wielkiego zmoknięcia. A potem wsiedliśmy w festiwalowy autobus, w którym podróż umilali nam a) dziewczyna czytająca na głos ciekawostki z Focus Extra b) pijany student-debil żartujący z równie nierozgarniętymi studentkami. Uosobienie wszystkiego złego, co słyszałem o bywalcach Openera. Mijamy imponujący terminal kontenerowy, a studenciki żartują sobie z Chińczyków i Murzynów przemycanych w tych konterach. Nie macie pojęcia, jak bardzo chciałem go stłuc. Ale co by to dało? Wciąż padało, ale miałem wrażenie, że jakby mniej, że zrobiło się cieplej. Jakiż naiwny byłem.  Przygotowałem się na deszcz, ale letni deszcz. Miałem zatem skórzane buty (a nie szmaciane conversy, które swoją drogą miał co drugi dzieciak), krótkie spodnie (o te), kurtkę przeciwdeszczową (która mnie zawiodła, Karina szczęśliwie miała sztormiak, który zdał egzamin) i zapasowy sweterek. A trzeba było zabrać Gromy i wojskową plandekę.  Po koncercie Pulpa suche miałem tylko majty, a to tylko dlatego, że nadludzkim wysiłkiem nie popuściłem na widok Jarvisa. Plan zabawy do samego rana spłynął ze strugami deszczu do rynsztoka rozczarowania. Postanowiliśmy wrócić do miasta i zadekować się w jakimś pubie. Ludzie, próbowaliście znaleźć pub w Gdyni? A ja tak. Pamiętam, jak w 1998 przyjechaliśmy na konwent i szliśmy do YMCA i na jednej ulicy były same apteki, a na drugiej same banki. Jak się wtedy z tego śmialiśmy! Teraz nie było mi do śmiechu. Ulica za ulicą, przecznica za przecznicą. Gentryfikacja. Pozamykane restauracje. Otwarte kebabownie. I nagle jest! Wchodzimy do środka, a tu dupa - za kwadransik zamykają. Przy barze mordy zakazane, pewnie marynarze. Albo górnicy.  Ale cóż to świeci w oddali, tak, to on, neon Heinekenna! Po schodkach w dół, na jednej ścianie dziwna maska, na drugiej malunek - jakaś święta trzyma głowę, obok koty. Para młodych pije piwo w loży. Idę do baru, pytam właścicielki, jak długo otwarte - "dopóki się wszyscy dobrze bawią". Cudownie, zamawiam więc grzane piwo ("Takie z miodem i...?" "Dokładnie takie") i idę się nieco ogarnąć w kibelku. Niestety nie ma suszarki, więc wciąż jestem mokry. Mój zapasowy sweterek wciągnął tyle wody, że jest bardziej zapasową wodą niż sweterkiem. Dramat.   Grzejemy się kuflami gorącego piwa. Przychodzą jacyś studenci w ilości trzech, potem męska para jednopłciowa, więc fajnie, jeszcze nas nie wyrzuci. Ale trochę nieładnie nadużywać gościnności, więc postanawiamy wrócić na dworzec. Ale dworca nie ma, prawda. Bo remont, więc jest tylko zastępczy budynek SKM-u. Na podłodze siedzą openerowicze, wszystkie ławki i co lepsze kąty obstawione są bowiem przez kloszardów. Jeśli wdepłeś między wrony... Karina dostrzega stojak pełen gazety Metro. NIECH ŻYJE PRASA PAPIEROWA!!! Robimy sobie siedzisko na schodach ("Pamiętasz, jak w Warszawie po Watersie"). Postanawiam się nie szczypać i idę w pełnego kloszarda - wkładam sobie ciepłą gazetę  NIECH ŻYJE PRASA PAPIEROWA!!! pod ciuchy, na nieszczęsny mokry korpus. Trochę tak pokimaliśmy, a potem wróciliśmy do właściwego planu - ciepła herbata w barze i wreszcie - alleluja - suszarka w toalecie. Trochę się ogarnąłem. Buła na drogę i praktycznie pusty pociąg do domu.  Jak widzicie, jednak nie umarłem. Ale dziżaskurwajapierdolę, zachowałem się jakiś student melepeta. Dzielę się tą historią z wami, drodzy czytelnicy, żebyście nie popełniali moich błędów. A dobra nauczka życiowa jest wiele warta.﻿ 