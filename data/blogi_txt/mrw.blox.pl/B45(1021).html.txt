Śląskie wakacje trwają dłużej niż się spodziewałem, ale widać już światełko w tunelu.﻿ Dziś pan fachowiec nastawił Polskie Radio 1, więc poleczka "Lata z radiem", komunikaty powodziowe ubyło-przybyło (nagłe uświadomienie sobie istnienia ludzi z tej drugiej strony cyfrowej granicy), hejnał o dwunastej; włoskie szlagiery, najnowsze przeboje Shakiry i klasyka rocka, wszystko doprawione ciepłym brzęczeniem spikerów na długiej fali i nostalgią za babcinym odbiornikiem; kuchnia, ciasto i krzyżówka w Głosie Szczecińskim.   A kiedy potem śpiewam sobie pod prysznicem "Radio Ga Ga", uświadamiam sobie, że jestem z pokolenia, które słuchało radia nie tylko jako "background noise", że nie byłem jednym z "girls and boys who just don't know or just don't care﻿"; pamiętam jak leżałem w ciemnym pokoju, a z odbiornika sączyła się dobranockowa czytanka książki Christopha Hein﻿a "Dziki koń spod kaflowego pieca", jednej z najważniejszych rzeczy, jakie przeczytałem (bo potem sobie ją kupiłem, oczywiście). Nie byłem, ale teraz chyba jestem. Radio stało się szumem tła. 