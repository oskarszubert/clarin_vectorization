Dziś temat może być tylko jeden. Oto po kilkunastu latach na ekrany polskich telewizorów wraca "Czarodziejka z Księżyca". No proszę, a więc Rok Królika coś zwiastował!   Ponieważ pamiętam wszystko, pamiętam także ten dzień przed laty, we wrześniu 1995 roku, gdy pierwszy raz usłyszałem takty openingu Moonlight Densetsu (po latach dowiem się, że był wzorowany na Sayonara wa dance no atoni﻿, hicie z lat 60). Nie podszedł mi od razu - w przeciwieństwie do samego serialu. Proszę zrozumieć sytuację fana mangi i anime w połowie lat 90 - pustynia, w telewizji pojedyncze stare seriale, od wielkiego dzwonu film na Canal+, pozostaje lizanie lodów przez szybkę - oglądanie obrazów w Secret Service czy Gamblerze.  A tu nagle - całkiem świeży serial (finałowe odcinki oglądaliśmy ledwo rok po Japończykach), z ładną animacją, uroczymi dziewczętami, pełen fantazji, humoru, a przede wszystkim - japońszczyzny. Tokyo Tower, o której całe pokolenie dowiedziało się z Sailorek (pierwszą reakcją było często "wtf, Paryż?"), salony gier (salony gier! wtedy i u nas pojawiły się nowoczesne automaty z grami 3D i Metal Slugiem, jakże mi tego brakuje)... Coś, o czym można było powiedzieć "obejrzałem anime".  I na koniec oficjalna foka aprobaty ze strony kultowego magazynu o grach (z drugiej strony pozytywny tekst o Sailorce do GW musiałem napisać sam, po latach): Tysiące młodych fanek i fanów i starszy, licealno-studencki (i wyżej) fandom "Moonies", stworzyli razem podwaliny dla rynku mangi i anime w Polsce. Gdyby nie Sailorki, nie byłoby nic, co można było zaobserwować na przykładzie lilipuciego fandomu czeskiego.  I dziś właśnie "Sailor Moon" powraca do Polski. Oczywiście nie obejrzałem, godzina emisji 17:30 (kanał TV4) nie jest dla proletariatu. Ale co z tego, wszystkie odcinki mam od dawna nagrane na VHS. 