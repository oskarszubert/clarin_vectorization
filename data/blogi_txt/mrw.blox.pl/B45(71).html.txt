Pięć lat temu napisałem tekst na 45 rocznicę "Doktora Who" do Nowej Fantastyki; z okazji jutrzejszej rocznicy 50 pozwolę sobie zamieścić jego fragment:  23 listopada 1963 roku Brytyjczycy zgromadzeni przed telewizorami usłyszeli dziwne dźwięki, które ułożyły się w melodię z innego świata. Rozpoczęła się era „Doktora Who”. Pierwszy odcinek, „Pozaziemskie dziecko” („Unearthly Child”) opowiadał o piętnastolatce, Susan Foreman, która zaskoczyła swoich nauczycieli z londyńskiego liceum niespotykaną inteligencją i wiedzą. Ciało pedagogiczne w postaci Barbary Wright i Iana Chestertona śledziło niezwykłą uczennicę, by trafić do jej dziadka, dziwnego starca zamieszkującego... policyjną budkę telefoniczną, która w środku była znacznie większa niż na zewnątrz. Jest bowiem zakamuflowanym (przy pomocy „obwodu kameleona”) TARDIS-em (Time And Relative Dimensions In Space) - statkiem kosmicznym pozwalającym na podróżowanie w czasie. Dziadek Susan, który nazywa siebie Doktorem, zabiera parę nauczycieli w czasoprzestrzenną wyprawę. Wkrótce okazuje się, że enigmatyczny Doktor jest kosmitą od dwóch sercach, pochodzi z rasy Władców Czasu z planety Gallifrey i skrywa jeszcze wiele tajemnic - zagadkowość była przecież założeniem ujętym w samym tytule serialu. Zaledwie dzień przed emisją „Pozaziemskiego dziecka”, jakby na zlecenie szalonego, kosmicznego autora podręczników historii, zmarło trzech sławnych ludzi: w Dallas zastrzelono prezydenta Kennedy'ego, umarł C. S. Lewis, odszedł także Auldous Huxley. Żaden z tych przykrych przypadków nie miał oczywiście bezpośredniego związku z emisją serialu, ale dobrze wyraża ówczesny zeitgeist. JFK, prezydent budujący wizję podboju kosmosu. Auldous Huxley, przedstawiający w „Nowym Wspaniałym Świecie” przyszłość, która przeraża dehumanizacją. C.S. Lewis, autor cyklu „Kroniki Narni”, oferujący ucieczkę do lepszego, chociaż również niedoskonałego świata. I „Doktor Who” zawiera te wszystkie idee. Nieco naiwna, ale potężna wiara w ludzkość, jaką żywi Doktor pachnie optymistycznymi przemówieniami Kennedy'ego. Dalekowie i Cybermeni, którzy oddali swe ciała i dusze pod kontrole technologii to ów huxleyowski wspaniały świat. I wreszcie stara szafa Lewisa... Czymże innym jest bowiem TARDIS? Ten statek kosmiczny i wehikuł czasu, przebrany za kawałek klasycznie brytyjskiego i niepozornego drewnianego obiektu, niczym mebel z tytułu powieści Lewisa, okazuje się drzwiami do innej krainy. Z tą różnicą, że nie prowadzi li jedynie do chrześcijańskiej baśni o lwie i czarownicy, ale do dowolnego miejsca w czasie i przestrzeni. I nie zamyka swoich drzwi przed dorosłymi, lecz także im pozwala puścić wodze fantazji.﻿  I kawałek z tekstu z "Gazety Telewizyjnej":  W 1962 Sydney Newman wpadł na najlepszy pomysł w historii seriali SF: stworzył postać Doktora, obcego o dwóch sercach, przemierzającego czas i przestrzeń w TARDIS-ie, statku kosmicznym zakamuflowanym jako niebieska policyjna budka telefoniczna. Pomysł został sprzedany BBC jako „misyjny” - serial „uczył bawiąc”. Doktor wraz z ludzkimi towarzyszami podróży miał przenosić się w przeszłość, co pozwalało pokazywać postacie historyczne, oraz w przyszłość, przedstawiając techniczne i naukowe nowinki. To wersja oficjalna - naprawdę chodziło o fantazję, przygody i emocje. Na ich brak nie można było narzekać - już w czasie drugiej podróży Doktor i spółka trafili na planetę zamieszkałą przez Daleków, zmutowaną rasę kosmicznych morderców o nazistowskich poglądach. Dalek różnił się diametralnie od typowych dla SF „owadookich potworów” - kosmita zamknięty w przypominającym olbrzymią solniczkę, praktycznie niezniszczalnym pancerzu łypał złowrogo cybernetycznym okiem i celował w bohaterów (i widzów!) miotaczem śmiercionośnych promieni. Dodajmy do tego mechaniczny, skrzekliwy głos powtarzający „Eksterminować! Eksterminować!” i otrzymamy obraz stracha, który sprawił, że kilka pokoleń Brytyjczyków nie potrafiło zasnąć przy zgaszonym świetle. Do dziś w użyciu jest termin „behind the sofa” (oznaczający chowanie się za kanapą ze strachu przed programem telewizyjnym), a „Dalek” trafił do słowników i piosenki „Remote Control” punkowej grupy „The Clash”. Geniusz pomysłu „Doktora Who” widać choćby na tle innego słynnego serialu SF, „Star Treka”. Kiedy scenarzyści chcieli urozmaicić sztampę kosmicznej podróży z planety na planetę, kazali bohaterom przeżywać przygody w sztucznym świecie gry komputerowej. Dla twórców Doktora jedynym ograniczeniem był skromny budżet, równoważony nieograniczoną wyobraźnią, której starczyłoby na obdarowanie całej branży SF. „Terminator”? To wszystko już było wcześniej w „Doktorze Who” - armie morderczych cyborgów, próba zmiany historii przez zamordowanie kogoś z przeszłości... A jak nazywał się system wirtualnej rzeczywistości z rodzinnej planety Doktora, pokazany w 1976 roku? Niespodzianka: „Matrix”.Ale najważniejsi byli towarzysze Doktora - ludzie, których zabierał w swoje wyprawy, by wraz z widzami dziwili się cudom wszechświata. Nie trzeba było wytężać wyobraźni i udawać, że jest się kapitanem statku kosmicznego - o ile piękniejszym i namacalnym jest marzenie, że któregoś dnia usłyszymy charakterystyczny dźwięk materializującego się TARDIS-a, a Doktor zabierze nas na jego pokład!﻿   I refleksja na dziś -- serce rośnie, gdy spojrzeć, jak rozrósł się fandom, jak wzrosła świadomość Doktora! O tym, jaka była niska pięć lat temu niech świadczy zdjęcie wybrane przez redakcję NF do zilustrowania mojego artykułu:  Mimo zmyłkowego logotypu w rogu, obrazek pochodzi z zupełnie innej serii. Ale najbardziej mi się podoba w tych nowych czasach, że w końcu Doktora można NORMALNIE oglądać w telewizji, w dniu premiery. 