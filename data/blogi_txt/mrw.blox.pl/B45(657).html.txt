No bo może to myśl niesprawiedliwa i faktycznie chodzi o artystyczną misję odzyskania białych plam historii Polski dla popkultury i wyluzowanie narodowych pośladków, ale a) najpierw powstanie b) teraz wojenny stan; jakoś nie podoba mi się ten pattern.   Milicjanci, zomowcy i sama symboliczna wrona to na pozór postacie z bajek, które zainteresują, może nawet troszkę rozbawią, a za moment przestraszą dzieci siedzące przed telewizorem i co najciekawsze, zupełnie inaczej zostaną odebrane przez dorosłych pamiętających tamte czasy - wyjaśnia autor, Jakub Jabłoński. [Autor] podkreśla zresztą, że adresatami tej animacji są właśnie dzieci. Chodzi o to, aby film sprowokował ich do zadawania pytań swoim rodzicom.  I wtedy sobie uświadamiasz, że rodzice dzisiejszych dzieci sami byli dziećmi (lub zygotami, lub perspektywą bzykanka) w czasach wojennego stanu. Nie pamiętają więc nic, lub pamiętają, że "nie było teleranka" (i stanie u drzwi Załoga G). I zomowca z koksownikiem i skota, jakże ładnie kosplejowanego w ramach akcji "młodzież pamięta". Nie wiem, co młodzież pamięta. Ja pamiętam, że była godzina milicyjna i tata nie mógł wyjść z domu, a miał iść po jakieś cuda z paczek. I że o wojennym stanie opowiadał nam kilka lat później starszy kolega z podwórka i że mu cały kwartał zazdrościł, że widział prawdziwe czołgi na ulicy. I tyle. Bo więcej się o tym na podwórku nie rozmawiało. Ważniejsze były automaty w baraku nad morzem (za mały by grać, kręciłem zawzięcie kierownicą w trakcie dema) albo Armia Wilków z Akademii Pana Kleksa. 