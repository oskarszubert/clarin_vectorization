Gdy przystaniesz na chwilę dłużej dostrzeżesz, że On może za długo nie chodził na randki i zwyczajnie zapomniał, jak się rozmawia z dziewczynami, ona zaś nie radziła sobie nigdy w towarzystwie chłopców, mijający czas pogmatwał jeszcze to wszystko, w dorosłe życie wpuszczając nastoletnią nieporadność. To ich pierwsze spotkanie, mijają się na nim po omacku, badają teren, popełniają błędy, nieświadomi iż Kilka stolików dalej czai się obserwator, od razu go dostrzegasz, tego miejskiego łowcę, dobrze ubranego, choć może zbyt fircykowatego jak na tę porę roku, z filiżanką kawy, nagryzionym ciastkiem, niedbale rozłożoną książką nudnego pisarza i notesem moleskine, w którym właśnie notuje coś bezwiednie, łakomym wzrokiem pożerając parę niedoszłych kochanków. Widzisz, jak wysysa ich możliwe przyszłości, buduje drzewo możliwości i opowieść, którą sprzeda jako felieton do tygodnika i w której Okazuje się, że wszystko poszło źle. Ale jak ma pójść dobrze, skoro obserwator nienawidzi swoich ofiar? Może to nawet nie nienawiść, może głębokie rozczarowanie, jakie od lat żywi wobec świata. Świat jest rozczarowujący, nie dorasta do wielkich nadziei w nim pokładanym, nie, świat pozwala, by chodzili po nim ludzie bez intelektualnych aspiracji, nie przestrzegający surowych zasad moralnych, niedorośli i niedojrzali, przy czym dorosłość i dojrzałość mierzy się ilością kresek na teście ciążowym i brakiem zwierząt domowych, więc Zagubił się już w tej wypartej pogardzie, jaką czuje wobec bliźnich, której nawet nie rozumie, odczuwa pewnie nawet jako rodzaj empatii czy nawet miłości, tak, to musi być miłość, taka surowa, starotestamentowa miłość, która pcha do tego, by parze kochanków obserwowanej z wysokiej wieży samozadowolenia dopisać złe zakończenie, z pragnienia, by dorośli, dorośli do jego wysokich pretensji, czuje się jak ojciec, który oddał wszystko dzieciom, a one nie okazują należytej wdzięczności, wracają do domu z kiepskim świadectwem z kiepskiego gimnazjum, więc nawet nie zauważa, kiedy ta zła miłość go zatruwa, kiedy świat staje nieznośny i nawet literatura nie pozwala okiełznać tego galopującego rozczarowania i Za parę lat, grzebiąc w przeszłości drżącymi rękami, nigdy nie dowie się, która butelka wina była punktem, w którym rekreacja przeszła w alkoholizm. 