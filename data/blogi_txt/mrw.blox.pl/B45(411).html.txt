Wszystko co ponad fizykę - a zatem i sam człowiek - to kwestia stylu - trafnie zauważa w felietonie Jacek Dukaj. Styl jest niezbedny dla człowieka poruszającego się w popkulturalnej memosferze - wyróżniaj się albo giń. Bez odpowiedniego stylu nie przejdziesz selekcji do kulerskiego/lanserskiego klubu - dylemat będący marzeniem zapewne niejednego blogonauty - co opisał w słynnym reportażu Wojtek Orliński. Przetoczył się wówczas przez usenet potężny anty-selekszynowy flejm (FLANELA4LIFE), swoje dwa srebrniki dodał pisarz Pilch; zasiane zostało ziarno strachu - widzę "door selection" - myślę "a jak mnie nie wpuszczą?". Może bywam w niewłaściwych lokalach, może Wojtka poniosła ekscytacja turysty, może robię coś nie tak, ale nie miałem dotąd problemów z selekcją (jak to ma zresztą wyglądać zimą, gdy wszyscy są okutani - pod płaszczem możesz mieć bieszczadzką flanelę, jak i coolerską marynarkę); znajomy DJ, bywalec, który zjeździł kluby od UK po Ibizę, mówi, że ta selekcja to tylko po to, żeby zbyt naprutych buców nie wpuszczać. A reszta to pic na wodę i fotomontaż - kolesi lepiących się na densflorze do samotnych lasek spotykam w klubach z selekcją i bez. Selekcję bez trudu przeszła także panna pawianna, która w zeszły piątek przycupnęła na chwilkę przy ambonie DJ-a, a potem zniknęła, zostawiając wszakże treść żołądka. Także kochane nerdy - jeśli nie chodzicie na densing, bo was kiedyś WO nastraszył - have no fear.  Z kolei jest jeden klub z selekcją, do którego się nie wybiorę z powodów takich, że mnie brzydzi dogłębnie (nie tylko tym, że przychodzą tam starzy-brzydcy-ludzie aka. szczecińskie VIP-y). Nie rozumiem już częstego zwyczaju, że za wstęp płacą faceci, a laski już nie (czemu to ma służyć? zapewnieniu "bufetu" "kawalerom"?), ale przy zasadzie "wstęp: Ona lat 20 On lat 25" wysiadam zupełnie. Co to kurwa ma być? Jebany seksizm. Studentki tak, studenci nie? Wąsacz może bajerować młódkę, a starsza panna nie może potańczyć z młodym mięskiem? Paskudztwo, obrzydlistwo. 