W autobusie pośpiesznym nie ma miejsca na literaturę. Nikt, kogo stać na stuprocentową dopłatę, nie wiezie ze sobą pointy, nie podróżują nim chóry dresów ani ogorzali buddowie blokowisk. Dziś siedzę na potrójnym siedzeniu, na środkowym miejscu, i kultywuję niechęć do działania. Nie chce mi się otworzyć zamka wewnętrznej zewnętrznej kieszeni chlebaka Robin Ruth i wygrzebać z niej słuchawek do iPhone'a, nie chce mi się zastanawiać przez chwilę, która jest lewa (ta z literką "l"), a która prawa (ta z literką "r"), a potem, które ucho jest lewe, a które prawe (nie są podpisane), następnie wetknąć jacka do portu iPhone'a i nacisnąć ikonkę play na rozmytym gaussem tle﻿ centrum sterowania, uprzednio wysmyrawszy je szybkim ruchem palca﻿.  Ale nie chce mi się, więc siedzę i zerkam. Z prawej strony starszy człowiek z zakupowym wózkiem, w pomarszczonych dłoniach trzyma małą książeczkę z modlitwami, niektóre są zapisane ręcznie, inne wystukane na maszynie. Czyta je siorbiąc nosem w regularnych odstępach.  Z lewej -- dziewczyna w wieku biurowym. W dłoniach trzyma dwie komórki, służbowego samsunga, w pogotowiu, czekając na telefon, i prywatnego iPhone'a, funphone'a w różowym etui. Opuszki palców niewidoczne pod czarnymi paznokciami klikają w kolorowe piksele gry.  Literatura zaczyna się w momencie, gdy zaczynam fantazjować o czym oboje myślą.  Ale nie, nie zaczynam, robię tylko ukradkiem zdjęcia, które postanawiam wrzucić później na bloga, a potem wysiadam.  W tramwaju nie dzieje się nic. 