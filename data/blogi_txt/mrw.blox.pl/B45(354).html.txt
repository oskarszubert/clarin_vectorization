Dostałem spam. Czasem czytam spam, nie tylko żeby uniknąć poważnego dramatu,  ale z nostalgii za czasami, kiedy jedyną pocztą jaką dostawałem były sailormoony od Krzysia i spam od azjatyckich stron porno. A dziś właśnie przyszło coś takiego  i boleśnie uświadomiło mi upływ czasu. Jakieś 16 lat temu na widok tego obrazka przedstawiającego wielkooką pannę zsikałbym się w majty - były czasy, kiedy moja mangowa kolekcja liczyła numer francuskiego pisma o grach i 4 pliki .iff ze screenami z jakiejś gry hentai, przyniesione na dyskietce od kolegi, jeszcze w podstawówce. Brak niedoboru sprawia, że takie małe rzeczy nie cieszą jak kiedyś (chociaż nie tęsknię do czasów, kiedy guma do żucia była delikatesem, bo i tak nigdy nie umiałem skubać kostki czekolady kęsik za kęsikiem i zżerałem co najmniej dwie kostki na raz, jakby to był kapitalizm). A po chwili uświadomiłem sobie, że ta reklama nie jest dla mnie. 30! Jestem ZA STARY. Drogim blogorówieśnikom, którzy razem ze mną mają już z górki, zamiast życzeń ofiaruję quantum of solace: zawsze znajdzie się ktoś, kto będzie od nas starszy, hur hur hur hur. Tzn. pod koniec zacznie ich brakować, ale pewnych rzeczy nie zmienimy: brak niedoboru nie będzie trwał wiecznie. 