Ludwik Waryński, założyciel Proletaryat﻿u, zmarł w wieku 33 lat. Ja tyle skończę w tym miesiącu, tymczasem przechodzę przejściem podziemnym (gdzie w chłodne dni Jedzenie Zamiast Bomb wydaje ciepłe posiłki wegańskie) i od opatulonego studenciny dostaję ulotkę. Ulotka jest zrobiona z banknotu stuzłotowego, ale nie tego zieloniutkiego, który co tydzień wydają na kulturę goście Dużego Formatu, ale tego w kolorze krwi robotniczej. Dawna setka, którą przyjemnie trzymało się w rękach; przyjemniej niż Świerczewskiego, choć daleko było jej do przyjemności miętolenia Kościuszki czy - ach! - Kopernika.  Na rewersie nietknięta reprodukcja winiety organu Proletaryatu, z logo NBP i formułką o biletach, przez awers zaś idzie napis KREDYTY CHWILÓWKI i numer infolinii fontem Impact.   W środku, po rozłożeniu ulotki, znajduje się zaś hasło: "Idź z postępem! Stare pieniądze z sentymentem kolekcjonuj. A za nowe realizuj swoje marzenia!"﻿ Jakie marzenia ma dzisiejszy proletariusz?  Historia chichocze. A może łka. 