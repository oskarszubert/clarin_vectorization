No więc zaraz po powrocie z borsuczenia - którego wcale nie planowałem, chciałem być produktywny i proaktywny! - poszedłem do kina. Na jeden z najlepszych filmów tego roku.   Dredd. Sędzia Dredd. Od 35 lat jego przygody ukazują się w brytyjskim magazynie komiskowym 2000AD, nazwanym tak, gdy ten magiczny rok 2000 wydawał się tak odległą datą. Satyryczna, pełna czarnego humoru opowieść o postapokaliptycznej Ameryce, w której po upadku wszystkiego prawa pilnują Sędziowie, pełniący funkcję policji, sądu, ławy przysięgłych i wykonawcy wyroku - na raz. Masowy odbiorca kojarzy go - jeśli go kojarzy - z filmem z 1995 roku (o roku uff!) z Sylvestrem Stallone, który był okropną adaptacją -- wywrócono do góry nogami całą komiksową mitologię. Bohater zdjął kask, czego nigdy nie robił w komiksie, a fabuła okazała się po hollywoodzku bombastyczna, pełna spisków, wielkiej polityki, tajemnych originów i innych pierdół. Można to oglądać na zasadzie nostalgicznej beki za latami 90., ale postać Dredda została tam okrutnie skrzywdzona.  Ale spuśćmy dolnopłuk milczenia i przejdźmy do niezależnej koprodukcji brytyjsko- południowoafrykańskiej (oto żniwa sukcesu "Dystryktu 9" - z jego inspiracji rolę Megacity One zagrał Kapsztadt i Johanesburg) za 45 melonów zielonych w reżyserii Pete'a Travisa. Scenariusz - Alex Garland ("28 dni później", "Sunshine").  W roli głównej - Karl Urban (doktor McCoy z nowego Star Treka), który, to raczej nie spoiler, przez cały film nie ściąga kasku. Co nie przeszkadza mu stworzyć pełnokrwistej postaci.  Partneruje mu przeurocza Olivia Thirlby ﻿w roli obdarzonej zdolnościami psionicznymi mutantki Anderson, która do sędziowskiego grona została przyjęta na próbę.   To, co jest najfajniejsze w tym filmie, to jego skala. Akcyjniaki s.f. mają tendencję do brania się za Sprawy Odmieniające Świat; tu zaś mamy dzień z życia futurystycznych gliniarzy (brakowało tylko piosenki "Bad boys" w czołówce). Jest brutalnie, jest głośno, jest krwawo. Jest doskonale, w ogóle i w szczególe (bonusy dla fanów komiksowego oryginału). Mimo utrzymania wszystkiego w mrocznej poetyce nie zabrakło znanych z papierowego oryginału elementów satyry i humoru. Postać Dredda została wymyślona jako pastisz amerykańskich faszystowskich gliniarzy, zwłaszcza Brudnego Harrego (Urban mruczy jak Eastwood). Ale i tak można mu kibicować: świat, w którym przyszło mu funkcjonować, przeżył upadek wszystkiego, jest zgniły i zaropiały. Idealistyczny, zaślubiony prawu Dredd staje się oazą, hm, czegokolwiek - w świecie, w którym nie ma już nic. Z drugiej strony film jest doskonałą ilustracją idiotyzmu Wojen Narkotykowych; spirali przemocy i nieuniknionych niewinnych ofiar, tak że będzie go można używać jako tablicy poglądowej w narkoflejmach. Polecam wybrać się do kina, bo warto zobaczyć ten film w 3D; zostało tu użyte bardzo dobrze, nie tylko by dodać głębi, ale i jako środek artystycznego wyrazu. Ach, i jeszcze jedno - w filmie nie ma wątku romansowego. I zdaje test Bechdel. 