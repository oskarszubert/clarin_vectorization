Dzień siedemdziesiąty trzeci.  Pani kominkowa radzi przeprowadzać wywiady i jest to doskonała porada. Bardzo lubię wywiady (może ktoś znowu zrobi ze mną? halo?). Przedstawiam zatem rozmowę z Katarzyną "Szprotą" Paprotą, znaną blogerką i fotograficzką. Właściwie to dlaczego robisz zdjęcia? Bo jedno zdjęcie mówi czasem więcej niż tysiąc słów! A serio - żyjemy w kulturze przekazu multimedialnego. Czasem wystarczają słowa, czasem trzeba posłużyć się dźwiękiem, czasem obrazem. Łatwiej mi opowiedzieć historię "jechałam nocą przez miasto i były piękne światła jak z GiTS" wrzucając odpowiednią fotę. Czy fotografia jest coś warta w czasach, kiedy wszyscy robią zdjęcia? Upowszechnienie jakiegoś medium czy technologii nie powoduje ich degradacji. Sprawia tylko, że stają się one bardziej inkluzywne. Pojawia się masa twórców nieskażonych artystowskim etosem fotografii, z odświeżająco pragmatycznym podejściem do tego medium. Innymi słowy, cała siła i radość w robieniu fot to ich aktualna powszechność. Jak zrobić zdjęcie, które nie zniknie w szumie? Nic złego się nie stanie, jeśli zniknie. Powszechne fotografie opowiadają codzienne historie i jest rzeczą naturalną, że większość z nich nie zapisze się w historii bardziej niż twitnięcie. Nie widzę też sensu, by się jakoś natężać, inwestować w lustrzanki z pięcioma obiektywami czy godzinami dłubać RAWy w photoshopie. To trochę tak jakby moje statusiki na fejsie miały mieć minimum 1k znaków z obowiązkową metaforą z Witkowskiego. Zaletą dzisiejszej fotografii komórkowej jest jej prostota: cykasz, obrabiasz w jednej z miliona apek z efekcikami, wrzucasz w serwis społecznościowy. Niespodziewanie miły feedback miałam ze zdjęć typu "warszawski tłum próbuje się zmieścić do sto trzydziestki" albo "jest śnieżyca na Ochocie". A więc po prostu codzienność, znajoma historia. Technicznie, przy dużych szumach idę w czerń i biel, staram się też dość starannie, symetrycznie kadrować; nie stronię od podkręcenia barw i kontrastu. ﻿ foto. Szpro Czemu właściwie służą te "efekciki"? Hejterzy [subkultura internetowych nienawistników - przyp. m.] mówią, że ukryciu niedoskonałości fotografii wykonanej telefonem komórkowym. Są głowami trochę w czasach, gdy w komórkach były aparaty 1,3mpx i dobre technicznie zdjęcie trafiało się przy słonecznym dniu i nieruchomym obiekcie. Prawda jest taka, że przy gorszym oświetleniu oczywiście nadal zdjęcie z komórki jest technicznie gorsze i efekt to ładnie przykryje, wmawiając widzom, że tak miało być. Częściej jednak używam efekcików dla podkreślenia tego, co chcę opowiedzieć zdjęciem. Yo, ppl, byłam we Wro, mega mural przy lewackiej knajpie, oto on, podkręcę wam kontrast i kolorki, byście lepiej zobaczyli, jak pięknie się odcinał od szarości tego zapyziałego miasta.  foto. Szpro﻿ Co najbardziej lubisz fociać? Nie: co, tylko: kogo. Ludzi. Różnych, ładnych, fajnie ubranych, zaczytanych, ślicznie postarzałych, zamyślonych. I co oni na to? No różnie. Czasem nie wiedzą, że są fotografowani. Na konwencie storm trooper poprosił mnie o wykasowanie zdjęcia (złapałam go, gdy zdjął hełm). Czasem patrzą prosto w obiektyw i nie reagują. Wstydliwy storm trooper! Skasowałaś? Jasne! Jeszcze go grzecznie przeprosiłam i zrobiłam klasyczną pamiątkową fotę z hełmem, którą też potem wykasowałam. Na cholerę mi pozowana fota, jaką miało 3/4 uczestników konwentu? Szkoda więc, że zauważył... Jakie masz protipy dla kogoś, kto chciałby focić ludzi ukradkiem? Po pierwsze: nie nerwowo! Włączamy aparat, spokojnie podnosimy na wysokość oczu, robimy zdjęcie, nadal trzymając telefon w górze bawimy się nim minutę czy dwie. O wyłączeniu dźwięku migawki i flesza chyba nie muszę mówić? Aparatem dobrze się robi trzymając sprzęt na kolanach - powychodziły mi wtedy bardzo fajne portrety ludzi w metrze. Po drugie, publikacja raczej dla znajomych / w ograniczonej widoczności, zwłaszcza gdy wyraźnie widać twarze. Po trzecie, nie nerwowo. Fotografowany człowiek ma prawo zauważyć, zaprotestować i poprosić o wykasowanie zdjęcia. Robimy to bez dyskusji. Nie zbawiamy świata, to tylko jedna fota. foto. Szpro﻿ Czy kultura instagrama zabije komunikację werbalną? A czy kino zabiło książki? (czasem żałuję, że nie zabiło) Dziękuję za rozmowę! 