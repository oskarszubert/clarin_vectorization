Dzień czwarty -- święta przydrożne. Paradoks adwentu polega na tym, że się czeka na święta, a po drodze są inne święta. Dziś jest Barbórka, święto górników itp. Kiedyś to święto było obchodzone w przedszkolach przy pomocy kleju, nożyczek i kartonu; może na zasadzie sprzeciwu wobec tej artystycznej aktywności wyrosło z tego pokolenie, które o górnikach potrafi mówić jedynie "związkowcy darmozjady" (haha żart, to tylko lata thatcheryzmu-balcerowiczyzmu). Oczywiście są górnicy wciąż szanowani przez półinteligencję techniczną, np. operatorzy Minecrafta i pracownicy kopalni kryptograficznej waluty cyfrowej.  Czy górnicy bitcoina obchodzą barbórkę? Pewnie nie, Santa Barbie jest patronką "dobrej śmierci i trudnej pracy", a tam wszystko robi komputer, który podobno na wykonanie wszystkich obliczeń potrzebuje dwóch wagonów węgla. Cyfrzaki w ogóle lubią takie nawiązania do rzeczy i zawodów tkwiących po kolana w realu, chociaż ostatnio obrazili się za nazywanie jumaczy kontentu piratami. Zamiast czekoladki -- tradycyjne tańce górnicze: 