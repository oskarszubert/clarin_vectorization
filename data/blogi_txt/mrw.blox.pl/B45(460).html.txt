Dziś skończył się "Red Dwarf X", czyli dziesiąty sezon kultowej brytyjskiej komedii s.f. Ile to już lat? Prawie trzydzieści, odkąd powstał scenariusz pilota; wyemitowanego w końcu w roku 1988. Pamiętacie rok 1988?    24 lata, dziesięć serii, w sumie - 61 odcinków. Zaczęło się od - cytując Lawrence'a Milesa - "sitcomu w kosmosie" (dwóch kolesi, których się nie lubi, zostaje zamkniętych w jednym pomieszczeniu, które przypadkiem znajduje się w kosmosie), który po jakimś czasie zmienił się w "Star Treka z żartami".   Android Kryten, obibok Dave Lister, felis sapiens Kot, hologram Arnold J. Rimmer Ostatnia seria - po dość nietypowej dziewiątej, złożonej z trzech postmodernistycznych odcinków specjalnych - okazała się częściowo powrotem do korzeni; bardziej opierając się na eksploracji ciasnej przestrzeni statku niż wymyślaniu nowych dziwnych planet czy światów (z okresu "startrekowego"). Bohaterom, po których - poza okazjonalnymi zmarszczkami, zwłaszcza u androida Krytena - nie widać upływu czasu, udało się w ciągu tych sześciu odcinków przejść daleką drogę upstrzoną doskonałymi pomysłami. A pętla czasu, w jaką wpadł Dave, przyćmiewa wszystko co pokazano w "Looperze".  Fani smutnego amerykańskiego serialu "Firefly" scancelowanego po pierwszym sezonie poklepują się z okazji 10 rocznicy skasowania (co za desperacja) słowami "ciągle lecimy!". Tymczasem załoga Red Dwarfa naprawdę wciąż leci i wszystko wskazuje na to, że ta podróż jeszcze długo się nie skończy. Warto postawić na dobrego konia. 