Ważyłem właśnie w ręku najnowszą cegłę Dukaja (59,90; 824s), zastanawiając, dlaczego nie dyszę z podniecenia i nie przebieram nóżkami jak kiedyś, kiedy od strony lady dobiegło pytanie skierowane do księgarki:  Jakie są najtańsze Kamienie na szaniec?  Brukowe, pomyślałem, odpadają koszty transportu. Okazało się, że monopol na wydawanie Kamieni na szaniec ma Nasza Księgarnia, więc nie ma zbyt dużego wyboru. Nie czytałem w szkole Kamieni na szaniec, bo miałem wówczas coś lepszego do roboty. Polonistka miała o to lekkiego focha. W ramach kontrfocha postanowiłem nigdy ich nie przeczytać. 