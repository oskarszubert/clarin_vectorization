W najnowszej NF moja recenzja ostatniego tomu "Sagi o Twardokęsku", a w dziale publicystyki - Jakub Ćwiek o Jezusie w popkulturze. Na razie czytałem tylko zajawkę na stronie, ale ona wystarczy na dzienną porcję WTF. Wstęp artykułu Jakuba brzmi bowiem tak:  Kiedy 30 września 2005 roku duński dziennik "Jyllands-Posten" opublikował artykuł "Muhammeds ansigt" ("Twarz Mahometa") opatrzony karykaturami proroka, reakcja wyznawców islamu była równie szybka co stanowcza. Dziennikarzom, grafikom, wydawcom grożono śmiercią, bojkotem objęto towary z Danii, a organizacje terrorystyczne publicznie informowały, że ruszają na świętą wojnę. Ostatecznie obyło się bez ofiar - choć spalono kilka ambasad i ośrodków kulturalnych, zdarzały się też utarczki z policją podczas licznych marszów protestacyjnych - ale stanowcze weto muzułmanów sprawiło, że dziś mało kto ma odwagę kpić sobie z Mahometa. Zupełnie inaczej sprawa ma się z Jezusem, który - po części za sprawą własnych wyznawców - stał się najbardziej wyrazistą ikoną religijną w popkulturze.  Nie będę teraz wchodzić w niuanse afery karykaturowej, ale nie rozumiem, po co to ten wstęp w stylu "a u nich biją Murzynów". Nie czuję, że "że zupełnie inaczej sprawa się ma" jeśli chodzi o symbole chrześcijańskie, skoro ten sam kolega Jakub obruszał się z okazji dzieła Nieznalskiej. Buddy Christ tak, ale ręce precz od krzyża? Cała różnica w tym, że Jezus znajduje się w połowie drogi do miejsca, gdzie dziś znajduje się Zeus i Atena, a Mahomet dopiero rusza w tę drogę. 