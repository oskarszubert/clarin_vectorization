Chłodne przyjęcie z jakim spotkał się Green Lantern w odwiedzanych przeze mnie internetach sprawiło, że nie miałem zbyt wielkich oczekiwań - ot, trailer zapowiadał typowy tuesday movie - coś, na co można się wybrać w tani wtorek do Heliosa. W 3D. A tu taka niespodzianka. Bardzo przyjemny film! Wprawdzie nie jest to klasa Watchmenów czy Dark Knighta, ale spokojnie rywalizuje z marvelowskim Ironmanem, bijąc na głowę przynudnawy "Powrót Supermana". Głównie dlatego, że GL ma naprawdę fajne moce, i takie akuratne do efekciarskiego filmu. Zielona Latarnia nie był nigdy moim ulubionym herosem, chociaż zawsze żywiłem do niego należyty respekt (zwłaszcza po wydarzeniach z DKR2). Przez osmozę przyswoiłem również wiele faktów, których znajomość sprawiła frajdę w czasie seansu ("ooo, zobacz tego, on zmieni kolor!" "ha!").  Co ciekawe, rzadko kiedy filmowe medium i fabularne klisze z filmów o superbohaterach grały tak doskonale jak tu, w zgodzie z mechaniką fantastycznego świata. Moc Green Lantern czerpana jest z siły woli (a także, co było częściowo pokazane - i ewidentnie zostawione na sequele -z innych emocji), więc nagle całe bohaterskie emo (co widzieliśmy w odczapistycznej formie w "Spider-manie") ma doskonały sens. Znacie pewnie żart, że Boryna pokonał chłopów "ostatnim wysiłkiem woli"; sztanca, z której odbijane są wszystkie akcyjniaki - Arnold czy Mel zbierają wpierdol, ale podnoszą się i wygrywają; otóż tutaj ten wysiłek woli naprawdę działa, bo tak właśnie działa Green Lantern. I to jest niesamowite; to tak, jakby ktoś sensownie wytłumaczył, dlaczego w Super Mario Bros. wiszą cegiełki ze znakiem zapytania (ok, znam taką grę). I kiedy filmowy Hal Jordan wypowiadał swoją przysięgę po raz drugi, naprawdę się wzruszyłem.  In brightest day,in blackest night No evil shall escape my sightLet those who worship evil's might Beware my power... Green Lantern's light!﻿ 