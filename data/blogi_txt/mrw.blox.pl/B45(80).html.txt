Dzień pięćdziesiąty ósmy.   W którym pani kominkowa łączy swoje dwie ulubione rzeczy: przeszłość i spisy. Oh wait. Co robiłem, kiedy się działa historia? Pewnie oglądałem telewizję.    Stan wojenny przesiedziałem na nocniku.  Wyścig zbrojeń to było coś, co robiła załoga G. Wyobrażałem sobie, że to taki prawdziwy wyścig, coś jak Wyścig Pokoju. Tylko Zbrojeń. Że na mecie na zwycięzcę czekają rakiety i karabiny.  "Czelendżer" to była taka zabawa, że się doczepiało skrzydła do jajka, malowało i wyrzucało przez okno. Brałem aktywnie udział w strajkach w 1988 - autobusy nie wyjechały, więc poszedłem do szkoły pieszo. Upadek komuny śledziłem z zainteresowaniem, ale w 1989 bardziej zajęty byłem komputerem MSX. Dokładnie natomiast pamiętam, jak pani od polskiego pokazała książkę dla dzieci o Jezusie i powiedziała, że teraz może być w szkolnej bibliotece, a kiedyś nie mogła. Dopiero po latach zrozumiałem, że to wcale nie był symbol wolności.  W wyborach prezydenckich aktywnie wspierałem Mazowieckiego, agitując w klasie. Gdy odpadł w pierwszej turze, rozczarowałem się polityką na całe życie.  Wielką powódź w 1997 spędziłem zamartwiając się, czy będę mógł w spokoju obejrzeć ostatnie odcinki Sailor Moon. Zamachy 9/11 obejrzałem na żywo, w CNN. Ale dopiero jak włączyłem internet, zrozumiałem co się stało. Jak umierał JP2, siedziałem akurat na 4chanie, oglądając najgorsze internetowe trolle internetowe posilające się jeszcze ciepłymi zwłokami.  A 10 kwietnia miałem imieniny. 