Normalnie się cieszę jak mała dziewczynka sikająca do kawy - po długich pięciu latach oczekiwania wreszcie ukaże się ostatni tom jednego z najlepszych polskich cykli fantasy - "Sagi o zbóju Twardokęsku" Anny Brzezińskiej. Premiera za miesiąc - akurat tyle czasu, żeby każdy, kto nie miał jeszcze przyjemności, zaopatrzył się w poprzednie części (a jak ktoś zna, to i odświeżyć sobie nie zawadzi).  Od wydania pierwszego tomu, wtedy jeszcze dla niepoznaki zatytułowanego "Zbójecki Gościniec" ("Plewy na wietrze" to reedycja deluxe, z poprawioną i dopisaną treścią), minęło dziesięć lat: tyle ma już jeden z najciekawszych, choć mocno niedocenianych bohaterów polskiej fantastyki. Zbój Twardokęsek, kawał chuja i hultaja, ale nie w taki cyniczny, nihilistyczny (czy wręcz komercyjny) sposób, jak popularni w latach 90 antybohaterowie, lecz jako naturalna emanacja chujowości i plugastwa świata. Nibylandii, która jest boleśnie prawdziwa. Najfajniejsze w powieściach Ani - obok pięknego języka i przebogactwa opisywanego świata - są żywoty szaraczków. Ludzie, które do akcji wnoszą tyle, że im przyjdzie sczeznąć marnie, ulepieni są z prawdziwej gliny, a nie z literackiego papier-mâché. 