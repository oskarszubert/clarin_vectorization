"Little Wheel" to łatwa i przyjemna gra przygodowa, świetna jako przygodówkowe przedszkole. Nie ma tu miejsca na pixel hunting i zamiatanie kursorem ekranu w poszukiwaniu "a cóż by tu kliknąć". Jest krótka, ale nadrabia to świetnym klimatem i uroczą animacją. Bohaterem tego spadkobiercy "Samorosta" jest robot patrolowy, który staje przed zadaniem przywrócenia zasilania w mieście robotów. Wspomniałem "Samorosta", który zainspirował podgatunek przygodówek "zorientowanych na tło": zamiast sterować bohaterem (i szukać/używać przedmiotów) czy też oglądać świat jego oczami, gracz stawał się czymś w rodzaju bóstwa klikającego w różne rzeczy i potworki, torując drogę postaci (zabrzmiało to prawie jak "Lemingi"). W bajkowym "Samoroście" to nie przeszkadzało (krasnal po kliknięciu nawet wesoło machał do gracza), problem pojawił się w grach z wyraźnym bohaterem i fabułą ("Little Wheel" go nie ma, robocik posłusznie jedzie we wskazane miejsca i robi co do niego należy). Negatywnym przykładem jest flashowa przygodówka "The Several Journeys of Reemus", którą wygląda jak klasyczny point click, jest jednak klonem "Samorosta". Jak mam się wczuć w przygodę w sytuacji, kiedy bohaterowie siedzą schowani przed wilkiem w beczkach i nie mogą nic zrobić, a jakaś magiczna ręka odgania bestię przy pomocy serii akcji typu "przesuń sznur z bielizną"? Bez sensu! Zgrabnie wybrnęli z tego autorzy "Bowja The Ninja" (część pierwsza, druga i trzecia), oddając w ręce tytułowego bohatera łuk. Każda samorostowa interakcja z tłem - typu przestaw odległy przełącznik lub strąć postać z balkonu - jest wykonywana przez postać, który odpowiednio wypuszcza strzałę. Chcieć to móc. 