Philipa K. Dicka trafił purpurowy promień z nieba, a mnie dziś z brzucha wychynęła niebieska niteczka. Trochem pobladł, ale w szczególną panikę ("czy jak pociągnę i urwę to odpadnie mi dupa?") nie wpadłem. Wiedziałem przecież, skąd się wzięła, a i od czasu kiedy omdlewałem oglądając scenę wkładania implantu do głowy w "Saturn 3" oswoiłem się z transhumanizmem i cyberpunkiem, także tym undergroundowym - "Tetsuo: The Iron Man" oglądam bez mrugnięcia okiem. A to tylko plastikowa niteczka wystająca z brzucha. Zwiastowaniem niteczki był strupek zrodzony z pryszczyka, który wyrósł na jednym końcu mojej gigantycznej post-śledzionej blizny. Nie próbowałem się bawić w Rambo i sam wyciągać niebieskiego sznureczka, ale poszedłem do przychodni, gdzie miła pani pielęgniarka go wyciągnęła i odkaziła strupka. Okazało się, że niteczka ma 9 cm. Wziąłem sobie ją na pamiątkę: JAK TRZYMASZ TE NOŻYCE, JAK FRYZJER! - powiedział Profesor do Studenta. Było to w roku 2006, na oddziale chirurgii kliniki na Unii Lubelskiej, gdzie tydzień wcześniej wycięto mi śledzionę. Leżałem biedny na stole, a nade mną kłębili się Studenci, którzy w ramach zdobywania skilli dostali do zabawy zadanie zdjęcia mi szwów. Jak widać, nie do końca sobie poradzili. Coś nie lubię studentów, sam nie wiem dlaczego. 