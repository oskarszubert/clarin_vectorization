Gorzkie wersy Eli Wurmanowej anegdoty nie przesłonią mi faktu, że Bałtyk jesienią jest niesamowity. Byliśmy tam w październiku 2003, w Międzyzdrojach, gdzie odbywała się konferencje ACS, Karina prezentowała artykuł, a ja się zabrałem na wycieczkę. Wyludniony kurort, latem tętniący wszelkimi rodzajami oleju (oleju, olejku) i tłuszczu (tłuszczu, tłuszczy, tłuszczyku), nagle jest pusty i milczący. Melancholijny skowyt mew, wzburzone morze jak w "Autorze widmo", czego jeszcze wtedy nie wiem, bo Polański go jeszcze nie nakręcił. Dolina Muminków w październiku. I molo, z zamarłą gastronomią i otwartym salonem z grami, gdzie za dwa złote robię sobie rundkę czołgiem po wirtualnym Tokyo, a potem pstrykamy zdjęcie w archaicznym japońskim automacie  i widniejemy na nim oboje, w jesiennych płaszczach, w otoczeniu pikselartowych amorków, z podpisem MIEDZYZDROJE MOLO - LATO 2003. 