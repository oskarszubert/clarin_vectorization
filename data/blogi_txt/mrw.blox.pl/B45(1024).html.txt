Nie wiem jak wy, ale ja w latach 80 rozczytywałem się w książce pod tytułem "Karate". Miała czarną okładkę, a w środku ryciny z postawami i ciosami (kiedyś na ich podstawie zrobiłem nawet animację na Amidze); a oprócz tego różne porady na temat "jak zachować się, gdy ktoś nas zaatakuje", i z tego co pamiętam, były dość rozsądne ("uciekać").  A na końcu była przypowieść o uczniu, który przybył do mistrza pobierać nauki. Ale zanim został przyjęty do dojo, musiał znosić przeróżne upokorzenia. Takie lekcje pokory. Jak byłem młodszy, wydawało mi się to a) uduchowione b) nie dla mnie. Dziś trzymam się tylko punktu b. Przypomniała mi się ta przypowieść, kiedy obserwowałem na G+ starania nerdów o zaproszenie do gry "Ingress". Otóż produkt jest w fazie beta, więc nie można po prostu jej sobie zainstalować: trzeba zrobić jakiś obrazek czy zdjęcie z logosem gry i wystosować post żebraczy. Piszę używając takiego mocnego słowa, bo widziałem desperata, który do zdobycia zaproszenia potrzebował aż czterech postów; i zrobiło mi się z tego powodu nieco smutno.  Sama gra "Ingress" mnie przeraża. To zabawa możliwa dzięki systemom geolokalizacji i technikom rzeczywistości rozszerzonej. Biega się po mieście i hakuje portale; więc niby fajnie; ktoś wreszcie pomyślał, jak wyciągnąć nerdozę na świeże powietrze bez potrzeby likwidacji instytucji pizzerii na telefon.    Nie, nie przeraża mnie, że gra chce od użytkownika dostępu do wszystkich danych jeszcze zanim otrzyma wyżebrany kod zaproszenia. To dość normalne w dzisiejszych czasach. Nie, nie przerażają mnie nawet możliwe akty przemocy związane z grą; a że do nich dojdzie, to jest pewne: w grze trzeba przystąpić do jednego ze stronnictw, a w przeciwieństwie do ustawek w jakiegoś kwejka przeciwników można spotkać podczas gry twarzą w twarz, "na mieście". Widziałem gimbusy skaczące z pięściami z powodu pokemonów, więc dlaczego nie z powodu wojny cybergangów?  Przeraża mnie, że wielka, zła (don't be evil, just be corporate) korporacja chce, żebym cały czas grał. Nie, sorry, żerując na moich sawannowych potrzebach sprawia, że sam będę chciał cały czas grać.  Ale ja nie chcę cały czas grać. Jestem z pokolenia, które najpierw grało od święta, potem więcej, ale zawsze dla przyjemności. Byłem graczem, nie farmerem; gra nie przypominała pracy. A praca nie przypominała gry, jak to sobie wymyślili spece od buzzwordu "grywalizacja". Tak, lubię czasem użyć metafory związanej z grami do opisu codziennych sytuacji; ale nie mam zamiaru pracować za achievementy﻿. Teraz można grać non-stop: symulując pracę biurową prowadzić Wojny Mafijne na fejsie; w sraczyku rzucać świniami w ptaki na smartfonie, potem wrócić do domu i odpalić stacjonarnego peceta czy konsolę. "Ingress" zamachnął się na ostatnią sferę wolną od gamingu: spacer po mieście. Nikt nie będzie już wiedział, jaki kolor ma niebo nad portem, bo wszyscy będą je oglądać przefiltrowane przez ekran telefonu. Naczytałem się za dużo cyberpunka aby sądzić, że to się skończy dobrze. Nie wiem jak wy, ale ja w tym wypadku postanawiam zastosować się do porady z książki "Karate". 