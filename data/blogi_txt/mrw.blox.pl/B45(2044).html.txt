Byliśmy dziś na pięknym koncercie Gaby Kulki promującej płytę "Wersje" i musicie uwierzyć mi na słowo; nic nie nakręciłem, bo to było w filharmonii, wiecie, ą-ę, i głupio było, jakoś tak, wyciągać iPhone'a, tu obok panie w garsonkach i panowie w kołnierzykach wystających spod swetrów, to nie miejsce na rockendrolowe zachowania, nie? Zresztą -- na siedząco zupełnie inaczej odbiera się muzykę, chociaż nie mogłem powstrzymać od tupania nogą, do takiego basu ciężko nie.  A w ogóle to się za późno zorientowałem, że koncert ma być w filharmonii, więc miejsca są nie dość, że siedzące, to jeszcze numerowane, więc się nie pośpieszyłem z zakupem biletów i wylądowaliśmy w jedenastym rzędzie, i tak dobrze, bo sala była full pełna (część puli wykupują jakieś zakłady, widziałem pannę co "a, przyszłam bo dostałam", jak tłumaczyła spotkanej znajomej). No i przez to, że ciemno i że rząd jedenasty wyszło tak, że jak Gaba K. zapytała czy ktoś na sali ogląda serial "Doktor Who", to chociaż machaliśmy rękami, nie zauważyła. A pytała z okazji zapowiedzi pięknej piosenki "Bad Wolf" (tu możecie jej posłuchać), zainspirowanej przygodami Rose Tyler. Oprócz tego w repertuarze -- covery Ciechowskiego, QotSA, Beastie Boys, parę kawałków z następnej płyty i kilka starszych.  Koncert był, jak wspomniałem, piękny; Gaba K. ma przecudowny głos, a do tego umie na instrumentach (reszta zespołu zresztą też); a pomiędzy piosenkami jest uroczo ("w marcu nagrywamy nową płytę, tak się cieszę!") i zabawnie (zwłaszcza przekomarzanie z basistą). Polecam, jak będziecie mieli okazję.  Po koncercie można było tradycyjnie nabyć płyty i zdobyć autograf, jak również uczynić sobie podobiznę cyfrową:  Skorzystałem z okazji i przeprowadziłem mikrowywiad: Ja: Który Doktor? Gaba Kulka: Aaa... (szok, niedowierzanie, chwila wahania) Matt Smith. Ja: Yyy... GK: No wiem, niestety. Eccleston też, te jego uszy, ale Matt Smith miał taką najszerszą... (robi gest pokazujący na szeroki zakres zdolności aktora czy coś w tym rodzaju) Ja: Szczękę? A który Doktor był Twoim pierwszym? GK: Eccleston! Ja: A-ha! GK: No tak, przecież stąd właśnie "Bad Wolf"!  Ja: (kiwam z uznaniem głową)  I tak to właśnie było. 