Nie licząc gier na automaty najbardziej lubię przygodówki (oczywiście takie, których nie robił jakiś psychopatyczny sadysta z aspergerem), bo w nich nie można zginąć, a mnie to wkurza, jak się głupio ginie (IF YOU DIE IN GAME YOU DIE FOR REAL). Gatunek z jednej strony (komercyjnej) wymierający - z drugiej przeżywa renesans na platformie flashowej. Królują a) point'n'clicki z widokiem z oczu bohatera o tematyce "ucieczka z zamkniętego pomieszczenia" (moda zapoczątkowana przez znakomity "Crimson Room"); b) "klikaj na otoczenie, a bohater dokona progresu", czyli xera "Samorosta". Z rzadka trafi się jakiś klasyczny klon SCUMM-a (tych trzeba szukać na scenie AGS), a czasem ktoś wpadnie na głupi pomysł zrobienia przygodówki pod postacią platformówki, w którą nikt nie chce grać.O klonach "Samorosta" zrobię osobną wrzutę, a dziś chcę polecić "Morningstar", bardzo fajną przygodówkę s-f z widokiem FPP. Chociaż nadrzędnym celem jest ucieczka, nie jest to klasyczny i do bólu zgrany "escape": Długo się ładuje, ale warto: piękne, prerenderowane intro (brawa dla reżysera!) i pyszna grafika. Wcielamy się w postać kosmicznego rozbitka, a autorzy robią dużo, byśmy się w niej zatracili: HUD gry jest zintegrowany z HUD-em kasku bohatera, a system podpowiedzi oparto o radiową łączność z kapitanem statku. Zagadki są logiczne, choć czasami mało intuicyjne - zwłaszcza, że kapitan prowadzi za rączkę tam gdzie oczywiste oczywistości, a w najcięższych chwilach (zadania dla Uhury) zostawia na pastwę losu: dla desperatów tu są spoilery.Dla fanów przygodówek pozycja obowiązkowa, a i reszcie polecam obejrzenie tak ładnej i profesjonalnie wyglądającej flashowej produkcji. Kiedyś takie fikoły sprzedawali za ciężką kasę na mistycznych CD-ROMACH, a dziś mamy je w cenie dwóch kliknięć. Kto by pomyślał! 