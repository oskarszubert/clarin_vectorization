Zaplanowałem sobie na dziś parę ważnych zakupów i to był błąd. Podobnie jak nie do końca ogarniam kalendarz świąt katolskich (na szczęście zawsze ktoś na blipie rzuci ostrzeżenie), to nie wiedziałem, że dziś gra WOŚP.   WOŚP-u nie lubię - tak jak nie lubię całej idei charytatywności, ale daję lajeczka notce Gothmuchy. Nie lubię, bo  z jednej strony choć jest to piękne święto obywatelskiej aktywności (no właśnie, święto, rozumiecie), ale z drugiej podczepiają się pod nie różne mordasy. To powinien być dzień, kiedy wszyscy politycy siedzą w norach schowani pod miotłę ze wstydu, bo to święto nieudolność państwa, które wysyła swoje dzieci na żebry.  Cieszę się widząc serduszka na szpitalnym sprzęcie, ale powinny być one wyrzutem sumienia. Ale zbaczam z tematu. Nie jest to dobry dzień na wychodzenie z domu i nie mówię wcale o dzieciątkach terroryzujących prawicowych felietonistów, tylko o tych wszystkich imprezach organizowanych w centrach handlowych. Występy skrzeczących nastolatek. Jakieś dzieciaczki ze szkoły breakdance, której banner wisi oczywiście na barierce. Wodzirej drący się SIEMA do mikrofonu. Potworny hałas, hałas, hałas. Odpustowy (dosłownie!) festyn.  Przed moim osiedlowym Krrfrr ustawiono scenę i cały dzień łoiły z niej gwiazdy discopolo. A o 21 miała zagrać Doda! Co za upadek, nawet nie w główny sztabie, tylko tu, za rzeko, w mroku i deszczu, z gigantycznym wykopem pod nową wlotowówkę za plecami. WOŚP to może dobro, ale piękna w tym nie ma za grosz. 