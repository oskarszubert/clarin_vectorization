Byliśmy gdzieś na skraju pustyni - tak zaczyna się książka, która zniszczyła mój ambitny plan na rok 2011. Plan polegał na tym, żeby wpłynąć na statystyki czytelnictwa w Polsce poprzez przynależność do grupy, która w 2011 nie przeczytała żadnej książki. Ale właśnie po majowym grilu zajrzałem do centrum handlowego w innej części miasta, co okazało się owocne. W New Yorkerze kupiłem fajną torbę na ramię i bluzę pod kolor conversów, a także nowe skórzane akcesorium na rękę, bo poprzednie zgubiłem (oczywiście od razu się odnalazło: opowiedziałem o zakupach mamie, okazało się, że zostawiłem u rodziców, tylko zapomniała mi powiedzieć), a nawet dwa, bo była przecena, i teraz mam trzy (różne). Zajrzałem też do Empiku i znalazłem tam samotny egzemplarz książki "Lęk i odraza w Las Vegas" i  konsumpcyjnie nakręcony nabyłem. Nie tylko dlatego; kupić chciałem wcześniej, ale jakoś nie trafiłem w księgarniach, no więc.  No więc to - ze względu na krótkie rozdziały - idealna lektura sraczykowo/tramwajowa, chociaż o ile kibelek pasuje klimatem do większości opisanych wydarzeń, to zbiokom jest kompletnym zaprzeczeniem: tam prucie w krążownikach szos przez pustynię, a tu co, ciasna przestrzeń, wiadomo. I pewien taki dystans jest, bo to nie nasza historia, ale podchodzi mi bardzo temat rozliczenia z latami 60., swego czasu przeżyłem bowiem lekki okres fascynacji hippisami, takimi z "Hair" i temu podobych. Okazuje się, że film Gilliama był przerażająco wierną ekranizacją, przez co brakuje jakiegoś zaskoczenia; ale - jest świetnie napisane (i przełożone) i ma fajne obrazki. Podobno Ralph Bakshi chciał z tego zrobić animację, ale nie zgodziła się jakaś narzeczona Huntera S. Thompsona. Trochę żal.  O samym autorze pisze w posłowiu pisarz Żulczyk, ale bez polotu; wszystko co potrzebujecie wiedzieć znajdziecie w tej zajebistej wrzucie niejakiego Marcelego Szpaka, który dzieli zezwłok z jednym z dwóch tłumaczy książki (jak i Hunter dzielił swój z narratorem książki, Raolem Duke'iem).  Stąd też w czasie lektury nie mogłem opędzić się od wizji Marcela, uhahanego, szczerbatego, napierdalającego w klawirkę netbuka tłumaczenie czegoś co naprawdę kocha.  I to widać. Co wyniosłem z tej lektury? Że nie chcę być jak HST; że w ogóle nie chcę być jak ktokolwiek. 