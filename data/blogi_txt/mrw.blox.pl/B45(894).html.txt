To jest gar pysznej kapusty z kiełbachą (WYGLADA OHYDNIE MUSI BYĆ PYSZNE), którą dziś zrobiłem:  Wedle przepisu babci Stefci, choć zmodyfikowanego pod wpływem okoliczności - zamiast młodej kapusty użyłem kwaszonej, bo nie miałem czasu ani miejsca na szatkowanie (kuchnię do końca czerwca mam, jak widać na zdjęciu, nikczemną).  Gotowanie b. mnie uspokaja, więc zeszło mi wzburzenie, jakie miałem dziś po przeczytaniu notki poleconej na g+ przez Alexa. Autor zamknął komcie, prosząc o trackbacki, niech się tak stanie.  Zwykle nie denerwuję się notkami na blożkach, ale ta miała akapit, który był zły w znaczeniu evil: Symbolem tak zwanej „polskiej mentalności” jest dla mnie spór o aborcję. Obie jego strony mają wspólny problem do rozwiązania, mianowicie kwestię niechcianych dzieci. Wolą jednak rozpatrywać ją w kategoriach „obrony życia” i „obrony wyboru”, które są nie do przyjęcia dla strony przeciwnej i uniemożliwiają porozumienie. Gdy sam myślę o „niechcianych dzieciach”, narzuca mi się kwestia łatwo dostępnej antykoncepcji, która znacząco łagodzi ten problem – bez ingerencji w fizjologię płodów i znacznie mniejszym kosztem niż zabieg chirurgiczny. Ale „przeciwnicy” usuwania ciąży nie chcą nawet słyszeć o plastrach czy prezerwatywach, podczas gdy „zwolennikom” ani się śni legislacyjne odstępstwo od przeciwdziałania na rzecz profilaktyki.﻿  To nie jest prosty symetryzm. To nie tylko #prawdależypośrodku. Mam wrażenie, że to przejaw nerdowskiej arogancji.   wiem coś o tym, sam jestem nerdem. Czytam też w miarę regularnie XKCD.  Nie lubię uogólnień, ale mam wrażenie, że nerdy zbyt często mają skłonność do wyrażania sądów tego typu. Może za dużo grali w SimCity i przekładają taki uproszczony model rzeczywistości na rzeczywistość? Że wystarczy zbalansować komercję, fabryki i parcele mieszkalne, do tego dać szerokie drogi i dolary lecą. Ale rzeczywistość tak nie działa. Jest skomplikowana.  Zaobserwowałem w środowisku nerdowym również mechanizm pozornej merytokracji. Że skoro ktoś umie policzyć całki czy doskonale rozumie fizykę lub mechanikę gier, to jest Łebskim Gościem i pewnie zna się też na życiu, wszechświecie i całej reszcie. Tylko niekoniecznie. To w sumie taki rodzaj otchłannego Profesora. I z tej nerdowskiej arogancji rodzi się potem przeświadczenie, że JA, NERD, WIEM LEPIEJ od zwolenników prawa do przerywania ciąży a) jakie mają cele (nie, nie chodzi tylko o niechciane dzieci) b) jak można ten węzeł gordyjski rozplątać. Bo po prostu nikt, kto zajmuje się prawami reprodukcyjnymi, nie wpadł wcześniej na to, żeby prowadzić edukację seksualną, promować środki antykoncepcyjne itd. Dziękujemy, Prometeuszu, za ten ogień.  Ciekawe też, o kim mowa w tym fragmencie:  Moi zaangażowani politycznie znajomi, w większości lewicowi, spędzają czas na wyszukiwaniu w Sieci niedouczonych starszych pań, które wierzą w sprawczą moc kultu maryjnego, ale nie w chemiczne właściwości aspiryny. Starsza pani może liczyć na dowolną ilość kpin i szyderstwa, ale nie na to, że ktoś jej całą rzecz przystępnie objaśni.﻿  Można się tylko domyślać. Mogę natomiast dać świadectwo. Moi zaangażowani politycznie znajomi, w większości lewicowi, spędzają czas na cierpliwym tłumaczeniu różnym ludziom faktów na temat nieszkodliwości szczepionek i walce z innymi przesądami. Nie trzeba im stawiać pomników, wystarczy troszkę szacunku. 