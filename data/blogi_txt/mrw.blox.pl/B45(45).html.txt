Dzień dwudziesty dziewiąty.   Serwis platial.com, o którym pisze pani kominkowa, w międzyczasie odszedł z tego łez padołu; to nie przeszkadza w wykonaniu dzisiejszego ćwiczenia, gdyż funkcję tworzenia własnych map oferuje teraz w ramach swojej usługi Google. Postanowiłem zrobić mapę, którą nazwałem "Wredne Miasto". Mapa ta dokumentuje jeden z powodów, dla którego nie tęsknię za mieszkaniem w centrum. Przejścia i skrzyżowania, które są nieprzyjazne dla pieszych. Poza jednym smętnym buspasem (o który wciąż kierowcy mają arschschmerz), centrum jest dla pieszych nieprzyjazne: auta mają sobie śmigać zielonymi falami, a ty stój jak kołek pół godziny na kolejnej wysepce i żebraj o łaskę przejścia naciskając guziki. Największym kuriozum jest "szlak czerwonych penisów" (nazwałem go tak, bo z daleka światło na którym jest ludzik i rower wygląda jak czerwony penis), seria przycisków i czerwonych świateł w miejscu, gdzie jeździ jeden tramwaj na godzinę. I akurat wcale nie jedzie, bo właśnie z niego wysiadłem. Na szczęście to jedyne światła, jakie mam teraz po drodze do domu.  I żeby jeszcze napluć w twarz nieszczęsnemu pieszemu, na najbardziej nieprzyjaznych przejściach powiesili coś takiego:  Właśnie, pomyśl o dzieciach, a nie uciekającym autobusie. Bo jak nie, to przyjdzie pan policjant! 