Dzień szesnasty.  Jestę blogerę, jak również konsumentę (przysyłajcie gratisy). Pani kominkowej powiedzmy marzy się idealna, stuprocentowo niezawodna rękawica kuchenna (czy w 2007 były już rękawice silikonowe?). Moim ulubionym kuchennym sprzętem jest ceramiczny nóż, który nie wymaga ostrzenia: jeśli się go nie wyszczerbi, krojąc - niezgodnie z instrukcją - twarde rzeczy (np. kości), to będzie nie do zdarcia; można nim kroić mięsko na takie cieniusie plasterki. I właśnie tak ciachając sobie z radością różne rzeczy zacząłem rozważać idealnie niekapitalistyczny produkt: żyletkę ceramiczną. Ceramiczne ostrza można znaleźć w niektórych maszynkach elektrycznych, naszpikowanych elementami, które i tak się w końcu zepsują, więc wiecznie ostre nożyki w nich nie przeszkadzają. Nie znalazłem natomiast nikogo, kto produkowałby wieczną żyletkę. Bo i co byłby to za interes. Kapitalizm jest w swojej istocie wiecznym pasmem rozczarowań; półki wydają się pełne aż do chwili, gdy potrzebujesz czegoś konkretnego. Kupiłem sobie kiedyś torbę na ramię w New Yorkerze; dwie komory (większa ma około B5, poziomo, więc się dobrze układa) na zamek, z długim paskiem, dzięki któremu mogę ją sobie założyć na ukos, chociaż jestem duży. Bardzo wygodna, ergonomiczna, mieści mi się w niej wszystko, co potrzebuję, nie mam problemów w autobusie jak z plecakiem itd. No ale minęło parę lat, więc się nieco poprzecierała; i co, już nie mają tych toreb. Gorzej, nigdzie nie mogę znaleźć torby w takim kształcie, z dobrym zamknięciem; a trafić na długi pasek okazało się misją niemożliwą. Więc na razie chodzę z takim wytarciuchem, bo co mam zrobić. Kupować po dwa egzemplarze na zaś, jak już się znajdzie coś idealnego? 