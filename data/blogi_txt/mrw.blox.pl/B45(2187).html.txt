Jacek Sobota, pisarz bezkonny, z hukiem obwieścił czas jakiś temu na forum NF, że opublikuje cyfrowym drukiem felieton odsłaniający miałkość jakoby budzącego powszechny zachwyt "Dystryktu 9". I oto na łamach netzinu Creatio Fantastica pojawiła się rubryka "Spojrzenie daltonisty" (nie lubię tej maniery wywlekania ułomności - wcześniejszy cykl nazwał "Wyznania idioty"; odbieram ten zabieg jak postawienie lolkotka z podpisem "co się czepiacie, chłopaki"), w której pisarz Sobota znęcać się będzie nad filmami. Może lepiej nie, bo poza mistrzowskim waleniem w chochoły żadnej ciekawej myśli tam nie znajdziecie. Za to można się dowiedzieć, że:  Fabuła jest prosta – na Ziemi, w RPA (to świadczyć ma o wielkiej oryginalności filmu; zwykle kosmici lądują przy Białym Domu) awaryjnie wylądował, a właściwie zawisł jak balonik na druciku statek Obcych, którzy przypominają swym wyglądem, niestety, krewetki Niestety, nie przypominają, drogi wnikliwy obserwatorze, choćby dlatego, że krewetka wygląda tak, a "prawn", jak przezywani są Obcy, to gatunek świerszcza. To ładna ilustracja, jak tłumaczenie potrafi zniekształcić rzeczywistość.  Za jeden z atutów obrazu uważa się jego paradokumentalność, ale to w tej chwili, przypominam, żadna nowość, tylko moda (Projekt: Monster, Blair Witch Project etc.).  Ciekawe oczywiście, co idzie za tym "etc.", jaka dzieł chmara. Teza upada, gdy zadamy (i odpowiemy) sobie pytania: z którego roku jest BWP i czym się różni dokumentalność Project:Monster i BWP od dokumentalności D9 (której zresztą szybko urywa).  Jak już było mówione, niekonsekwencji fabularnych mamy tu sporo. Wymienię kilka. A) Po co zabiera się w kosmos milion kretynów?  Itd. Nie wiemy po co, więc to absurd. W ogóle kto to panie widział, żeby Obcy byli obcy, żeby mieli dziwną technologię opartą na płynach i nanotechnologii, żeby byli zagubieni na naszej planecie? Że ludzie sami chcą używać broni, a nie tresować kosmicznych przygłupów? Zdziwniej i zdziwniej. Jakby pisarz Sobota ułożył sobie w głowie jedną możliwą interpretację (BZDURY!) i nie dopuszczał innych. Ale wtedy by trzeba wysilić nieco wyobraźni. Ale czas na kupdegras:  Czy rzeczywiście tak by to wszystko wyglądało, czy diagnoza Blomkampa jest trafna? Czy istotnie – mimo dużych usterek logicznych – dzieło się broni, opisuje rzeczywistość, oczywiście zdeformowaną fikcyjnym faktem lądowania Obcych? Czy, innymi słowy, twórcy wykazali się kompetencjami socjologicznymi? Wątpię. Zastanawiam się, czy w atmosferze poprawności politycznej, w istocie doszłoby do takiej właśnie formy pacyfikacji bezwolnych kosmitów? Chyba jednak nie. Blomkamp nie oddaje ducha czasu. Bo czyż alterglobaliści, zieloni dopuściliby do prześladowań braci w (bez)rozumie? Czy feministki nie wzięłyby w obronę samic Obcych i nie jęłyby im truć o powszechnej, kosmicznej emancypacji? Czy popkultura natychmiast by Krewetek nie zawłaszczyła, nie przemieliła na górę dolarów? Czy nie mielibyśmy Big Brotherów z udziałem przybyszów? Czy Drzyzga nie porozmawiałaby z Obcym o jego problemach rodzinnych, wywlekając parujące flaki ostatecznej intymności na wierzch? Czy spożywanie krewetek nie byłoby passé? Czy wypadałoby wypowiedzieć publicznie frazę, którą ja właśnie teraz wypowiadam – nie lubię krewetek.  Pisarz Sobota nie tylko nie wie, jak wygląda krewetka, ale i nie wie jak wygląda Trzeci Świat. To tylko pozorny paradoks - jak można wiedzieć coś o kimś, kto z definicji jest niedostrzegany, o kim się nie mówi, nie myśli? 