Bo z jednej strony mamy takiego Dicka, który całe życie bucował i dopiero na chwilę przed śmiercią zostawił testament w postaci powieści "Transmigracja Timothy'ego Archera", napisanej z perspektywy kobiety. Z drugiej zaś Johna Hughesa, który potrafił pięknie opowiadać historie dziewczyn, więc nie jest to tak, że kobieta potrafi opowiedzieć o chłopcu, a facet o dziewczynie nie. To wszystko zależy od wrażliwości; z odpowiednią dawką tejże młody może pisać o starości, a syty o głodzie.         Ale gdy sobie myślę o ludziach przedstawiających świat z punktu widzenia drugiej płci, to pierwsze do głowy przychodzą mi kobiety tworzące o i dla chłopaków. Taka Sue Townsend, która tak udatnie sportretowała męki dojrzewania Adriana Mole'a, że czasem nie wiadomo ile prawdy jest w tych autotematycznych żarcikach, kiedy bohater skarży się, że jakaś Townsend wykradła mu pamiętnik i wydała drukiem przypisując sobie autorstwo.  Albo Rumiko Takahashi, japońska autorka komiksów, specjalizująca się w mangach shonen, czyli targetowanych do chłopaków. To prawdziwa królowa - jej komiksy ("Ranma 1/2", "Urusei Yatsura" - ekranizowana przez Mamoru Oshii czy "Inuyasha") pod względem "perwersji", humoru i scen akcji stają w szranki z dziełami mistrza gatunku Akira Toriyamy ("Dragon Ball"), ale dochodzą do tego jeszcze wątki zacnej komedii romantycznej.  Co w shonenie nie jest rzadkie, ale gdy faceci - jak Masakazu Katsura ("Video Girl Ai") czy Ken Akamatsu ("Love Hina") -  piszą o zakompleksionych cipciusiach (wyrosło na nich pokolenie trzydziestoletnich prawiczków), chłopaki Rumiko są żywi i zadziorni.  My też mieliśmy zacną polską autorkę "shonen" - Hannę Ożogowską. Jej powieści, podobnie jak książki Niziurskiego, pozbawione były stęchłego inteligenckiego pierdolenia obecnego w zdegenerowanej dziś do poziomu kuriozum sagi "Jeżycjada" Małgorzaty Musierowicz. I podobnie jak Takashi potrafiła fajnie łączyć wątki obyczajowe i przygodowe. Jej najlepszą książką jest "Tajemnica Zielonej Pieczęci", którą zaczytałem do rozsypania; przygody Stefana, który ma problemy w szkole (z powodu braków w ortografii), a jednocześnie wplątuje się w aferę z młodzieżowym gangiem oraz zakochuje w siostrze przyjaciela, Elżbiecie (w czym przeszkadza mu wspomniana pięta achillesowa - pisze na murze "Elżbieta jest w dehę", a potem jest mu wstyd). Genialne dialogi, genialna narracja, świetnie prowadzona akcja. Bardzo lubiłem też inne powieści Ożogowskiej, takie jak "Chłopak na opak" opowiadające o przygodach niesfornego ucznia czy "Za minutę pierwsza miłość", znakomita i pełna humoru obyczajówka dla dziewczyn i chłopaków, z której teksty mogę cytować z pamięci ("Jak na ciebie patrzę, przypomina mi się Urszula Sipińska" "Bo jestem do niej podobna?" "Wręcz przeciwnie"). Myślę sobie, że sukces Townsend, Takahashi i Ożogowskiej wziął się z tego, że nie miały zobowiązań wobec swojego wewnętrznego chłopca. Wewnętrzny chłopiec każdego faceta był kiedyś chłopcem zewnętrznym i go to teraz uwiera. 