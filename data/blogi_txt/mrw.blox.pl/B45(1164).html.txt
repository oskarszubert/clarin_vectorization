Zapraszam do lektury wywiadu z Jakubem "Cześć Jackiem" Głuszakiem, właścicielem bloga Cześć Jacek, który nie odniósł na polu bloggingu żadnych znaczących sukcesów.  Cześć Jacek, czy czujesz się blogerem? Cześć Jacek: Nieszczególnie. Jestem przede wszystkim poetą. Więc posiadanie bloga nie wystarcza? CzJ: Nie, to kwestia zajmowanej pozycji egzystencjalnej; ja robię wszystko jako poeta, więc mój blog jest blogiem poety. A moje wiersze nie są wierszami blogera. Czy to znaczy, że blogerem jest ten, kto poza blogiem jest nikim? CzJ: Nie do końca, to byłoby histeryczne przedstawienie sprawy. No więc, chodzi o centralną fantazję. Moja centralna fantazja dotyczy bycia poetą; to nie znaczy, że poza byciem poetą jestem nikim, tylko że zabranie mi możliwości bycia poetą będzie oznaczało kolaps całej mojej osobowości. Zabranie mi blogaska będzie tylko oznaczało, że nie będę pisać blogaska. Blogerem jest ktoś, kogo centralna fantazja dotyczy blogowania Gdzie przebiega więc ta granica, po przekroczeniu której stałbyś się blogerem, a nie poetą? Czy myśl o odniesieniu sukcesu, staniu się e-celebrytą, nie zmieniłaby Twojej centralnej fantazji? CzJ: Nie. Gdyby nagle mój blogasek stał się bardzo popularny, pewnie zacząłbym tam wrzucać wiersze i wymagać od folowersów, których bym pewnie w takim wypadku miał, zachwycania się nimi. Mam nadzieję, że nie jest to prztyczek pod adresem mojej "złej poezji". Czyli żeby odnieść sukces jako bloger, należy się stać blogerem? CzJ: Chyba tak, znaczy nie dałoby się pewnie blogować na tyle często i dobrze, żeby odnieść sukces, nie wkładając w to serca, czyli nie czując się blogerem. Jeśli ktoś zacznie mi płacić za blogowanie, to pewnie mogę zacząć pisać w miarę udany blog i odnieść sukces jako bloger, ale nie będę blogerem. W sercu, w głębinach duszy, mimo wszystko nie czułbym się blogerem. Ale nie racjonalizujesz w ten sposób braków sukcesów na polu bloggingu? CzJ: Nie sądzę, gdyby to była kwestia racjonalizowania sobie, to jako kontrast wybrałbym coś, w czym mam rzeczywiste sukcesy, jak np. "miłośnik kotów", a nie poezję. Ale widzę tu dobrą radę dla wszystkich blogerów, którzy mimo starań nie odnieśli sukcesu - nie bądźcie blogerami. CzJ: To znakomita rada, ale niestety nie da się tak po prostu zmienić swojej centralnej fantazji ;_; Czyli smak porażki jest jedynym wyjściem dla tych, którzy nie załapali się na sute kontrakty z producentami wody i rowerów? CzJ: Oczywiście nie; mogą przecież upatrywać sukcesu jako blogerzy w czymś zupełnie innym. Nie wiadomo dokładnie, na czym miałby polegac "sukces jako bloger"; sukces jako bankier polega na nastukaniu wchuj kasy, a sukces jako żołnierz na zabiciu wchuj ludzi; ale nie ma jakiejś normy sukcesu jako bloger. Nie sądzę, żeby liczba komci i wejść była dobrym miernikiem, pacz wykop-effect. Albo flejmy z WO. Może wystarczy szacunek ludzi e-ulicy? CzJ: Nie no, przecież nikomu nie zależy na szacunku wykopowców. Chyba. Tylko na szacunku we własnej niszy. Dlaczego założyłeś bloga? CzJ: Nie pamiętam... A już wiem. Chciałem napisać o pokoleniu płynu Lugola do szerszej grupy, niż mógłbym na fejsbuczku. A potem jakoś co jakiś czas się znajdowało coś, o czym chciałem napisać; bo mnie zdenerwowało albo ucieszyło. Przeważnie zdenerwowało. To jest trochę to, co Szymborska pisała o radości pisania: że w ten sposób można zmiażdżyć wrogów, ścigać ich i słyszeć jęki ich kochanków. Bez wychodzenia z domu. Miałeś jeszcze jednego bloga. CzJ: Właśnie zastanawiałem, czy założyłem go jako projekt artystyczny czy dla żartu. Zdaje się, że to miała być satyra na ideę blogowania, bo to było jeszcze w czasach, jak się zdawało, że blogi to takie maksymalnie egocentryczne pisanie "co u mnie słychać".﻿ Jaką masz radę dla kogoś, kto nie ma bloga, ale chciałby go założyć? CzJ: Nie korzystaj z żadnego z gotowych serwisów blogowych, ponieważ one dają nieduże możliwości, a bardzo ograniczają technicznie. Lepiej załóż własną stronę, używając otwartego systemu zarządzania treścią, takiego jak np. Joomla. Dziękuję za rozmowę. CzJ: To był dla mnie zaszczyt i przyjemność. 