Pierwszym odcinkiem "Doktora Who", który oglądałem, był "Robot". Tom Baker jako (czwarty) Doktor i Elisabeth Sladen jako jego towarzyszka, Sarah Jane Smith. Na długie lata Baker był dla mnie synonimem Doktora, a Sarah Jane - towarzyszki. Strasznie się ucieszyłem i wzruszyłem, kiedy wróciła - już jako starsza, ale wciąż niesamowicie energiczna osoba - w nowej serii w odcinku "School Reunion", a potem we własnym serialu "Sarah Jane Adventures".  Ten spinoff "Doktora Who" był jednym z najlepszych seriali dla dzieci i młodzieży jakie widziałem; było to wielką zasługą tytułowej bohaterki, i co za tym idzie, aktorki, która włożyła w odtwarzaną postać dużo siebie. Sarah Jane, zupełne przeciwieństwo Doktora, nie nieśmiertelny psychopata-cwaniak, kosmiczny Jezus i geniusz, ale jedna z nas, ziemska dziewczyna, która przemierzała kiedyś czas i przestrzeń, a teraz potrafi znaleźć fajną przygodę na naszej nędznej planecie. Elisabeth wnosiła do serialu tyle dobra, radości i optymizmu. Ostatni odcinek czwartej serii nosił tytuł "Żegnaj, Sarah Jane Smith", o kosmicznym potworze wysysającym energię życiową, który niemal zabija Sarah Jane. Wczoraj okazało się, że taki potwór zabił Elisabeth Sladen. To okropne, kosmiczne okrucieństwo. Goodbye, Sarah Jane Smith. Goodnight, Elisabeth Sladen. 