Wróciłem dziś z pracy i przebierając w wygodniejsze ciuchy wylosowałem z szafy t-shirta; jak się okazało starą koszulkę, na którą naniosłem szablon z memem "It's not lupus". O ten: Wydrukowałem go, wyciąłem ostrym nożem i zamalowałem czarnym flamastrem do tkanin; miałem w życiu taki okres fanowskiego DIY (w sumie z niego do końca nie wyszedłem). Bo kiedyś byłem fanem House'a, czego ślady możecie znaleźć w starych notkach.  I kiedy zakładałem koszulkę uświadomiłem sobie, że jest czwartek; kiedyś był to (małe rytuały) Dzień House'a; a dziś nawet nie wiem, czy TVP raczyła puścić ostatni, ósmy sezon (skończyli na siódmym); zaglądam z ciekawości do programu, nope.  Ale nie daję już za niego faka; nawet nie chciało mi się go jumać, przeczytałem sobie spoilery w internecie. Ten serial umarł dawno temu, przeskoczywszy wszystkie możliwe rekiny. Fani zwykle płaczą na serialami, które skasowali źli nadawcy; mnie bardziej żal jest tych, którym nie dane było odejść z godnością, w momencie największej chwały.  Kiedy powinien skończyć się House? Po czwartym sezonie. Jego finał był mocny i pełen emocji; śmierć jednej z bohaterek naprawdę coś znaczyła; była trzęsieniem przedstawionego świata. I po tym wtoczeniu kamulca na szczyt serial zaczął się staczać. Umierały i odchodziły kolejne postacie (bo np. aktor znalazł sobie ciekawsze zajęcie), tyle że już bez sensu i znaczenia; bo jak wszyscy umierają, to nie umiera nikt. Temu fanowi sprzed lat, któremu "House M.D" odpowiadał na postszpitalne emo, pewnie jest nieco przykro. Ale mnie to już nie obchodzi, ja tylko noszę jego koszulkę. 