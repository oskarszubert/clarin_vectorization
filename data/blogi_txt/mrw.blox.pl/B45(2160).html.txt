Dwa wspomnienia jakie uruchamiają mi się na hasło "Vaclav Havel" to zazdrość, jaką za panowania Wałęsy miałem względem Czechów i ich prezydenta. I jak w podstawówce nasza klasa (piąta? szósta? siódma?) poszła na "Audiencję". Wystawiali ją w Domu Kolejarza w Szczecinie. Oglądaliście kiedyś? Siedzi dwóch gości w browarze i gada.     Byłem jedynym w klasie, któremu się to podobało ("Ale nudy", "Wiśniewskiemu się pewnie podobało"), w sumie się nie dziwię, kto gimbazie takie rzeczy pokazuje, bez wprowadzenia i żadnego komentarza. Pamiętam, jak na koniec padły słowa "wszystko dupa", wszyscy się śmiali, bo haha dupa, ale mi się zrobiło smutno; ta scena wryła mi się w pamięć i to "wszystko dupa" wciąż mnie prześladuje. 