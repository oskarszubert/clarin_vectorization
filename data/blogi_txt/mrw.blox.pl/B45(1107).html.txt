Obiecałem tę notkę na wczoraj, ale przespałem całe popołudnie i wieczór. Jest w tym jakaś ironia, prawda? Do obejrzenia "Melancholii" zachęcałem zaraz po seansie, cieszę się, że tak wielu się skusiło, niekiedy przełamując fale niechęci do von Triera. Było warto, prawda?  Tymczasem w witrynie internetowej Krytyki Politycznej ukazała się pełna erudycji analiza Majmurka, z którą mam problem taki, że uważam "Melancholię" za prostą historię. Uważam też, że Majmurek w swoim queście odczytywania symboli trochę się zapędza i trzeba mu powiedzieć "hola, zbastuj".  UWAGA SPOILERY﻿﻿ Czy naprawdę trzeba doszukiwać się symboliki w scenie z limuzyną, która służy raczej strollowaniu widza - komediowa scena, w której widzimi zakochaną młodą parę, która wspólnymi siłami i z humorem próbuje wyjść z głupiej sytuacji. Znaczy, można widzieć ten samochód jako wielkiego penisa, ale to nieco smutne.  "Melancholia" to prosta historia o tym - jak słusznie na blipie zauważył Cześć Jacek - że tytułowa planeta uderza w Ziemię, od czego Ziemia się zwyczajnie rozpierdala razem z zamieszkującym ją barachłem. Film podzielony jest na dwie części - pierwsza to strasznie orząca psychikę obyczajowa drama, w czasie której Justine (grana przez Kirsten Dunst) zderza się z zamieszkującym przez Ziemię barachłem, przez co rozpierdala się jej świat. Jeśli ktoś miał epizod depresji, to pewnie bawił się równie dobrze jak ja. W drugiej części następuje odwrócenie ról. Nadciąga kosmiczny kataklizm i chociaż naukowcy uspokajają, że nic się nie stanie, to siostra Justine, Claire (Charlotte Gainsbourg), robi coś, co my, równie racjonalni jak jej mąż, możemy nazwać puszczeniem poręczy - przegląda alternatywne strony internetowe, które wieszczą katastrofę. I pogrąża się w rozpaczy. Tymczasem, im bardziej bliżej do zagłady, tym bardziej odżywa Justine.  Rzeczywistość po prostu zsynchronizowała się z tym, co siedzi w jej głowie. To przynosi jej nie tylko ukojenie, ale i zdolność niesienia ukojenia innym, jak widać w ostatniej scenie.  Mój główny żal do tekstu Majmurka bierze się z tego, że mu z rozporka wystaje Kieślowski. Recenzent wpycha do filmu von Triera "naukę jako boga, który zawiódł". Boga na siłę wpycha von Trierowi przeprowadzający z nim wywiad Wróblewski. Tymczasem to co jest najpiękniejsze w tym filmie, to właśnie brak (zupełnie jak w prawdziwym świecie!) boga. Żaden z bohaterów w obliczu zagłady nie zachowuje się jak głupek i nie składa rączek do pacierza. To bardzo miłe. Nieszczęsny mąż Claire nie traktuje nauki jako "boga". Tak jak nie traktujemy nauki jako "boga" wchodząc do samolotu, ufni obliczeniom naukowców (mam o tym felieton). Ale to nie znaczy, że naukowcy nie oszukują. Bo tak odebrałem to co stało się w filmie - oni się nie pomylili w obliczeniach, oni zataili prawdę. Bezsilni w obliczu nieuchronnego.  Też bym tak zrobił.  I też bym pewnie znalazł ukojenie w morderczym świetle Melancholii. 