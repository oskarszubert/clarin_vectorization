Otóż i macie moi drodzy dowód, że o ważnych rzeczach nie wolno bełkotać. Oto na blogu gender.blox.pl notka o szczepionkach i istotnym problemie, jakim są ich horrendalne ceny (kiedy kupowałem pakiet szczepionek mających zastąpić mi śledzionę, bardzo zdziwiła mnie o wiele wyższa cena analogicznych produktów dla dzieci). Ten jednak ginie w dolnopłukowym strumieniu świadomości, pośród propagowania zbrodniczego memu o "wywoływaniu autyzmu" i dziumdziania o statystykach.  Ach, statystyki.  I na cóż mi wiedza, ile dzieci na tysiąc zejdzie bez szczepionki, jeśli cały czas będę się zamartwiać "a jak to jedno na milion to będzie moje"? Dziwnym nie jest, że reklamy żerują na tym strachu, bo strach jest rzeczą klasową: napędem klasy średniej. Klasy wyższe stać na to, żeby się nie bać - kasiorka buduje wygodny bąbelek bezpieczeństwa i strefę kompletnego wyjebania. Klas niższych na strach z kolei nie stać - albo będziesz jeździć dwudziestoletnim Fordem Suicide (i w siedem osób z dyskoteki), albo wcale - jeśli będziesz myśleć o tym, co cię może spotkać złego, to zwyczajnie oszalejesz. Za to klasa średnia... klasę średnią warto straszyć, bo ta będzie tyrać i płacić. Wypadkami drogowymi (z braku trzyliterowych skrótów w samochodzie), chorobami dzieci, złodziejami (osiedla za płotem), ogólnoświatową rewolucją proletariacką, głośną murzyńską muzyką, narkotykami itp. itd. Ciekawe tylko, czy człowiek zaczyna się bać, gdy zapisuje się do klasy średniej, czy zapisuje się do niej, bo się boi? 