A wczoraj przyszedł do mnie pocztą kolejny powód, dla którego kupiłem Playstation 2 - "Ghost in the Shell Stand Alone Complex". Ma już swoje lata, ale szczęśliwi czasu nie liczą. Mam wielką słabość do gier z moich ulubionych franczyz czy uniwersów (z ebaya wędruje już zafoliowany "The Golden Compass", który był tam oczywiście tańszy niż używka na Allegro), bo plusy, jakimi jest możliwość sterowania ulubionym bohaterem i interaktywnego zanurzenia w znanym świecie, przesłaniają wszelkie minusy.  To nie pierwsza gra ze świata GITS: dawno temu na PSX-a ukazała się trójwymiarowa strzelanka, która zebrała różne recenzje, ale dla mnie istotne było tylko to, że się w niej chodzi Fuchikomą po ścianach (gra stanowiła tym samym znakomite uzupełnienie filmu kinowego, do którego urocze robotki się nie załapały). Tam wcielało się w postać rekruta, stawiającego pierwsze kroki w Sekcji 9. W GITS:SAC, nawiązującym do serialu pod tym samym tytułem, sterujemy Motoko, Batou i Tachikomą (podobno, bo na razie jestem w trakcie pierwszej misji; mylą mi się jeszcze czasem przyciski). Co jest fajne - animacje CGI utrzymane w stylu openingu serialu, kontakt radiowy z całą brygadą (my tu sobie biegamy i strzelamy, a gdzieś w tle Togusa i reszta prowadzi śledztwo i podrzuca tropy), strzelanie z Seburo (najpiękniejsza broń świata) i ghosthacking, czyli włamywanie się do cybermózgów przeciwników celem przejęcia nad nimi kontroli. I w tym momencie buduję sobie metanarrację: jako gracz dokonałem przecież ghosthackingu i przejąłem kontrolę nad Motoko. How cool is that? 