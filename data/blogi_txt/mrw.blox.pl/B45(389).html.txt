Jeśli jeszcze nie słyszeliście o Gabie Kulce, to jesteście prosiaki, że nie przysłaliście pocztówki z Antarktydy. Wszędzie się zachwycają, ale to przecież nic nie znaczy - mało to razy się zachwycali. No, ale tak się składa, że tym razem zachwyt słuszny. Dawno nie słyszałem tak dobrej polskiej (że też komputer się nie zwiesił od wpisania tych słów obok siebie!) płyty. Inspiracje są dość oczywiste, Kate Bush i Tori Amos (ale nie tylko), więc zacne. Na (trzeciej!) płycie Gaby "Hat, Rabbit" (czuję, że jeszcze do niej wrócę) są piosenki w języku lengłydż oraz naszym ojczystym. Te pierwsze są piękne, te drugie sprawiają, że jestem dumny z bycia Polakiem. No bo może Kate czy Tori cudownie śpiewają, ale brakuje im czegoś: języka polskiego. Posłuchajcie powyższej tubki - dla frazy "choleRNE gołĘ-Ębie" po prostu warto urodzić się w tym kraju zaszczanych toalet i małych skwaszeńców (albo - to już z piosenki "Bosso" - "I nie wiedzieć kiedy zgadniesz więcej/Jaki ze mnie sukinsyn w tej letniej sukience").   No i gdyby tego było mało - teledysk. Ile dynamiki, ile luzu! Ten niedbały, musicalowy taniec, cudownie odświeżający w epoce zalewu popłuczyn po memach "You can dance" (jakże smutny jest videos Miki Urbaniak); "gołębi taniec" to już dzieło geniuszu; to samo cytat z "West Side Story" czy pozy rodem z kabaretu Lipińskiej. Uff, cudo. I nie wiedzieć kiedy zgadniesz więcej Jaki ze mnie sukinsyn w tej letniej sukience (gołębie zajumałem z Wilqa) 