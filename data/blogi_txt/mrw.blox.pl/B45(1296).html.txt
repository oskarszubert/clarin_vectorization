Nigdy nie wiesz, czy z jakiejś niefajnej rzeczy nie wyniknie coś fajnego.  Np. kiedyś wycięto drzewo, które rosło przed naszym blokiem. Wielka szkoda, lubiliśmy je. Ptaszki sobie na nim siedziały, można było wyjść na balkon i obcować z odrobiną natury na środku betonowej dżungli.  A potem okazało się, że wycinki dokonano w celu zbudowania podjazdu dla niepełnosprawnych. I ten podjazd okazał się ficzerem, dzięki któremu bez problemu sprzedaliśmy mieszkanie w czasach, kiedy sprzedać było dość trudno.  Nigdy nie wiesz, czy z jakiejś niefajnej rzeczy nie wyniknie coś fajnego. ﻿ Albo -- zmieniono, po 20 latach, rozkład jazdy autobusów (większa granda, o której nie chce mi się teraz pisać). Niby nie wielka zmiana, ale musiałem nieco zmienić rozkład dnia. No i teraz wprawdzie muszę wstać pięć minut wcześniej, ale za to mogę iść spokojnym krokiem do pracy, zamiast się śpieszyć. Taki przyjemny, poranny spacer. I gdybym szedł jak zwykle, szybkim krokiem, zamiast rozkoszować się okruchami poranka, nie spostrzegłbym martwego kota leżącego w kupie śmieci przy garażach.  Nigdy nie wiesz. 