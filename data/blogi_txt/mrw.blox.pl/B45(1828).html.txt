O wywiadzie, jakiego udzielił pan Kazimierz Staszewski tygodnikowi młodej polski "W Sieci" można powiedzieć tylko, że jest, i jest smutny.   A opowiadałem wam, jak poszliśmy z Rafałem robić wywiad z Kazikiem? Było to w roku 2000, jakoś, pewnie jesienią, bo mrok na dworze już zapadał wcześnie; i akcja była taka, że Rybak wydawał fanzin mangowy slash j-pop-kulturowy "MA-88" i wymyślił sobie, żeby w środku był wywiad. Z Kazikiem. O Godzilli. Bo Kazik był znanym fanem Godzilli, jak wiemy z piosenki "12 groszy".   Rybak miał koneksje na mieście, załatwił nam darmowy wjazd na koncert "El Dupy" do Hormona, po którym mieliśmy spotkać się z Kazikiem. Wszystko alegancko, magnetofon gotowy, koncert ładny, "Natalia w Bruklinie", "220V", "Żelazo nie klęka", Kurt Weil na bisie... Żelazo nie klęka, taki chuj! Czekamy grzecznie, magnetofon gotowy, baterie sprawdzone, taśmy czyste, jedna w zapasie. Aż ktoś nam mówi, że sory, ale Kazik jest zmęczony po koncercie i niedyrydy.  O jaki smutek, jaki żal, jakie nosy spuszczone na kwintę; wypiliśmy po piwku i wyszliśmy w mrok Szczecina, lustrując chodniki, rzucając kurwami i układając plan, dziś nie pamiętam, kto co powiedział -- jakby co to powiemy wszystkim, że się najebał i dlatego nie mógł... -- noo...! Ale nikt nie pytał. 