[...]Pokonał przeszkodę kilkoma ruchami, jak niegdyś w młodości przerzucając nogi nad górną krawędzią, i wylądował w samym środku łanu dzikiego zboża. Kłosy były duże, ciężkie, napęczniałe, a łodygi suche. Złamał jedną i rozkruszył ziarniak w dłoniach, nie zważając na coraz gęstszy deszcz. Dmuchnął raz i drugi, roztarł dokładnie resztki, po czym wsypał kanciaste ziarenka do ust. Były twarde i mało znaczne, ale z pewnością wystarczająco dojrzałe. Może szanujący się rolnik nie rozpocząłby jeszcze żniw na tym polu, ale Lis był z miasta, czego chwilowo nie było po nim widać, słychać ani czuć. Rwał garściami same kłosy, upychał je po kieszeniach, a te, które miały dłuższe łodygi, układał na ziemi, tworząc z nich spory snopek. Kwadrans później, z wielkim naręczem zerwanego zboża, popędził prosto na ścianę lasu, nie zważając na strugi letniego deszczu. [...] Przysiedli na sporym pniaku, tuż obok traktu, i kruszyli kolejne kłosy. Mundek robił to spokojnie, potrafił kontrolować głód siłą woli, ale Młody nie miał żadnych hamulców. Pochłaniał ziarenka zachłannie, plując i parskając, gdy łupinki z każdej garści znikającej pomiędzy spierzchniętymi wargami drażniły wyschnięte gardło. Ale w końcu nawet on miał już dość. Zaskakująco szybko, zważywszy na dokonania, którymi epatował wszystkich na stołówce w ośrodku.  Zanim skończyli jeść, deszcz przestał padać. Zza chmur wyjrzał księżyc, ale wcale nie zrobiło się wiele jaśniej. Mundek zajrzał do niemiłosiernie zmiętej paczki papierosów. Nie pomogło grzebanie palcem. Tego wieczoru nie będzie już dymka. – Pojadłeś? - zapytał cmokającego uzdrowiciela.– Tak jakby. - Młody poklepał się po brzuchu.[...]Źródło 