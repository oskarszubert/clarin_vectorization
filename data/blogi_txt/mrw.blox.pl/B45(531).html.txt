Podjarka VHS-em weszła niedawno do mainstreamu, w sensie - odkrył ją wiodący portal; tymczasem ja zrobiłem porządki w piwnicy i co znalazłem:  Inżynier Mruwnica mówi, że to najlepsza komedia romantyczna w historii; z pewnością jest to najlepszy film Adama Sandlera. Kupiłem tę kasetę na początku wieku w pudle z przecenami w supermarkecie, kosztować musiała jakieś pięć złotych.  Film uwielbiam; jest dość awangardowy, to chyba pierwsza jaskółka mody na 80s, która pojawiła się w latach zerowych, w klasycznym dwudziestoletnim cyklu nostalgii (dziś mamy do czynienia z drugą falą tego sentymentu); rok 1985 jest tu przedstawiony w sposób karykaturalny (miłośnik "Miami Vice" ubiera się jak Sonny Crockett) i na luzie dopuszczającym lekkie anachronizmy, ale w sposób uroczy (czego nie można powiedzieć np. o męczącym "Hot tub time machine"). Medium jest masażem; więc film o latach 80 należy oglądać właśnie z taśmy VHS. Wita nas ostrzeżenie:  a potem lecą zwiastuny i reklamy: najpierw "Krzyk", potem "Krzyk 2", a na koniec - soundtrack do filmu "Przypadkowa dziewczyna".  Lata 90. naprawdę było czterdzieści lat temu; wszystko jest tak archaiczne, że nie dziwię się, że komuś przeszłość zlewa się w nieodróżnialną masę. Ale to nie wszystko - zaraz po reklamie leci CAŁY TELEDYSK z reklamowanej płyty:  A potem jest już film, oczywiście z lektorem, który czyta wszystko, również fragmenty piosenek. Kiedyś mnie to denerwowało jak mało co, dziś jest elementem zabawy.  Uwielbiam ten kawałek:    "The Wedding Singer" ma klasyczną konstrukcję komedii romantycznej, chłopak (Adam) kocha dziewczynę (absolutnie przeurocza Drew Barrymore), ale! PRZESZKODA!; tutaj w wariancie "jej bucowaty narzeczony". Koleś jest rzeczywiście okropny i przerysowany, tak sobie pomyślałem, ale dziś dostałem świeżą porcję plotek od psióły z innego miasta, w których wystąpił typek KTÓRY JEST DOKŁADNIE TAKI SAM, a może nawet gorszy.  Nawet głupie komedie mogą powiedzieć coś prawdziwego o życiu. 