Myślenie zabija piękno finezji, jak mawiał trener Piechniczek. Koledzy z redakcji "Krytyki Politycznej" nie mogą w spokoju obejrzeć filmu, bo cały czas zastanawiają się "a co by na to powiedział Żiżek?" W rezultacie powstają takie dyskusje na temat "Benkartów wojny". Czyż nie lepiej po prostu wyłączyć myślenie i cieszyć filmem? Niestety, nie zawsze się da, i co wtedy. Obejrzałem dziś - z przyjemnością! - uroczą komedię romantyczną "Barfuss" ("Na bosaka", ale u nas było jako "Leila i Nick") w reżyserii, ze scenariuszem i z udziałem Tila Schweigera (ostatnio w rzeczonych "Benkartach", ciekawe dlaczego):  Aha. Więc tak - Nick jest czarną owcą z bogatej rodziny; nie ma pracy, kończy mu się kasa, podejmuje więc pracę w zakładzie dla psychicznie chorych. Tam poznaje młodą pensjonariuszkę imieniem Leila, ta przykleja się do niego i razem ruszają w kino drogi na ślub brata Nicka. Po drodze jest śmiesznie, ździebko strasznie, bardzo romantycznie i przeuroczo.         Ale! Potem się zacząłem zastanawiać i okazało się, że to strasznie okropny film. Bo tak:  psychuszkowa dziewuszka ma oczywiście niebezpieczne momenty, ale polegają na tym, że dostaje ataku paniki, kiedy ktoś jej dotknie; trzeba jej wtedy dać pigułkę. Bardzo to wygodne, zupełnie niepodobne odpałom jakie miał np. grany przez Daniela Craiga schizofrenik z "Some Voices" (zostanę przy filmowych przykładach, bo tak bezpieczniej dla emo), że człowiek nie wie co ma zrobić.       cały czas czekałem w trwodze na jakąś dramę, ale było tylko lekkie hilarity, kiedy Leila powiedziała komuś coś, czego nie powinna. Nawet nikogo nie ugryzła.   na Nicka leci kobieta sukcesu - brzydka, wiedźmowata, bezwzględna Niemka, która potrafi dokonać wrogiego przejęcia i bez mrugnięcia okiem wyrzucić z pracy tysiące ludzi - kompletne przeciwieństwo bezradnej i przesympatycznej Leili i teraz dodajmy dwa do dwóch i zobaczymy Nicka jako Muminka, który chciałby względem Panny Migotki być męski i opiekuńczy. W świecie silnych kobiet nie ma miejsca na takie gesty, więc przychodzi czas na fantazję o lekko obłąkanej dzieweczce (obłąkanej na tyle estetycznie, że tylko czasem krzyczy i hiperwentyluje, żadnego rozbierania na ulicy czy rzucania ekstrementami), którą można otoczyć męskim ramieniem i poczuć się taki spełniony. Zamiast po prostu wziąć się w garść i zrobić coś ze swoim życiem.  Fajny i ładnie nakręcony film, tylko nie myśleć, nie myśleć. 