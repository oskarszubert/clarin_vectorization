Technologie odpaliły dziś BOMBĘ NOSTALGICZNĄ (nice infogfx by ^kya) z okazji 20-lecia pykania pakietów przez Polskę, więc wszystkim się ulało; uleje się i mnie. Pamiętam jak dziś, jak wyglądał mój pierwszy raz z Internetem.  Internet znałem wówczas z magazynów; choć było to kilka lat po ciężkim pierdolnięciu w bajtkowym tekście, że "brak modemu może w dzisiejszych czasach być usprawiedliwiony jedynie brakiem linii telefonicznej" to nie miałem modemu, nie było jeszcze 0202122, więc nie było by po co. Z kursów w Magazynie Amiga znałem podstawy HTML i cuda hipertekstu.  I pewnego razu kupiłem numer magazynu "Magazyn Internet". Do dziś pamiętam dwie ważne rzeczy, które w nim wyczytałem - że powstała nowa wyszukiwarka Altavista, która jest lepsza od Yahoo; oraz że Politechnika Szczecińska dostarcza internet.  Cokolwiek to znaczy.  Więc się zabraliśmy z Krzysiem S. i poszliśmy na polibudę, z magazynem "Internet" w plecaku. Informatyka była wówczas (1995) częścia Wydziału Technologii Morskiej. Więc sobie tam idziemy, ladida, na drugie pięterko, i proszę: pokój z jakimiś informatykami. Więc tłumaczę, że tu napisali, że jest internet, więc przyszliśmy, nie.  Eeee.  Aha. Ok.  To siądźcie sobie. I siedliśmy sobie przy PIEPRZONYM SILICON GRAPHICS.  ﻿ Ja dziś wiem, że to "tylko" Indy, ale hej, SGI, robili na tym "Jurrasic Park", nie? I tu proszę, X-Window, i klikam na przeglądarkę, i biorę "Magazyn Internet" i pracowicie przeklepuję H T T P / / : W W W . A L T A V I S T A . C O M / a potem guglam - wtedy jeszcze nie było tego słowa - słowo "manga". Znaleźliśmy jakieś obrazki, ale nie zabrałem ich do domu, bo Indy nie miał stacji dysków.  I tak to było. 