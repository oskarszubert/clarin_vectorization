Dzień trzydziesty dziewiąty.   Pani kominkowej powróciły zmysły; napisanie krótkiej opowiastki to bardzo fajny pomysł na notkę. W przykładzie rzuca prozą życia, i to jeszcze taką literalnie z rynsztoka.  Ok. Starsza kobieta w autobusie wyciąga komórkę, żeby sprawdzić godzinę, tak jak kiedyś się wyciągało zegarek na łańcuszku. Komórka, tani, nijaki model nokii lub siemensa, nie ma łańcuszka ani sznureczka, nic z tych rzeczy, które przyczepiają do telefonów młode dziewczęta, żadnej plastikowej hello kitty ani winylowego banana z gumy Orbit. A tam, gdzie dziewczęta mają zdjęciach chłopaków, piesków lub ulubionych aktorów, na tapecie telefonu, starsza pani ma obrazek Matki Boskiej. A potem telefon znika w kieszeni; kobieta wyciąga portfel, żeby schować w nim bilet. I tam, gdzie się nosi zdjęcia mężów, żon i dzieci, starsza pani ma obrazek z Jezusem i jeszcze jedną Matkę Boską.  Nagle komórka dzwoni, prosty dzwonek, dryń dryń. Może to Pan Bóg? Ale czego chce o tej porze? 