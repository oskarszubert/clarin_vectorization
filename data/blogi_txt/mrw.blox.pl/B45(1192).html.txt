Miałem takiego kolegę, który nie potrafił obejrzeć "Blade Runnera" - co się nie zabrał, to zasypiał w połowie filmu. Wnoszę, że główną przyczyną była muzyka Vangelisa.         Ja z kolei nie potrafię zasnąć bez muzyki - tzn. potrafię, ale kiepsko śpię: budzą mnie różne sounds of silence, takie jak infradźwiękowe buczenie lodówki, szmery ulicy, niedźwiedzie rurowe itp. Śniłem przy różnych rzeczach - płytach Meatloafa (przestałem, odkąd przyśnił mi się Meatloaf), niemieckojęzycznym radiu Luksemburg (zbudziłem się raz w środku nocy i właśnie leciało "Wish you were here", which was nice), "Lifeblood" Maniców, ścieżce dźwiękowej z "Tomcio Palucha" autorstwa Joe Hisashi (nadworny kompozytor Miyazakiego), Susane Vega itd. Obecnie zaś sypiam przy Vangelisie: trzeciej płycie z Blade Runnera.  Ostatnio bowiem nabyłem - w ramach uzupełniania braków w kolekcji - trzypłytowe wydanie z okazji 25 rocznicy "Łowcy androidów". Pierwsza płyta to OST, ten sam co na już wydanym albumie. Druga zawiera wcześniej nie publikowany materiał i bonusy, trzecia zaś jest czymś, co Japończycy (którzy mają wygodne nazwy nie tylko na fetysze seksualne) nazywają image album: płyta z muzyką inspirowaną filmem. W przypadku Blade Runnera jest to 12 utworów utrzymanych w stylu tych z OST. Uwagę polskiego odbiorcy przykuć powinien tytuł  "Spotkanie z Matka" (sic). Syntezatorom Vangelisa towarzyszy tam głos Romana Polańskiego, recytującego fragmenty wiersza Gałczyńskiego "Spotkanie z matką". Czy to tylko zbieg okoliczności, czy nawiązanie do Leona Kowalskiego i jego "opowiem ci o mojej matce"? 