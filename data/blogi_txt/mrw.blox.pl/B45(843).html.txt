Jedyny raz jak zasnąłem w kinie to było jak tata zaciągnął mnie na "Pożegnanie z Afryką"; deal był taki, że za to na drugi dzień poszedł ze mną na "Wielką Drakę w Chińskiej Dzielnicy".  Nauczkę z tego wyciągnąłem taką, że dobrze stosować metodę suwaka i po ciężkim/smutnym/poważnym filmie trzeba obejrzeć coś wesołego. Zatem po ślicznych, ale arcydołujących "Nędznikach" poszliśmy na "Hansel Gretel: Witch Hunters". Film, który ładnie podsumował jeden z użytkowników IMDB: "A ton of stupid fun﻿". Reżyser, Tommy Wirkola, to jeden z tych szurniętych Skandynawów - zaczął od norweskiej parodii "Kill Billa":    potem nakręcił coś o zombie z SS, a teraz dostał kasę i obsadę z Hollywoodu.   I zrobił film o tym, jak Jaś (w tej roli ten koleś co grał łucznika w Avengersach) i Małgosia (Gemma Arterton, dla której obejrzałem nawet taką kupę "Lost in Austen", a tu, ach, biega w obcisłych skórzanych spodniach i gorsecie) kontynuują to co zaczęli w klasycznej baśni i polują na czarownice, w sposób krwawy i anachronicznie efekciarski: karabiny maszynowe i steampunkowe kusze.  Ten film to fantasy, i to jak najdalszy od poważki (ryciny zaginionych dzieci na butelkach od mleka), ale to miłe, że pozostawiając wątek polowania na czarownice - które są tu dzieciożernymi potworami bez sumienia - twórcy już w jednej z pierwszych scen odcięli się od tego witch huntingu, jaki miał miejsce w rzeczywistości; ok, strzelamy tu do czarownic z karabinów maszynowych, ale mizoginia zostaje ukarana w sposób, który zadowoliłby Stiega Larssona. ﻿"Jan Małgorzata: Łowcy Czarownic" to prosty film, brak w nim gęstej atmosfery pokrewnych gatunkowo Gillianowskich "Braci Grimm", ale i nie jest nudną kupą jak "Van Helsing"; porządne, rozrywkowe kino, bez pretensji i obciachu. 