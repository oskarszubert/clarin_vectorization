Przyznam, że kiedy mashapowałem Żakowskiego, słowo "Murzyn" z trudem przeszło mi przez klawiaturę. Bo nie jest to ładne ani dobre słowo. Toteż podzieliłem zbulwersowanie Cześćjacka, który wykonał imagemacro:  na podstawie wypowiedzi komcionauty m_gol@ 2010/11/18 00:41:23 na blogu WO:  Przypadek słowa "Murzyn" może być nietypowy, jeśli czarnoskórzy rzeczywiście są za zaprzestaniem jego używania. Chciałbym jednak najpierw zobaczyć jakieś badania, które potwierdzałyby tę chęć.  Akurat tak się składa, że mam pod ręką badania potwierdzające, że nie jest ładne ani dobre słowo, chociaż nie były to postulowane przez komcionautę m_gol badania "potwierdzające chęć czarnoskórych"; mówią natomiast dużo o znaczeniu słowa "Murzyn" w języku polskim. Otóż w arcyciekawej pracy Bożeny Frankowskiej-Kozak "Zoonimiczne tendencje nazewnicze w języku mówionym mieszkańców wsi Pomorza Zachodniego" poświęconej, jak wskazuje tytuł, badaniom nad pochodzeniem imion podszczecińskich zwierząt, można znaleźć takie zdanie:  Etnonimy w funkcji zoonimów:  Cygan ( pies) "jest czarny jak Cygan” (Cygan), Murzyn (pies) "ma czarną sierść jak Murzyn” (Murzyn), Murzyn (byk) "bo był cały czarny” (Murzyn), Murzynka (krowa) "bo była cała czarna” (Murzynka). "Murzyn" jest to popularne imię dla psa. Nie tylko na wsi:  Nowy pan Murzyna nie zamierza zmieniać mu imienia, bo pies reaguje na to nadane mu przez mieszkańców osiedla, po którym błąkał się prawie rok.  I dlatego nie należy mówić tak na ludzi, tak jak nie należy dawać dzieciom imion Dżeki i Nuka. 