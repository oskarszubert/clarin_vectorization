A było to tak, że koledze Marcelemu wyskoczył pryszcz. Na blogasku. O, taki:  Ale jak go nacisnąłem, to zamiast ropy popłynęła żena. No bo: jak nie chcę reklam, to nie zamieszczam reklam. Po co z tego robić statement (zupełnie jak wege - nie wystarczy, że nie jedzą mięsa, muszą jeszcze zakładać kluby i o tym sobie opowiadać - potrzeba obca np. komuś, kto nie je szpinaku) i ruch oporu? Sprawa jest oczywiście klasowa - średnia średnia nie zakłada reklam, bo im się po prostu nie chce schylać po dwadzieścia pięć dolców, klasa freetardzka ("proletariat 2.0") widzi tu element walki z system korporacji władających mediami i narzucających treści: cyberpunkowy autor pryszcza nie wierzy, że emitowanie treści reklamowych nie wpływa na kształt i treść notek. Trochę pewnie wpływa - jeśli ktoś ma kasę za kliki/odsłony i specjalnie tworzy "kontent" pod wykop. Już większym problemem jest pewnie włażenie w dupę wydawcom za gratisy (na mnie się ze dwóch wydawców po recenzjach obraziło), ale to u młodych i naiwnych portali. Ja zaś korzystam z systemu Adtaily (dawali w bloxie, więc się nawet nie spociłem - aktywacja jednym klikiem), gdzie kasiora od sponsora wykładana jest ryczałtem. Liczba odsłon nie ma więc bezpośredniego przełożenia - nie ma zatem wpływu na jakość moich notek: jak były, tak są i zawsze będą robione od niechcenia i pytą przez okno. Fascynuje mnie przy tym hasło z pryszcza - "Art not ads". Raz, że reklama bywa sztuką (i nie mówię "znaleźć frajera do zakupu buttona Adtaily to sztuka"), dwa - to słowa nieśmiertelnego Franka Zappy odpowiadającego na pytanie, co to jest sztuka: "Art is making something out of nothing and selling it" (ta-da!). A trzy - poezja sieci. W "Grafie Zero" Williama Gibsona jest wątek sztucznej inteligencji (o czym nikt nie wie), która tworzy rozchwytywane dzieła sztuki. Chociaż coraz bardziej żyjemy w cyberpunku, na razie mamy tylko sztuczną ćwierćinteligencję napędzaną przez farmę serwerów googla. Ale i jej udaje się stworzyć poezję. Jak atak "Wolnej Europy" na blogasku katolinuksiarza, albo ten cudny montaż słowa i obrazu na pewnym blogu pod kadrem z filmu "La visita del vicio":  Art through ads. 