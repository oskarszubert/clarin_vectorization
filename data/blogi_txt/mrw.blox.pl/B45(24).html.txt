Dzień piętnasty.  Pani kominkowa ma chyba jakąś obsesję na punkcie przeszłości; to nie pierwsza porada, w której każe sięgać pamięcią wstecz. Zatem, zdjęcie, hm, może pokażę zdjęcie, które zrobiłem sobie z Lechem Wałęsą? Akurat je mam pod ręką: Od lewej: ja, Grześ i Lech Wałęsa﻿ Zdjęcie zostało wykonane wieczorem 20 stycznia 1999 roku, w wigilię konwentu Sailor Moon Day 2 w schronisku młodzieżowym w Gdyni. Byliśmy tam dzień wcześniej, ponieważ część naszej ekipy z klubu Manekineko umówiła się z przedstawicielami trójmiejskiego fandomu na dozwolony użytek kaset video z anime i pojechała do nich na chatę; reszta zaś ulokowała się w schronisku. Tam właśnie odkryliśmy to piękne zdjęcie i zrobiliśmy sobie z nim zdjęcie. Jest to jedno z pierwszych w Polsce zdjęć wykonanych aparatem cyfrowym.  Nie pamiętam zapachu tamtego miejsca, pamiętam, że spaliśmy w piętrowych łóżkach; na konwencie robiliśmy sobie zdjęcia z małymi dziewczynkami i wygrałem jakąś nędzną nagrodę w konkursie rysunkowym. Kupiłem kalendarz z Sailorkami:  który zgubiłem w pociągu.  Do dziś mi smutno, jak sobie przypominam. 