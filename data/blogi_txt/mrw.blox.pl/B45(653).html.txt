Są filmy, które sobie można odpuścić po plakacie (ok, czytałem jeszcze wywiad z autorką, po którym miałem pewność, że nie chcę oglądać, co ona ma do pokazania) - tytuł, hasła (zarówno reklamowe, jak i tagline), "muzyka O.S.T.R.", zdjęcie. Krytyka Polityczna wydała właśnie książkę o polskim kinie, z tej okazji wywiad:  Jarosław Pietrzak: Polskie kino przejmowało tematy charakterystyczne dla kina społecznego. Jednak europejskie kino społeczne zawsze opowiadało się po stronie ofiar rzeczywistości ekonomicznej, po stronie wykluczonych. Polskie „kino pseudospołeczne” ostatnich dwudziestu lat jest rytualnym gestem samoutwierdzania się inteligenta w swoim poczuciu wyższości. Tendencja ta się zaostrza. Przed miesiącem, ze sporym opóźnieniem, obejrzałem w Londynie Galerianki, naprawdę obrzydliwy przykład tego zjawiska. Jedynym w miarę pozytywnym bohaterem jest tam chłopiec, który rozmawia z ojcem po francusku - co jest znamieniem jego inteligenckiego pochodzenia. Reszta to robactwo, które gzi się gdzieś po kątach. Odwraca się porządek przyczynowo-skutkowy problemów społecznych: powodem, dla którego ci ludzie są biedni, ma być to, że nic nie robią i piją. Matka głównej bohaterki przez cały film siedzi i maluje sobie paznokcie. Ten film to gest klasowej pogardy. Widz ma zrozumieć, że ci którzy sobie nie radzą, to ludzkie śmieci. Stawką, o którą walczą polscy filmowcy, jest udowodnienie własnej pozycji jako elity, a nie użycie własnego kapitału symbolicznego w obronie wartości uniwersalnych. Struktura kapitalizmu peryferyjnego przeobraża inteligencję w zupełnie inną klasę społeczną, niezainteresowaną dobrem wspólnym. Mamy tu także do czynienia ze spadkiem po reakcyjnych poglądach polskiej inteligencji w latach 80. Czytała ona wówczas von Hayeka, a później błyskawicznie nawróciła się na neoliberalizm.  Dla mnie bomba. 