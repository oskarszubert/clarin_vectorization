Czy to tylko moje wrażenie, czy potteromania gdzieś uleciała? Zastąpiona wampirycznymi romansami? Tymczasem na ekrany (jakby NAGLE!) weszła siódma część kinowego Harry'ego Pottera; pierwszy odcinek ekranizacji ostatniego tomu. Czytam naszą recenzję książki sprzed trzech lat i większość wrażeń tyczy się również filmu. Doskonały. Podzielenie tomu na dwie części pozwoliło złapać oddech. Jest tu miejsce na wielkie sceny akcji, odrobinę humoru, ale i spokojne, wspaniałe kameralne kino. Kino pełne ludzi, którzy dorastali z Potterem, niektórzy pewnie uczyli się na nim czytać. Grupa licealistów (a może studentów, powoli tracę rozeznanie) jeszcze na reklamach przerzucająca się gimbusiarskimi memami, w czasie seansu milknie, jak i cała sala, nawet dziewczyny, które nie pamiętają poprzedniej części i wyjaśniają sobie jakieś niezrozumiałe, zapomniane szczegóły; na końcu wszyscy siedzą cicho i równie cicho wychodzą z kina, gdy na ekran wjeżdżają napisy. Każde pokolenie na swoją legendę, nie? 