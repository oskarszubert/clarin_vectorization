Nieswojo poczułem się już w pociągu, ale uznałem, że może to wina nawrotu (po 30 latach? lol) choroby lokomocyjnej, duchoty bezprzedziałowego wagonu albo czegoś w tym guście. No ale nie. Więc wizytę na Pyrkonie zacząłem od zwiedzenia toalety i zwymiotowania.  Spotkałem paru znajomych z dawnych usenetowych lat. PWC na powitanie nazwał mnie brzydko ("O! Smętny michio!") i uciekł; wypełniłem ankietę Doroty Guttfeld (też możecie) i... Nauczony smutnym doświadczeniem tym razem ulokowałem się w cyberpunkowym (wieżowiec ze szkła i stali, wielkie liczby na drzwiach pokoi, niemalże kapsułkowe - acz długie - łóżka piętrowe) hostelu, co prawdopodobnie uratowało mi życie. Wieczorem dostałem drgawek, ale dzięki zawinięciu się w kołderkę i kocyk mogłem spędzić noc w cieple, śniąc koszmary o przelatujących neutrinach.   ...w hostelowej łazience o mało nie pokazałem gołej dupy Michałowi Studniarkowi, który mnie chyba nie poznał.  Totalny cyberpunk. A rano, po śniadaniu (sok pomarańczowy, chleb z dżemem) szliśmy ze Szpro z hostelu na konwent, gdy Nagle! do naszych uszu dobiegł śpiew, a za chwilę doszła i wizja - ulicę zajęła obca cywilizacja. Żaden z perwersyjnych i porytych fandomów nie jest tak odrażający w swojej obcości jak tzw. normalni ludzie, którzy szli z harcersko-kibolskim zaśpiewem na ustach.   No i ogólnie mam taki smutek i żal, że przez te choróbsko nie udało mi się obejrzeć wszystkiego co chciałem i spotkać więcej ludzi. Ale parę fajnych rzeczy i tak się udało zrobić - jak załatwić dla Ausira autograf Rosińskiego na Funky Kovalu, co nie było takie proste, bo w grę wchodził jakiś dąs.   - Jest taka akcja, projekt, że zbieramy trybuty dla Funky Kovala, mamy już Śledzia...- Ale ja tak nie umiem ładnie! [pokazuje na rysunek Polcha]- Aj tam, a Śledziu to niby jak zrobił.- No dobra.  No i proszę:  A, a Maciek Parowski wytłumaczył mi, o co chodziło z głową Funky Kovala latająca nad stanem wojennym i muszę powiedzieć, że ten komiks jest ciekawszy (i otwierający fajne możliwości interpretacji) niż mogło się to wcześniej wydawać.  A na tym panelu co Cetnarowski opowiadał o steampunku dowiedziałem się jeszcze, że... ale może zrobię o tym osobną notkę.  Całą niedzielę bolała mnie lewa ręka i było mi zimno. Ból przeszedł tylko jak wsiadłem do powrotnego pociągu. Zaryzykuję więc tezę, że to bolał mnie Pyrkon. 