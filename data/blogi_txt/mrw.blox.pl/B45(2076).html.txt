Punkt wyjścia jest taki, że to film o komiksowym superbohaterze, który na okładce pierwszego numeru ubrany w dresy uszyte z amerykańskiej flagi daje cios w ryj Hitlerowi.  Kapitan Ameryka. Bardzo mi się ten film podobał.  Mimo, że na początku w ogóle nie mogłem empatyzować z bohaterem Stevem Rogersem, którego największym pragnieniem - mimo nikczemnego wzrostu i zdrowia kwalifikującego do trzech zdrowasiek w piecu - chce iść na wojnę. Ale widać, że nie jest normalny (jak każdy superbohater, co pokazał Moore w "Watchmenach") - sierota z bagażem strasznych kompleksów. To można zrozumieć. Są w tym filmie wszystkie najważniejsze elementy komiksowego Kapitana, ale bez archaicznych głupotek (Bucky, nastoletni przydupas Kapitana z komiksu tu jest jego przyjacielem, równolatkiem; choć dzieli los z komiksową postacią), a sposób, w jaki rozegrano propagandowe korzenie komiksu jest po prostu mistrzowski (w filmie pojawia się nawet rzeczony pierwszy zeszyt!). I chociaż to film o facecie w ciuchach zrobionych z flagi amerykańskiej, nie ma tu w ogóle wymachiwania flagą. Nie ma nic o patriotyzmie, motywy naszego bohatera są zupełnie inne niż AMERIKA FUCK YEAH. Późniejsza drużyna Kapitana to barwna i zróżnicowana etnicznie banda z komiksu "Sgt. Fury and his Howling Commandos﻿".  Przy okazji "Green Lantern" pisałem, jak ładnie grała tam popkulturowa klisza o silnej woli. W "Kapitanie Ameryce" z kolei sensu nabiera konstrukcja opowieści opartej na marzeniu tłuczonego gimbusa, że zemści się na prześladowcach (co jest powiedziane otwartym tekstem - Rogers opowiada o bęckach, jakie zbierał, a naziole określeni są wręcz mianem bully!). Pisałem o niej przy okazji "Thora" - i wracając do tamtej notki zwrócę uwagę, że w przypadku Kapitana Ameryki działając w czasie II Wojny Światowej wygrana drogą pięści ma akurat sens. Bo to nie Gotham, tylko wojna.   sensu natomiast nie miał pomysł, że serum pogłębia cechy delikwenta - dobry staje się lepszy, a zły - jeszcze bardziej zły. To coś, co mogłoby zadziałać w emofizyce Zielonej Latarni, co ładnie ilustruje poprzednią tezę - to co zwykle jest superbohatersko-komiksowym pieprzeniem, ma sens w GL;  Strasznie fajnie wypadły wszelkie koneksje z innymi filmami Marvela (serum zmieniające naszego knypka w mięśniaka pojawiło się wcześniej/później w "Hulku"; pojawia się boski artefakt ze skarbca Thora Co.; Kapitan współpracuje z ojcem Tony'ego Starka, co tłumaczy obecność prototypu tarczy Kapitana w "Ironman II"); to już ostatni film przed wielkim finałem w "The Avengers" ("Rewoler i melonik", haha), gdzie spotka się ta cała hałastra i mam nadzieję, że Whedon tego nie zjebie. Wizualnie - śliczne; widać, że filmowcy doskonale radzą sobie z głębią 3D; jeden znienackowy moment, kiedy w moją stron poleciała tarcza Kapitana sprawił, że prawie zrobiłem kozła do tyłu; nadal uważam, że jest jak przejście z black white do technokoloru. Efekty doskonałe, takoż mecha design, oparty na niezrealizowanych pomysłach hitlerowców (tu udaje się to organizacji Hydra, która ma dostęp do kosmicznych technologii). Aktorzy dają radę - wrażenie robi główny bohater (Chris Evans), którego komputerowo pomniejszono (TA ZAPADŁA KLATA), ale już muskuły ma swoje; świetna jest Hayley Atwell (podobnoż wzorowała się na Ginger Rogers), zaś Hugo Weaving kolejny raz traci twarz i nie przeszkadza mu to w grze.  Film kończy się strasznie smutno, czego od początku się spodziewałem. Drugi origin Kapitana, czyli hibernacja do naszych czasów, w kolejnych wersjach jest coraz tragiczniejszy. Kiedyś ludzi, których znał, spotykał jako starców; dziś, tyle lat po wojnie, już po prostu nie żyją. Jakoś mnie takie czasowe czy innowymiarowe rozłąki bardziej rozwalają niż zwykła, pospolita, ludzka śmierć. 