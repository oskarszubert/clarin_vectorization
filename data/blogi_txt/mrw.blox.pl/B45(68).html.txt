Dzień czterdziesty ósmy.  Pani kominkowa proponuje kolejny atak żenadą: tym razem zalecając opisanie jakiejś upokarzającej sytuacji.  Próbuję sobie przypomnieć jakąś upokarzającą sytuację i jest mi trudno. Bierze się to z tego, że dorastając z Adrianem Molem, jako chorobliwie nieśmiałe dziecko (i nastolatek), zawsze w sytuacjach społecznych spodziewam się najgorszego. Potem się okazywało, że wcale nie było tak źle; ot, tryumf pesymizmu. Zamarłem raz przed mikrofonem, a dokładniej - przed kamerą. Było w TVP Kultura, opowiadałem Michałowi Chacińskiemu o serialu anime "Cowboy Bepop", wszystko szło ładnie, aż zadał mi jakieś pytanie - i się zawiesiłem. Kamerzysta zajęczał teatralnie. Na szczęście to nie szło na żywo i po wznowieniu nagrania wszystko załatwił montaż, ale nikt mnie więcej nie zaprosił do telewizji. Smuteczek. 