Poznawanie każdej, mniej lub bardziej egzotycznej kultury, przypomina obserwację przez dziurkę od klucza. Obcy pozna tylko jej fragment, nierzadko specjalnie dlań przygotowany. I podobnie jak lubieżnik spodziewający się ujrzeć Zuzannę w kąpieli, obserwator z zewnątrz przybywa ze swoim bagażem pragnień, stereotypów i przesądów. Turysta wybiera się obejrzeć znane z przewodników atrakcje: feministka znajdzie w Japonii patriarchalne społeczeństwo, technofetyszysta odnajdzie się w elektronicznej dzielnicy Akihabara, miłośnik Sarmatów odkryje duchowe pokrewieństwo z samurajami.  W Creatio Fantastica wywiad z Joanną Bator, autorką książki "Japoński wachlarz" i artykułów w "Wysokich Obcasach". Straciłem do niej zaufanie po tekście na temat komiksów shojo i Banany Yoshimoto. Postawiła w nim karkołomną tezę, że owa kultura shojo jest zafascynowana śmiercią oraz wykazała zupełne niezrozumienie "Kuchni" Yoshimoto: drugoplanowa postać transwestyty urasta do głównego motywu, nie tylko omawianej powieści, ale wręcz całej literatury shojo - symbolu bezstroskiej krainy japońskich dziewcząt, którą muszą opuścić wkraczając w dorosłość. Cóż to za nadużycie! Oczywiście, że siadając do artykułu każdy dziennikarz stara się znaleźć ideę, na której zbuduje tekst, nie powinno się jednak do niej naginać faktów: oto w tekście dr Bator bohater, który jest zwykłym chłopakiem, staje się nagle "androgeniczny", co ma podkreślać  związek prozy Banany z shojo manga. Jeśli fakty przeczą tezie tym gorzej dla faktów. Doktor Bator nie zawodzi i w wywiadzie dla CF:Od pierwszej wizyty na Harajuku uderzyły mnie trzy rzeczy. Po pierwsze fakt, iż na mostku Jingu są tylko dziewczęta (nie licząc okazjonalnie się pojawiającego podstarzałego transwestyty). Po drugie, sformalizowanie tego, co tam się dzieje: do dziewcząt podchodzili fotografowie, wymieniali jakieś uprzejmości, wizytówki, a dziewczęta ustawiając się do zdjęć powtarzały gesty i pozy, które wyglądały na wyuczone w najmniejszym szczególe. Ta zabawa nie wydawała się spontaniczna. Po trzecie zastanowiło mnie, dlaczego w kulturze, która nie daje wiele wolności i gdzie krzywo patrzy się na ekstrawagancje, siedząca w metrze dziewczyna przebrana za księżycową wojowniczkę, w srebrnych gatkach i z jakimś laserowym mieczem czy miotaczem w dłoni, nie budzi oburzenia. Doszłam do wniosku, że cosplay w kontekście japońskiej kultury należy interpretować w odniesieniu do dwóch jej ważnych cech: dużego znaczenia nadawanego kostiumowi, opakowaniu, oraz rozdzielności ról płciowych [... ]Wszystko pięknie, ale wystarczy złapać pierwszy lepszy zbiór fotek z Harajuku, by zobaczyć tam......facetów. Niektórych bystre oko doktor Bator mogło przeoczyć, gdyż wyglądają oni dość - tu użyję słowa sponsorującego ów artykuł o shojo - androgenicznie. Można się nabrać.Co ciekawe w kontekście genderowych wywodów doktor Bator, wśród dzieciaków z Harajuku dominują trzy style: cosplay, gothic lolita i Harajuku style. Ten ostatni to szalona uliczna moda, GL nawiązuje do strojów wiktoriańskich, cosplay natomiast polega na imitacji ciuchów postaci z anime i zespołów Visual Kei. Są to zespoły, w których bardziej niż muzyka liczy się wygląd wykonawców - dzieci Ziggi'ego Sturdusta na dopalaczach. Grają w nich praktycznie sami faceci - i większość z nich wygląda jak dziewczęta. Dziewczyny z Harajuku to laski przebrane za facetów przebranych za laski. No cóż, od czasów Marco Polo wiadomo, że wystarczy gdzieś pojechać by móc bezkarnie opowiadać dowolne banialuki na ten temat. Przykre i nieuniknione. 