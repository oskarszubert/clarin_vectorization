Internet jest tak smutnie przewidywalny, że czasem to aż smutne: news o sprzedaży Lucasfilmu Disnejowi spotkał się z identycznym przyjęciem, co informacja o nabyciu przez Disneya Marvela kilka lat temu. Twórcy zabawnych obrazków po prostu nie odróżniają The Walt Disney Company od The Walt Disney Studios. Nie byłem nigdy, jak już wspominałem, fanem Gwiezdnych Wojen, więc mnie to tak mocno nie poruszyło, ale z ciekawością czekam na kolejne epizody. Nie mogą być gorsze niż to, co Lucas pokazał do tej pory, zwłaszcza od czasu, gdy otoczył się potakiwaczami. Jedyny moment, kiedy poczułem się jak fan SW to gdy trafiłem na materiały z pierwszej wersji "Powrotu (wtedy jeszcze Zemsty) Jedi": zamiast misiastego lasu miał być rajd rebelii na katedralną planetę i mroczny, cybergotycki klimat. Stracone szanse, zamknięte alternatywy. Pierwszy odcinek też wyglądał lepiej - znacznie lepiej - w draftach.   Disnejowska księżniczka Marsa Bardziej żałuję, że w tej sytuacji Disney raczej nie zdecyduje się na kontynuację "Johna Cartera"; być może ten film był skazany już dawno, bo przecież rozmowy o transakcji musiały być prowadzone od dawna, to by tłumaczyło, dlaczego był tak kiepsko reklamowany. A mi się bardzo podobał - sięgnięcie do stuletnich źródeł planetarnego romansu, z którego wyrosła cała późniejsza pulpa i Avatar i Star Warsy też; było w nim parę scen, które uraziły mnie nieco pixarowym emo-manipulanctwem, z czego Andrew Stanton﻿ raczej długo nie wyrośnie, ale ogół zrobił na mnie bardzo pozytywne wrażenie. Ucieszyły mnie zwłaszcza piękne cytaty i nawiązania do Miyazakiego, zwłaszcza Laputy. Ale teraz, kiedy Fabryka Myszy ma w swojej dywizji największy planetarny romans wszech czasów, kogo będzie obchodziła ekranizacja jakiejś ramoty, która nie poruszyła mainstreamowego widza, ani hardkorowych fanów oryginału, którzy narzekali na uwspółcześnienie i brak elementów pornograficznych.   O takich. Teraz nerdy wzdychają do gestu Lucasa, który te cztery megabaniole od Disneja przeznaczył na cele charytatywne; ja się natomiast zastanawiam nad światem, w którym jakiś facet w ogóle ma cztery miliardy dolarów na WOŚP i co to jest za świat. 