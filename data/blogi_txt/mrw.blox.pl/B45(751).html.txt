Radosna grafomania Wildsteina przypomniała mi o mojej wspaniałej, nieukończonej powieści "Holokaust palaczy" (pierwsza część trylogii - tom drugi to "Rzeź wegetarian", a trzeci "Spisek memów"). A było to tak. Zamiast 12" Maka kupiłem sobie - korzystając z pierwszej fali tanich dolarów - klawiaturę do palma, dzięki czemu mogłem sobie pisać w pociągu (a do tego w sumie miał mi służyć Mak - z tym, że palm trzyma na jednym ładowaniu tydzień, a nie marne 2-5h). Poza tekstami do pracy i esensji stukałem sobie w pociągu kolejne "rozdziały" prawdziwej polskiej mainstreamowej prozy współczesnej. W ramach przeglądania starych śmieci prezentuję próbkę:KundelHrabia Waldemar cierpiał na niemiłą przypadłość, otóż waliło mu z gęby. Czy przyczyna tkwiła w braku higieny, czy też wynikała z choroby, tego nikt nie wiedział; faktem jest, że Waldemar nie zdawał sobie z niej sprawy i wszelkie próby - mniej lub bardziej delikatne - uświadomienia go pełzły na niczym. Toteż nikogo nie zdziwiło, gdy hrabia przestał być proszony na salony. Pewnych rzeczy w towarzystwie robić nie wypada, a przykre wonienie - w wypadku hrabiego to eufemizm - należało do jednych z nich. Cóż było zatem dalej - obrażony Waldenar począł toczyć walkę z towarzystwem. Wypisywał  filipki na stronie internetowej, obrawszy uprzednio odpowiedni pseudonim, w taki sposób, by był on tajemnicą poliszynela. Obwieszczał światu, z kim lub z czym (o zgrozo) puszcza się księżna X., śledził rzekome powiązania diuka W., a im dłużej prowadził swą działalność, tym bardziej w to wierzył, nakręcając spiralę paranoi i coraz bardziej popadając w obłęd. I byłby popadł ze szczętem, gdyby nie grupa japońskich fetyszystów lubujących się w cuchnięciu z ust. Zabrali go do swej willi nad morzem japońskim i trzymali w charakterze pieszczocha.17:20Siedemnasta dwadzieścia, zug zostawia za sobą woniejący skwaszoną uryną dworzec, podeptaną tablicę ku czci tego, co nie zdążył, macdonalda, budki z pitami, kino z pornolami, wszystko zbełtane w metroseksualnym skowycie beznadziei. Osiemnasta, głowa oparta czołem o zimną szybę zlicza guzy podkładów kolejowych. Gruba baba w obleśnym przeźroczystym swetrze pokazuje obwisłe, pomarszczone wspomnienie cycków wciśnięte w tani, czarny biustonosz. Ściąga buty, pozwalając smrodowi skarpet rozpełznąć się po całym przedziale. Oparta o szybę głowa toczy wewnętrzną walkę, starając się ze wszystkich sił  nie wysłać do żołądka rozkazu wymarszu. Zaciśnięte oczy trzymają przez chwilę obraz świata za oknem, wolnego od babinego smrodu. Wduszony w szybę nos łapczywie chłonie zapach  szkła i metalu. Jęczydupiasty syn grubej baby dzieli się swoimi przeżyciami z akademika, oboje kwitują co większe muchy świńskim brechtem unisono. Palec ręki połączonej z opartą o szybę głową dyskretnie wydłubuje kozę z nosa, po czym z gracją wojownika ninja umieszcza ją pod siedzeniem. Po kolejnym wybuchu kwików studentka spod drzwi mocniej sznuruje zacięte usteczka i  wpija się wzrokiem w powieść Paolo Cohello. Niemalże słychać pęknięcia synaps i powolną agonię neuronów, ewolucyjny regres sprzedawany w pakiecie w twardej oprawie za standardowe dwadź'ęć'siąt złotych.Zmysł węchu zaadoptował się już do panujących ekstremalnych warunków, głowa odkleja się od szyby. Studentka przewraca kolejną stronę, cofając o kolejne sto lat. W rodzinie prosiaków zmiana ról, teraz matka snuje, a  syn kwituje. Przyłazi konduktor. Bilet zostaje obwąchany, obmacany, polizany i podstemplowany. Studentka wyciąga legitymację, ze zdjęcia patrzy sympatyczna i inteligentna dziewczyna bez oznak regresu, przerażający kontrast  z obecnym stanem właścicielki. Dokument syna grubej baby ujawnia wiek i nazwisko, przez chwilę obracane w głowie na różne sposoby, rymowane, sprośnie przedrzeźniane, skandowane i rapowane.Studentka spod drzwi patrzy teraz wielkimi brązowymi oczami brakującego ogniwa. Rozgląda się wokół, na jej pre-twarzy maluje się prehistoryczny grymas przerażenia. Gdy pociąg zwalnia, z dzikim krzykiem wyskakuje przez okno, zostawiając na siedzeniu przerwaną lekturę "Powrotu do łona" Paolo Coehlo.Zaczynam się śmiać, smarkając przy tym głośno, łapczywie łykam powietrze śledzony zdegustowanymi spojrzeniami prosiaków. 