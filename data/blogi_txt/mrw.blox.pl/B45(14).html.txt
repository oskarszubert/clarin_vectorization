Dzień dziewiąty.   Oho, terapia blogiem kontratakuje.  No dobra, blog mi świadkiem, że coś takiego może przynieść efekty - po zeszłorocznej notce motywacyjnej udało mi się schudnąć i poprawić jakość życia. Pewnie mogłem to zrobić bez blogaska, w domu, po kryjomu, ale w takich sytuacjach każdy kopniak motywacyjny jest przydatny.  Zatem może potraktuję poradę pani kominkowej z większą, hm, powagą. Cóż jeszcze bym chciał zmienić w sobie? Tu z pomocą przyszedł komcionauta Wojtek Orliński, który pod poprzednim wpisem zalinkował natemata pt. "Hejterstwo nie jest normalne" (jeśli nie chce wam się tego czytać - autor "Psychobloga" żali się, że po tym, jak napisał homofobiczne bzdury, jacyś "hejterzy" nazwali je homofobicznymi bzdurami). Co mi przypomniało, że wczoraj zadałem sobie (i paru znajomym) pytanie "czy to normalne, że kogoś nienawidzę za to kim był w 2006﻿"?  Sześć lat to kupa czasu, a ludzie mogą się zmienić, prawda? Zgolić brodę, wdziać garnitur, skasować bloga z obrzydliwymi wpisami i udzielić cycuśnego wywiadu gazecie, którą jeszcze kilka lat temu nazywali "koszerną". Powinna mnie taka zmiana cieszyć, wracać wiarę w człowieka, przecież to jest historia jak z norweskiego więzienia! Nawet świnka wejdzie na drzewo, jeśli ją chwalą.  Więc dlaczego nie mogę zapomnieć tego 2006? Bo podskórnie wyczuwam fałsz tej metamorfozy, gdzieś w głębi nie wierzę, że człowiek się zmienia; może człowiek jest tylko poskromiony: założył maskę, a w środku jest nadal taki sam. Tak jak ja, chociaż zrzuciłem piętnaście kilo (and counting), do końca życia pozostanę grubasem; jedyne co mogę, to opanowywać żądzę pożerania wszystkiego co się napatoczy.  Nie potrafię się zmienić (ba, nie wiem, czy naprawdę tego chcę) i wyzbyć złych uczuć względem rzeczy obrzydliwych. Najwyżej założyć maskę i hejterzyć tylko w środku.  Tylko co to zmieni? 