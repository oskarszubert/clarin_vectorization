Temat dzisiejszego posta jest dużo bardziej poważny niż zazwyczaj. Mimo wszystko mam nadzieję, że doczytacie go do końca, czeka tam bowiem na Was informacja o konkursie w którym codziennie można wygrać fantastyczne nagrody.  Z racji tego, że 70% z moich czytelników to osoby w wieku 25-35 i nieotrzymania gratisów dla blogera postanowiłem poruszyć temat ubezpieczeń i funduszy emerytalnych. Na początku przyszłego roku najprawdopodobniej wejdą bowiem w życie nowe przepisy dotyczące OFE. Warto zainteresować się tym już teraz, tak by w przyszłości nasze emerytury były jak najwyższe, można też pomyśleć nad zastępowalnością pokoleń lub otwarciem granic, ale od tego tylko boli głowa. Co więc wybrać ZUS czy OFE? Dobrze opłaceni przez lobbystów specjaliści (oraz grupa twardogłowych doktrynerów) radzą by zdecydować się na połączenie tych dwóch opcji. Zróżnicowanie źródeł naszych emerytur gwarantuje im, tzn. prezesom OFE, większe bezpieczeństwo. Wpływa też pozytywnie na ich wielkość. ZUS i OFE nawzajem się uzupełniają - ZUS zapewnia emerytury oparte o solidarność społeczną, a OFE premie dla prezesów. A przecież im lepiej jest prezesom, tym lepiej jest Polsce! Co więc się stanie jeśli nie zdecydujemy się na to by część naszych składek trafiała do OFE? Rezygnacja z oszczędzania w OFE zmieniłaby bardzo wiele, zwłaszcza dla prezesów OFE. Wtedy gromadzenie pieniędzy na nasze emerytury zależałoby głównie od ZUS-u, który jak wszyscy wiedzą z neoliberalnej propagandy jest bandą złodziei. Z powodu coraz większej liczby emerytów, przeważających nad osobami pracującymi waloryzacja w ZUS-ie będzie prawdopodobnie coraz niższa, w przeciwieństwie do OFE, które opierają się na gospodarce ciągłego wzrostu, a ich zyski zwiększają wraz z rozszerzaniem wszechświata. Natomiast aktywa gromadzone w OFE będą stale inwestowane, a niewielki (tyci, tyci) procent potrącany na rzecz nowego samochodu prezesa. Jeżeli chcielibyście dowiedzieć się więcej na temat ile kasy potrafią wpomować lobbyści w ochronę swojej dojnej krowy zajrzyjcie na stronę zostajezofe.pl. Właśnie tam znajdziecie również wspomniany na początku konkurs. Grupa pożytecznych i niedrogich blogerów codziennie przez 6 tygodni nagradza pomysły na najlepsze hasło reklamowe dotyczące tego ‘dlaczego warto zostać z OFE‘. Nagrodami są między innymi iPhone 5c, Ipady mini, lustrzanki, Samsung Galaxy S4 itd. Z nimi możesz poczuć się prawie jak prezes OFE! Mam nadzieję, że nagrody zachęcą Was do udziału w konkursie, a przy okazji przejrzycie stronę dokładniej i zapoznacie się bardziej z tematem lobbystów OFE. 