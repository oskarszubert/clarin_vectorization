Dzień dziewięćdziesiąty czwarty.  Jeśli twój blog dotyczy konkretnego tematu, postara się skupić wokół niego grupę związanych z nim ludzi, radzi pani kominkowa, a ja oddaję się rzewnym przemyśleniom. W przeciwieństwie do kilku znajomych blogów nie miałem nigdy wrażenia, żeby udało mi się zbudować tu jakąś społeczność (za to z pewnością zdobyłem paru przyjaciół); ale może to i lepiej? Czy chciałbym, żeby przychodziły do mnie fanki Doktora Who dyskutować, dlaczego Tennant był lepszy od Smitha? Nie sądzę. Z tego to wychodzi chyba więcej złego niż dobrego; jakieś towarzystwa wzajemnej adoracji (do mnie moje kochane trolle przychodzą częściej dokuczać niż głaskać), albo ruchy parasekciarskie. Znajomy prowadził (wciąż prowadzi, chociaż rzadko aktualizuje) bloga poświęconego zwalczaniu paranaukowych bredni, ruchów antyszczepionkowych itp. Z powodu wysokiej jakości treści i wygodnego systemu komentarzy wytworzyła się tam silna społeczność, która wkrótce zaczęła działać w całym internecie; siejąc spustoszenie i produkując masowo wrogów. Dziś pozostały z tego jedynie popioły i masa skrzywdzonych ludzi z obolałymi pupami.  Nie chciałbym brać na siebie takiej odpowiedzialności. 