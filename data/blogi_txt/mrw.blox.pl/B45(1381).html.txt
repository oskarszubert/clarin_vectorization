Może dlatego, że nie czekałem, czuję się wyalienowany z festiwalu narzekania na Sapkowskiego, Co Nadzieje Zawiódł Pokładane. Sapkowski ma bowiem Obowiązki Sapkowskie (harder! better! faster! stronger!); ich nie spełnienie powoduje, że zrywają mu pagony Mistrza i obwołują Rzemieślnikiem.   A nie czekałem ani nie nakręcałem się, bo skoro "Żmija" nie miała być początkiem kolejnego cyklu, uznałem ją za coś małego i przyjemnego, co się trzyma w kieszeni i wyjmuje w jesienne wieczory. Myślę tak o niektórych płytach, np. solowym "The Great Western" Jamesa Deana Bradfielda, która jest takim małym kotkiem w zestawieniu z całą dyskografią Manic Street Preachers. Więc zamiast stękać i przeżywać zawód przeczytałem z przyjemnością i dobrze się bawiłem. Lubię takie książki, które zachęcając czymś co lubię (elementy fantasy) zabierają mnie w miejsca i klimaty, w które inaczej bym się nie zapuścił. Jak wojna w Afganistanie (ta z lat 80). Dialogi są pyszne (jak to u Sapkowskiego), opisy i militaria gęste, acz nie nużące i pełno różnych smaczków. Jeśli ktoś będzie narzekał na płaskość (or compatible) głównego bohatera, to znaczy, że książki nie przeczytał uważnie. A że krótka, a droga - no cóż, za markę się płaci. I jak widać, płacą obie strony. Choć tylko jedna ma prawdziwy powód. 