Frakcja głodomorów zajęła się talerzami: Konrad opychał swe wątłe ciało makaronem, a Rybicki, człowiek północy, postanowił spróbować szczęścia z potrawą śląską: medaliony cielęce a'la Nałkowska z czarnym od wongla ryżem z Wieliczki, a wszystko pod czujnym okiem gospodyni zajazdu, która, jak wszystkie Ślązaczki, imponowała matczyną piersią. Kto nie mlaskał, ten wciągał i dmuchał, siedzieliśmy bowiem w ogródku urządzonym w typowej śląskiej studni. I nie pamiętam już, czy od tej studni, czy tego dymu, zaczęliśmy dyskutować nad możliwościami gentryfikacji obozu w Auschwitz, co jest opowieścią na inną porę. Tu zaś zdarzyła się rzecz brzemienna w skutki, o czym jeszcze wówczas nie wiedziałem. Nagle ktoś wyjął z kieszeni cynfolię, odwinął i wyjął z niej wongiel. Prawdziwy, śląski wongiel, o jakim dotąd czytałem tylko w internecie. Chapnął gryza, żuł przez chwilę i połknął z cmoknięciem, po czym puścił grudę w okół stołu. Doszło do mnie, wahałem się chwilkę pomny ostrzeżeń z propagandowych plakatów ("wongiel i u ciebie wywoła stany lękowe i zaparcia"), ale, hej, raz kozie śmierć. Odgryzłem małą bryłkę, czując, jak język pokrywa się czernią, i pochrupałem, smakując opiewaną przez poetów sól ziemi czarnej. Minutę później nadal nic nie czułem. Może przez to, że wyrosłem w nadmorskiej atmosferze, silesianski smakołyk na mnie nie działał? Ale nic to, bo podziałał na innych. Ruszyły parowe maszyny, nakręciły się sprężyny, w oczach tlił się żar. Dyskusje wskoczyły na wyższy poziom abstrakcji, już nie konkrety, ale idee, a potem metaidee, jak w filmach ulubionych Pawła T. Felisa, więc powoli się zebraliśmy, by ochłonąć nieco tej młodej śląskiej nocy, zwłaszcza, że uśpieni gościną zapomnieliśmy o koncercie, na który się przecież wybieraliśmy. Takoż ruszył korowód przez katowickie deptaki, na których jedenastoletnie dziewczynki zaczepiają turystów prosząc o papierosa, i nie przeszkadza im, że masz tylko camele.  Człapałem, a wokół mnie orbitowała panna Zosia, robiąca sztukę z Rybickim, a grawitacją była niedokończona rozmowa na temat obozów. Widzisz, mówię, tyle zła się dzieje teraz, kopalnie materiałów rzadkich, takie rzeczy, i ile w tym wszystkim jest wart człowiek. Człowiek, rzekła rezolutnie podwęglona Zosia, wart nie jest nic, pełno ich jako mrówków, ot weźmiesz i zastąpisz innym! Ale jak to, zaprotestowałem, spójrz, przecież każde z nas, jakie inne, jakie niezastąpione, jakie odmienne... W życiu, odparła błyskając żarem, spójrz na nich - przemykała bowiem obok nas para hipsterów - masz takich na pęczki. I jakby dla udowodnienia słów Zosi, zza winkla teatru im. Wyspiańskiego wyłoniła się kolejna para, jakby odbita z jednej sztancy. Ale patrz, powiedziałem w desperackiej próbie wygrania flejma, tamta dziewczyna miała kapelutek. Odpowiedział mi śmiech.  Dotarliśmy na Mariacką, gdzie między dwiema scenami kłębił się kolorowy tłum złożony z żulerki powtykanej jak rodzynki między studentów i biedahipsterów. Rybicki flegmatycznie ulokował się w bramie i powoli pykał cygareta, a reszta krążyła robiąc zdjęcia i tańcząc. Po dwóch piosenkach koncert się skończył, Rybicki wyczarował skądś talon na piwo i poszedł go zrealizować, więc zniknął, więc z Zosią i Konradem poszliśmy go szukać. Knajpy i puby oblewały kolejne  fale ludzi, w końcu nasza wyprawa poszukiwawcza sama się zgubiła, zwłaszcza gdy okazało się, że tajne wejście do pubu, o którym opowiada Zosia, zostało zlikwidowane. Jakimś cudem nasza banda spotkała się w jednym miejscu. Żar w Zosi wciąż się tlił, więc zaproponowała, że zabierze nas do lokalu, gdzie na pewno będą miejsca, chociaż nie wie, czy nam się tam spodoba. Ależ prowadź, zgodziłem się, i tak zapukaliśmy do drzwi klubu Tropicana. Wejścia pilnował Right Said Fred, który orzekł, że Zosia nie może wejść do środka. Cóż czynić, ruszyliśmy w dalszą drogę. I nawet nie zdążyłem mrugnąć, kiedy Zosia, tak jak stała, upadła na chodnik. Zawołałem Kondrada, który zdążył się oddalić, sprawdziliśmy, że żyje, ale robiło się to powoli nieco kłopotliwe. Na szczęście zaraz zjawił się chętny do pomocy młody człowiek, który bardzo się przejął, sprawdził dziewczynie puls i ułożył w pozycji ustalonej. Zadowoleni, że to już nie nasz problem, dołączyliśmy do reszty grupy i zasugerowaliśmy, że pora stąd się zwijać, zanim zrobi się dym.  Co też uczyniliśmy.  Ptak zaproponował lokal, na miejscu okazało się, że jest wynajęty dziś na prywatną imprezę. Niezrażony wpadł na kolejny pomysł i pociągnął nas przez kilka przecznic, spluwając na mijany pomnik człowieka, który przefrymaczył Śląsk Polsce, wprost do klubu. Do wyboru - na dole elektro, na górze - jazz.  Elektro okazało się nieczynne. Więc poszliśmy na górę. A co się dzieje w Jazz Clubie, zostaje w Jazz Clubie. Chyba, że jest autografem znanego klarnecisty, Woody'ego Allena. Odstawiliśmy Rybickiego do hotelu, niektórzy poszli swoją drogą, a reszta taksówką pomknęła do Chorzowa wbić się na przytulny kwadrat Ptaka. Przemiła, acz zmęczona żona Ptaka poszła spać, tak więc zostało nas czterech, tj. Ptak, Ślązak z uroczym akcentem i dobrze zaopatrzoną lodówką; Staś, druh jego z czasów studiów jeszcze, chłopię o włosach piękniejszych niż cokolwiek co widziałem na południu, Konrad, inteligent techniczny z Galicji i ja, który to wszystko starał się spamiętać. I trzy białe wina.   Ptak na chwilę zniknął w kuchni, by wrócić z półmiskiem prawdziwego, parującego wongla. Czarne jako oczy szatana grudki pyszniły się na ikeowskim naczyniu, braliśmy i jedliśmy przeto z niego wszyscy, popijając winem. Byliśmy mężczyznami, byliśmy braćmi, pokazaliśmy sobie najwstydliwsze sekrety, mówiliśmy o marzeniach, snach i lękach, byliśmy twórcą i tworzywem, a wungiel rozświetlał nas swym żarem.  Złapałem za komórkę, wykonałem telefon i przez chwilę byłem Bogiem.  Słońce zaglądało przez czarne od sadzy szyby familoka. Staś wciął pół bochna chleba z margaryną i dżemem, a ja zrobiłem sobie perfekcyjny omlet z małżami.  A potem posnęliśmy - na fotelu i sofie, tudzież w małżeńskim łożu, jak ktoś akurat miał. Drzemka była krótka, acz intensywna. Pozostało mi tylko zmierzyć się z poprzednią nocą w świetle dnia i pożegnać, zbliżała się bowiem nieubłaganie godzina 14:20.﻿ EPILOG (OPOWIEŚĆ KONRADA) Tak było, nawet jeśli tak nie było. Ptak z Konradem po odprowadzeniu na przystanek jednego z kompanów za chwilę na przystanku po przeciwległej stronie ulicy podjęli Rybickiego. Gdy tylko wrócili do mieszkania Ptak odwinął kolejną grudę wongla, którą natychmiast wtarli sobie w oblicza lekko blednące od nocnych wzruszeń. Wzorem najlepszych amerykańskich studentów zamówili pizzę i odpalili konsolę. Rybicki i Konrad nie mogli dojść do porozumienia czy to tutejsza pizza charakteryzuje się tak niesamowicie intensywnym smakiem sama z siebie, czy może to dodatek wongla wzbudza, niczym czarny benzoesan sodu, kakofoniczną eksplozję na podniebieniu. Ptak niestety nie okazał się pomocny w rozwikłaniu tej kwestii, ale nie było to problemem, bo zaraz pojawiły się nowe. Dotyczące gier i życia i życia, które jest grą w życie. Nagle Ptak z entuzjazmem stwierdził, że zawsze chciał zagrać na konsoli z Rybickim w wyścig lokomotyw. Podzielili ekran panoramicznego telewizora na pół i rozpoczęli niekończącą się wirtualną pogoń jeden za drugim wzdłuż industrialnych krajobrazów Śląska. Coraz to któryś wychylał się ze swej ciuchci i strzelał z dziadkowego rewolweru drugiemu w kocioł parowy. Białe obłoki dymu i pary z sykiem wybuchały na ekranie, a oni temu bynajmniej nie przeciwni zasilali węglem swoje maszyny. Konrad od wpatrywania się w wizgoczące szprychy kół parowych popadł w niepewną katatonię i z braku lepszego pomysłu zasnął odrobinę. Kiedy i Rybickiemu przyszła pora odjazdu wyszli z Konradem na znajomy przystanek i udali się na dworzec. Po drodze dyskutowali o zaletach posiadania płatnego namiestnika na terenach Śląskich. Węgiel powoli z głów wyparował. Wsiedli w pociągi -- każdy swój. Elektryczne.﻿ 