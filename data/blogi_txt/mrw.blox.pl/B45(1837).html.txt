Zrobić dobry film o Supermanie to sztuka, która udał się dotąd tylko twórcom metatematycznego "Hollywoodland". Owszem, dało się zrobić film campowy, film jeszcze bardziej campowy, film błazeński, film o którym lepiej milczeć i film nudny jak flaki z olejem.  Ale na naprawdę dobry  film o "Supermanie" trzeba było czekać 75 lat. ﻿  Obawiałem się tego filmu. Z jednej strony jestem fanem twórczości zarówno reżysera Snydera, jak i scenariuszowej ekipy Nolana, więc niby mogłem im zaufać. Tylko że już kiedyś widziałem, jak to co było dobre dla "Batmana", niekoniecznie sprawdziło się przy "Supermanie" -- po sukcesie mrocznorycerskiej "Animated Series" powstał utrzymany w podobnej stylistyce serial o człowieku ze stali, który wydał mi się tylko jego wyblakłym cieniem, coś nie zagrało. Ale tu się udało; zostały użyte podobne narzędzia, co przy nolanowskiej interpretacji Nietoperza, ale w zupełnie inny sposób. Realizm, ale nie w stylu "żadnych kosmitów i mutantów", tylko -- Clark Kent jest kosmitą: jakie są tego konsekwencje? I odpowiedzią na to pytanie jest właśnie "Człowiek ze Stali".  Tak jak saga "Mroczny Rycerz", "Człowiek ze Stali" zrywa kompletnie z poprzednimi ekranizacjami (nie licząc okazjonalnych, delikatnych nawiązań); czerpie za to garściami - znów podobnie jak trylogia Nolana - z komiksów, zwłaszcza tych nowszych, dalekich od błazenady "Superdicka". Wiele rzeczy, z którymi zderzyli się widzowie znający Supka tylko z kinowych wersji, pochodziło własnie z nich.  Dużo w tej "realistycznej" wersji zyskała Lois Lane, która nie jest już bekową postacią w stylu "rzucę się do Niagary, żeby zdemaskować prawdziwą tożsamość Clarka Kenta!", tylko kompetentną dziennikarką. Fajnie, że w przeciwieństwie do ostatniej, zbyt młodej (aktorka miała ledwo 23 lata!) Lois, gra ją dorosła Amy Adams.   w ogóle - doskonała obsada; żadnej nietrafionej roli, nawet Kevin Costner wypadł świetnie!  Ale największą przemianę przeszedł generał Zod: zamiast kartonowego złego megalomaniaka, który domagał się klękania przed Zodem, jest pełnokrwista postać (i w pewnym stopniu tragiczna), której działania są umotywowane czymś innym niż głód władzy. Jego konflikt -- na poziomie idei - z Jor-Elem, biologicznym ojcem Supermana, spina elegancko całość i pozwala na budowę ciekawych metafor, do czego jeszcze pewnie wrócę.  Problemem w opowiadaniu historii o Supermanie były zawsze jego moce, które sprawiały, że był zbyt idealny, niepokonany; koniecznością stało się wprowadzanie różnych fabularnych ograniczeń, takich jak kryptonit czy nawet zupełne pozbawienie mocy jak w "Supermanie 2". "Realistyczne" podejście twórców MOS pozwoliło na pokazanie ułomności tych mocy, nad którymi jest trudno zapanować (piękna scena z młodości Clarka z przybraną matką Marthą Kent! To się nazywa silna postać kobieca!); konsekwencje było widać już w tym filmie, a pewne poszlaki wskazują na to jak zostaną potraktowane w sequelu.   Bardzo mi się podobało. Dużo było w tym filmie smutku, ale takiego dobrego smutku; troszkę humoru (głównie dla uważnych widzów, którzy dostrzegli np. logo Wayne'a na satelicie); patos, którego nie da się uniknąć kręcąc film o bogu, okazał się wyważony i na miejscu; podobnie jak kwestia patriotyzmu Supermana.  Najbardziej podobało mi się chyba przedstawienie inwazji, tak kompletnie różne od kretyńskiego najazdu w "Avengers". Wszystko, co tam było źle, "Man of Steel" zrobił dobrze, od planu kosmitów zaczynając, na zachowaniu ludzi kończąc. I pewnie dlatego tak bardzo go nie lubią whedonici. ﻿To był film o wierze w ludzi, a nie tylko w nadludzi. 