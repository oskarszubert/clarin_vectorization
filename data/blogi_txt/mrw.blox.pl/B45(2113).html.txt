Do kiosków trafił właśnie marcowy numer Nowej Fantastyki, a nim m.in. mój artykuł o wielkich robotach. Wielkie roboty, yay! A było to tak, że w styczniu 1987 roku dostałem swój pierwszy numer Fantastyki:  Numer genialny - zwłaszcza galeria, a w niej "wizerunki automatów, robotów i sztucznych ludzi. Tych już skonstruowanych i tych widzianych oczami malarzy, grafików, ilustratorów różnych epok [...] Spotkanie robotów i ludzi już nastąpiło. Jaki będzie świat przyszłości? Czy taki, jakim wyobrażają go ilustratorzy SF?". A w galerii - zdjęcia cyborgów, obrazy Sorayamy, znajomy Hektor z "Saturn 3"... Obok powyższej notki znajdowała się zaś taka ilustracja:  Prawdziwy Gundam. Wielki robot z mangi i anime. A gdyby tego było mało, na tylnej okładce znajdowała się jego chromowana wersja autorstwa Sorayamy. Jedna z najpiękniejszych rzeczy, jakie widziałem w życiu. 