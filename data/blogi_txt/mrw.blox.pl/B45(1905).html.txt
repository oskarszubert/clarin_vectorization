Uważam, że jeśli ktoś zadaje pytanie "gdzie można dostać koszulkę NIE PŁAKAŁEM PO JACKSONIE" jest zwyczajnym bucem. W ogóle nie mogę zrozumieć, jak można porównywać żałobę po Michaelu Jacksonie do żałoby po JP2 - bo owo bucowe pytanie nawiązuje rzecz jasna do słynnego "t-shirta dla wolności" NIE PŁAKAŁEM PO PAPIEŻU, za którego można było dostać w mordę od Ziemkiewicza:  Gdyby po śmierci mojego ojca ktoś demonstracyjnie chciał mi dać do zrozumienia, że on po nim nie płakał i ma moją żałobę gdzieś, dostałby po prostu - pardon pour le mot - po mordzie. I z góry uprzedzam, że to samo spotka ewentualnego "obrońcę wolności wypowiedzi", który zbliży się do mnie we wspomnianej koszulce.  A przecież to są sytuacje nieporównywalne (nie tylko dlatego, że tam zgasł spełniony starzec, a tu zniszczony człowiek po półmetku życia). Sensem NIE PŁAKALEM PO PAPIEŻU nie jest ostentacyjne stwierdzenie, że nie czuło się przykrości z jego śmierci (każda śmierć jest przykra), ale ostentacyjne stwierdzenie braku uczestnictwa w Narodowym Zrywie Z Okazji Śmierci Największego Polaka Świata. Który to zryw był festiwalem dziwacznych i często obleśnych nawróceń (pojednanie kiboli) i oczywiście nic z niego dobrego nie zostało. Po JP2 płakali ludzie, którzy na codzień mają wyjebane na papieżów i ich nauki - gdy tylko opadł kurz wrócili do swoich grzesznych żywotów (sprawdzić, czy nie bohater Ziemkiewicza). Tymczasem po Michaelu płaczą ci, dla których jego muzyka coś znaczyła: gromadzą się i śpiewają jego piosenki (ktoś recytował encykliki JP2?). Nie ma obowiązku (NIE JESTEŚ PRAWDZIWYM POLAKIEM JEŚLI NIE PŁAKAŁEŚ PO PAPIEŻU) brać udział w żałobie po popowym idolu, ale i nie widzę zasadnym robienia z tego beki; zwłaszcza na poziomie polskiego kabaretu, który został na lodzie po upadku cenzury. 