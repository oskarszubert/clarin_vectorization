Już niedługo ukaże się najnowszy tom sagi "Zmierzch PRL-owskiej Inteligencji":  Bardzo lubię literaturę młodzieżową, ale po "Jeżycjadę" sięgnąłem - gdzieś w roku 2000. Przeczytałem wszystko co wyszło, od pierwszych, dość (tylko nie) fajnych tomów wydanych w PRL, po stopniowo opadające poziomem i odklejające się od rzeczywistości (co mogłem łatwo zweryfikować) odcinki z lat 90. Aż nadeszła "Kalamburka", wydana w 2002, okropna, okropna książka, po której sobie odpuściłem, czasem tylko kartkując w Empiku z ciekawości i przyzwyczajenia.  Nie wiedziałem ile tracę!  Oddam głos ekspertce z forum Fani Małgorzaty Musierowicz, która tłumaczy, o czym były najnowsze powieści:  Moim zdaniem (i chyba nie tylko moim, bo zauważaliśmy to na forum), każda z nowszych książek, oprócz fabuły, borejkowskich klimatów, humoru, ponadczasowego tematu miłości i tak dalej, niesie też jakieś konkretne przesłanie, jakiś temat przewodni, który jest jednocześnie wskazaniem Autorki, że to jest coś ważnego i pomocnego dla ludzi w tych konkretnych czasach.  I tak: - Język Trolli niesie bardzo silne przesłanie ochrony życia ludzkiego od poczęcia. (Temat był na forum omawiany kiedyś i pamiętam, że znalazłam i przytoczyłam konkretne cytaty z książki, w których wątek ten pokazany jest bardzo wprost i to od wielu stron, m.in. dziecko wyznaje, że cieszy się, że może żyć, że życie samo w sobie jest cudem, dziękuje mamie za życie; w usta dziecka włożone są też inne słowa, takie proste, typu, że nowe dziecko, które się poczęło po prostu już jest i oczywiste jest, że wszyscy je już kochają; są wyznania Róży dowiadującej się o tym, że zostanie mamą; jest pokazana też śmiertelnie chora Staszka, co też oświetla temat jakim cudem i wartością jest życie i tak dalej). Język Trolli wskazuje też na wartość jaką jest ludzka solidarność (tym bardziej w trudnych czasach: początek rządów SLD, temat aborcji na wokandzie w Sejmie itp.).  - Żaba - dla mnie jest to książka o oddaleniu i odzyskiwaniu bliskości i o tym, że nie ważne są sprawy materialne, ale ważna jest miłość. Hildegarda żyje na blokowisku, w rodzinie, w której każdy żyje w swoim świecie i gdzie nie ma bliskości. Pomału odzyskuje bliskość z bratem (Wolfim) i próbuje ją odzyskać z Fryderykiem. Uczy się tej bliskości od Piotra Żeromskiego i od Borejków. Frycek wyjechał, ale odzyskuje potem bliskość z Różą. Żaba w pożarze traci wszystko, ale odkrywa, że te wszystkie rzeczy nie były ważne, a ważna jest bliskość odzyskana dzięki pożarowi. Tak samo Frycek odkrywa, że Ameryka nie była taka ważna, a ważna jest Róża, która go kocha i ważna jest rodzina, którą założył. Myślę, że poprzez tę książkę pani MM chce przekazać ludziom, że w czasach, gdzie rodziny są zatomizowane, warto odzyskać tę bliskość, i że niewiele trzeba: trochę dostrzeżenia, trochę empatii i już. I że warto próbować.  - Czarna Polewka - dla mnie tutaj tym wątkiem przewodnim jest po pierwsze patriotyzm, a po drugie: przebaczenie. Patriotyzm symbolizuje tu poezja Mickiewicza i jest on rozumiany jest jako coś subtelnego, coś co się chłonie od dziecka. Całą książkę spaja postać Mickiewicza, są aluzje do powstań narodowych, jest okropny Kuba Wojewódzki i Cezary Pazura, którzy szydzą z Mickiewicza i Laura, która kocha tę poezję i wie, że jest potrzebna, kształtująca postawy ludzkie, i że ją ukształtowała. Pani MM zdaje się mówić, że to jest ważne, aby poprzez poezję Mickiewicza i innych twórców uczyć młodzież kochać ich kraj itp. Co do przebaczenia: w książce tej mamy powrót Pyziaka i przebaczenie mu ze strony Gaby. Laura zmaga się z problemem jak przebaczyć ojcu, a potem odkrywa w sercu, że tego ojca, takiego, jakim właśnie jest teraz, a nie tego pielęgnowanego ideału, który legł w gruzach, bardzo potrzebuje. Widać też owoce przebaczenia: cała rodzina przyjeżdża na domniemany ślub Laury, a Róża, która przebaczyła Fryckowi, jest z nim szczęśliwa, kochają się i mają śliczną małą Milę.  - Sprężyna - krótko, bo mało miejsca. :) Książka o pięknie. Podobnie jak motyw z "Idioty" Dostojewskiego: "piękno zbawi świat". Piękno przemienia serca. Piękna muzyka Mozarta. Piękne kwiaty. Piękna miłość (Laura i Adam, Ziutek roztapiający serca, Gaba w szpitalu wywołała dużo dobra wokół itp.). A do tego jeszcze jeden wielki konkret: piękno języka. Na to jest położony OGROMNY nacisk w książce. Żeby chcieć dbać, a wręcz walczyć o piękno języka, nie bać się walczyć o to w Polsce, nawet jeśli jest się nierozumianym (klasa Ignasia wyśmiewająca sonet, Łusia wyśmiewana przez Laurę itp.), zakładać kółka polonistyczne itp. (NB. ja coraz bardziej dostrzegam, że to jest b.ważny postulat, ponieważ język polityki i mediów staje się coraz gorszy, wczoraj przeczytałam słowa znanego dziennikarza: "Kościół jest zrydzolony". Jak może gazeta to drukować?).  - McDusia - myślę, że w McDusi będzie pokazane coś ważnego dla ludzi w Polsce AD 2011. Pani MM zniszczyła dużą część McDusi i pisała ją na nowo: już po Smoleńsku i tych wszystkich sprawach. Myślę, że choć akcja książki będzie w 2008 r., to sprawy poruszane będą aktualne na dziś. Na pewno będzie jakaś ważna (zdaniem MM) podpowiedź dla ludzi w Polsce. ﻿  Nie mogę się doczekać! Żeby ktoś przeczytał, żebym nie musiał. 