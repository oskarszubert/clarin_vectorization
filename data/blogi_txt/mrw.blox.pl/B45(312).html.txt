Zmywałem po kolacji, kiedy usłyszałem pukanie do drzwi. Judasz ukazał wychudzoną postać w białym t-shircie; więc jakiś insider, ktoś z zewnątrz miałby płaszcz albo kurtkę, wiosna po falstarcie się zlękła i uciekła. Więc otworzyłem.  Oprócz chudzielca z bujną czupryną w głębi korytarza stał mniejszy, lekko już łysiejący, odziany równie licho.   Studenci z mieszkania obok. - Proszę pana, bo my nie mamy prądu. A sprawdziliśmy u nas bezpieczniki i są dobrze ustawione. Może pan wie... - zaczął chudy. - ...może pan wie, gdzie tu na klatce jest jakaś skrzynka czy coś? - dokończył łysiejący.  - Hm, no tu to jest licznik gazu, a tam, o - pokazałem palcem. Otworzyli małe białe drzwiczki pod sufitem. Naszym oczom ukazał się zatrważający widok - korki i kable pamiętające jeszcze czasy świetności Hitlera. Chudy postukał nieśmiało palcem w jeden z korków.  - Ojej, to nie wie pan, co zrobić, bo my nie mamy prądu i nie wiemy, czy to u nas, czy pogotowie wzywać, energetyczne. - Przykro mi, mieszkam tu od niedawna - pokręciłem smutno głową, bo faktycznie, nie minął jeszcze miesiąc od przeprowadzki. I wróciłem do domu, czując pewną bezsilność.   Naprawdę wyglądam na tyle staro, że studenci mówią do mnie "proszę pana"?﻿ 