- Koledzy wybaczą - powiedziałem - tę przydługą przerwę. Nie było to zagapienie, lecz, że tak powiem, olśnienie. Ujrzałem nagle historyczną scenę. Wyobraźcie sobie stary ratusz. Stał tutaj, pośrodku rynku. Z ratusza wychodzi czarno ubrany pan o twarzy długiej i smutnej. To właśnie Dekert, burmistrz Warszawy. Za nim kroczą dostojnie przedstawiciele innych miast królestwa, również w strojach żałobnych. Wsiadają do karet, oczywiście czarnych i zaprzężonych w konie kare, kare, czyli czarne. Słowo turkotatarskie, proszę koleżanek i kolegów. Porównajcie nazwę pustyni Kara-Kum — co znaczy czarne piaski, oraz przydomek wielkiego wezyra, Kara Mustafy, czyli Czarnego Mustafy, a źródłosłów stanie się zupełnie jasny. Zadziwiwszy Dyra moją wiedzą lingwistyczną, smarowałem zdrowo dalej: — Wróćmy do naszej Czarnej Procesji. Otóż ci smutni panowie są w żałobie. Z jakiego powodu taka żałoba? Z powodu doli miast, proszę koleżanek i kolegów. Dokąd jedzie ten kondukt? Ten kondukt jedzie do Zamku, gdzie obraduje Sejm Czteroletni, żeby przedstawić swoje żale, żądania i jakże słuszne pretensje.  -- Edmund Niziurski "Sposób na Alcybiadesa"﻿ Przypomniała mi się powyższa piękna scena, kiedy dziś zobaczyłem to zdjęcie:  Oto jest czarna procesja, marsz prezydenta, który stanął po środku w celu pogodzenia dwóch skrajności - kibolsko-narodowego Marszu Niepodległości i lewicowej demonstracji sprzeciwu wobec niego. Spójrzcie na to zdjęcie, tak wygląda "centrum". I dziś czytam, że ten przemarsz armii smutnych pań i panów okazał się sukcesem. W Polsce się inaczej nie da, prawda? Jest Polska i listopad, radosne biało-czerwone szaleństo w stylu amerykańskiego ID4 nie wchodzi w rachubę, jest zarezerwowane dla prosoccerowskich reklam coca-coli. Na ID11 można najwyżej przebrać się za Dekerta w karej karocy niekończącej się żałoby.   Albo w maskę anonimusa. Wczoraj po facebooku latała instrukcja dla uczestników Marszu Niepodległości.  Rozbawiła mnie ta maska anonimusa, wzorowana przecież na facjacie katolickiego terrorysty, jakże piękne koło zatoczył ten mem. Wzruszyło słowo "wafelek" (i zaraz znowu rozbawiło, gdy oglądałem zdjęcia z zamieszek, może zapomnieli ich zabrać? "Narodowcze, zjedz snickersa. Kiedy jesteś głodny, strasznie rozrabiasz").  Ale ta maska anonimusa i czarna procesja Dekerta-Komorowskiego, ta prawicowa alternatywa dla prawicowej alternatywy, i to onr- owskie przemówienie wzywające do obalenie republiki, to wszystko prowadzi mnie do najważniejszego fragmentu komiksu "V for Vendetta".    Czy smutny pan z czarnej procesji nie zatęskni kiedyś za kolorami, jak ten naćpany gliniarz z komiksu? One wciąż tu są, nie jest jeszcze za późno, chociaż płoną tęcze, nie żyjemy jeszcze w komiksowej dystopii.  Taką mam przynajmniej nadzieję. 