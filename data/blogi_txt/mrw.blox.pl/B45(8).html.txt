Dzień szósty.  W którym pani kominkowa zaczyna blogoterapię. Czuję się nieco oszukany; wydałem prawie cztery złote na podręcznik blogowania, a a dostałem poradnik pozytywnego myślenia. Świat się widać dzieli na tych bleeding hearts, których wiecznie martwią jakieś choroby, wojny, rozpacz i tych, którym brzydotę świata zasłaniają galaretki truskawkowe.  Nie umiem się cieszyć na rozkaz; obudziłem się dziś z kacem, chociaż nie piłem; pierwsze promienie przedwiosennego słonka zamiast ucieszyć, oślepiły; i jeszcze zapomniałem wczoraj kupić masła i nie miałem do bułeczki.  Włączyłem VH1, a tam "weekend grunge"; smutni ludzie we flanelach napieprzają w gitary. Wyobrażam sobie, że Natalia Lesz przytula Kurta Cobaina, a ten pisze na blogasku, że spotkało go coś miłego. Ach, jaki niepaszczacki jest ten świat! 