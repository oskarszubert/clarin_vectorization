Kiedyś słuchałem namiętnie soundtracków, zwłaszcza z anime. "Mononoke Hime", "Akira", "Ghost in the Shell". Z filmów jakoś tak wyszło, że nie, poza "Blade Runnerem" i "Avalonem", ale to prawie jak anime (nie liczę też płyt składankowych, jak ścieżki Tarantino czy Watchmen). I właśnie z okazji "Avalonu" wymyśliłem sobie wspaniałą zabawę: łażenie po Wrocławiu z muzyką Kenji Kawai na uszach i udawanie, że jest się w tym filmie. OST Walking. Dawno się w to nie bawiłem.    Aż do "Incepcji" i spreparowanego przez Hansa Zimmera "brrrrrrrrrrrrrrrmmmmmmmmmmmm". Załadowałem Zena, znalazłem sobie totem - moje ulubione yoyo - i zanurzyłem w złowieszczo senną atmosferę miasta.  A potem popsułem yoyo. Chciałem dokręcić - bo to jest takie zwykłe, plastikowe, nie żaden pro- fullmetal za sto zyka - i za mocno przekręciłem, połamałem. Popsułem totem i nie wiem, gdzie teraz jestem. 