W najnowszym numerze magazynu "Książki" (1,59 euro na iPada, iWykluczeni - prawie dycha w kiosku) ciekawy artykuł poświęcony literaturze młodzieżowej. Wyciąłem sobie najbardziej interesujący (mnie) fragment - obiecałem kiedyś notkę na ten temat, więc jest okazja. Oto lid i kawałek eseju:  Na początki autor drwi "ze specjalnych książeczek dla dzieci"; nietrudno się domyślić, że idzie o wydaną przez Krytykę Polityczną książeczkę "Bieda. Przewodnik dla dzieci". Temat został jakoby odrobiony przez popkulturę, a dokładnie - cykl powieści s.f. "Felix, Net i Nika" Rafała Kosika. Czy rzeczywiście? Autor wskazuje na postać Niki, która jest biedna (za wiki: Najbardziej lubi nosić dżinsową kurteczkę, spódniczkę, grube rajstopy i czarne martensy. Ze względu na swój budżet stroje kupuje w lumpexie, lecz nosi jej ze swobodą, nie wstydząc się wyglądu). Dlaczego Nika jest biedna? Wszyscy myślą, że ma ojca alkoholika (tyle w temacie wstydu), ale naprawdę jest sierotką - jej matka zmarła w katastrofie, a ojciec na raka. Znów wiki: z braku oficjalnej śmierci jej taty, dostawała jego rentę. Z niej i z prac chałupniczych utrzymywała się w półtorapokojowym mieszkaniu na Pradze.﻿  Tyle w temacie realizmu. Przeżujmy przez chwilę powyższe słowa. Jak zauważa autor eseju, książki te "budzą w młodym czytelniku głęboką nieufność do wszelkiej władzy i hierarchii społecznej. Nie wiąże się z tym promowaniem jakiejś konkretnej ideologii, raczej nieufność sama w sobie". Drugim przykładem tej "nieufności do władzy" jest cykl "Dzieci Cienie", mroczna dystopia w duchu dickowskich "Przedludzi", w którym Policja Populacyjna morduje nielegalne trzecie dzieci. Nietrudno zrozumieć nieufność wobec takiego totalitarnego rządu mordującego dzieci, ale skąd ta sama nieufność w książce Kosika? Akcja toczy się przecież w naszej rzeczywistości (z fantastyczno-naukowym twistem), trudno mi zatem uwierzyć, że "nie wiąże się to z promowaniem jakiejś konkretnej ideologii", skoro Rafał Kosik dał się poznać jako pisarz prawicowy, który swoją nieufność wobec państwa wyraził np. w opowiadaniu "Obywatel, który się zawiesił". Tę samą nieufność projektuje na postać sierotki, która zamiast liczyć na pomoc państwa woli wyłudzać ojcowską rentę.   fridge horror - co za okropny świat. O sytuacji Niki wiedzą jej przyjaciele, babcia Lusia i kupa innych ludzi; w kolejnym tomie pojawia się nawet... ciotka Niki, siostra jej zmarłego ojca. I co? I nic. Proszę to sobie porównać z historią uciekiniera z domu dziecka z "Głowy na tranzystorach" Ożogowskiej.  Realizm, ciąg dalszy - za wiki: Nadszedł dzień Bożego Narodzenia. Nika spędza go samotnie w domu. Nagle w jej domu pojawia się święty Mikołaj. Wręcza dziewczynie prezent – nową, zieloną kurtkę. Nika jest bardzo szczęśliwa. Mikołaj zabiera ją do domu Neta, na kolację świąteczną. Dziewczyna dostaje od Neta pierścionek, jeden z tych z odnalezionego skarbu. Felix daje w prezencie babci pierścionek z oczkiem, który należał do niej.﻿﻿  Nika jest biedą elegancką - nie śmierdzi, jest inteligentna, trzyma poziom; kiedy trzeba - dorabia roznosząc ulotki albo (w dalszych tomach) harując w restauracji. I jest sierotką. Jaką ma to wartość dydaktyczną? Moim zdaniem zerową. Utrwali najwyżej myślenie w stylu "gdyby bezdomni chcieli, to by nie śmierdzieli, przecież są noclegownie".  Prawdziwa bieda, taka jak opisana w książeczce Krytyki, nie jest taka elegancka. Warto przeczytać, jest w sieci. Nie wystarczy wprowadzić ubogą postać, skoro nie idzie za tym żadna pouczająca narracja. Tych drzwi popkultura nie wyważyła, ledwo sobie w nie poskrobała paznokietkiem.  Otóż problemem książek Kosika jest to, że są antydydaktyczne, nastawione na fajność. Bohaterowie są fajni, fajni są ich ojcowie, którzy mają fajną pracę i fajne samochody (do których wzdycha biedny sąsiad-burak, właściciel poloneza). Widzicie, w książkach Niziurskiego nigdy nie chodziło tylko o śmieszne nazwiska, które upodobał sobie Kosik; to były historie łobuziaków, którzy przeżywali przygody i dojrzewali. To samo u Ożogowskiej - jej chłopacy mieli dobre zamiary, ale daleko do łba, stąd ładowali się wciąż w tarapaty. Ale wychodzili z nich bogatsi o nowe doświadczenia, mądrzejsi. Bohaterowie Kosika to przemądrzałe buce.  Np. Net oczywiście zna się na komputerach lepiej od nauczyciela informatyki; Felix zaś celnym argumentem niszczy światopogląd koleżanki-wegetarianki, co jest żenujące (i mówię to ja, który przeflejmował kilobajty z wege), bo widać jak Kosik buduje sobie tę słomianą gimbuskę i tłucze ją z całą mocą dorosłego besserwissera.  A skoro nie uczą się bohaterowie, nie nauczy się również czytelnik. 