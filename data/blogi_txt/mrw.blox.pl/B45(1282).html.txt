Dziś mija 40 lat od wycieczki na Księżyc.  (stąd) W tym roku mija także 30 lat od wprowadzenia przez Lego podserii "Kosmos". Pierwsze kosmiczne zestawy klocków były dziećmi księżycowego spaceru Armstronga: księżycowe bazy, łaziki, rakiety wynoszące satelity komunikacyjne, wszystko utrzymane w siermiężnie realistycznej stylistyce epoki podboju kosmosu.  Dziś zarówno kosmiczną bazę Beta, jak i podbój kosmosu przykrył kurz historii: kosmiczne podróże z domeny s-f przeniosły się do kosmicznego fantasy - białe i czerwone skafandry lunonautów zastąpiło kosmiczne gestapo, a zamiast "Odysei Kosmicznej" są wieczne żywe "Gwiezdne Wojny" i "Star Trek", którego nie da się brać poważnie. Najgorsze (najlepsze?) jest to, że nasza przyszłość defuturyzowała się powoli, niepostrzeżenie, jak w głupim powiedzeniu o powolnym gotowaniu żaby. Tak przyzwyczaiłem się do śmierci kosmicznych marzeń, że dziś nawet nie płaczę po Księżycu. Zwłaszcza, że wystarczyło tam wysłać roboty. There is no dark side of the moon really... matter of fact it's all dark. 