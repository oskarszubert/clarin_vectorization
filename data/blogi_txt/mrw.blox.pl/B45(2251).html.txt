Przedsmak "Planu Ewakuacji", piątego albumu CKOD, usłyszałem na łódzkim koncercie. Doskonale zapamiętałem tytułowy numer i kawałek "Karaibski" - dwie perełki inżynierii memetycznej, perfekcyjnie wrzynające się w mózg earwormy. "Karaibski" tytułem budzi skojarzenia z reggae i taki jest też w duchu - wesoła muzyka z niezbyt wesołym tekstem.  Jak na kogoś komu jest tak źle wyglądasz całkiem nieźle  Sięgnę po kolejne metafory - cała płyta przypominała mi "Lifeblood" Manic Street Preachers: spójna, odmienna od dotychczasowego repertuaru (może poza punkawym "Chrystusem"); z podobną nutką beznadziei i pogodzenia z losem; wszystko tak boleśnie prawdziwe. Jeszcze tli się iskierka w zapowiedzi, że "gdy ten plan [ewakuacji] wymyślimy, to damy znać", ale raczej się na to nie zanosi. "Dalej pójdę sam".  szykuj na dziś swoją najlepszą białą flagę  Urzeka wzbogacone instrumentarium; więc już nie tylko rock plus chipy. Stąd rodzi się minimalistyczny tekstowo "Nie mam nic"   nie mam nic do powiedzenia ci  z doskonałą muzyką czy lekko, hm, pinkfloydyzujący "Matka Noc". Kupiłem wczoraj, przesłuchałem kilkanaście razy; więc mogę już powiedzieć, że najlepszym kawałkiem jest utwór "Wiemy wszystko". Wolny, melancholijny kawałek, w treści przypominający "Joyriders" Pulp; tylko pozbawione tego wkurwu. Nie, to nie są "mężczyźni bez amunicji", to raczej cicha - mniej lub bardziej - desperacja.  mijamy punkt w którym miasto przechodzi w przedmieścia   Tu już nie ma kamieni przyszykowanych dla dziennikarzy i innych celebrytów; teraz jedynie "wybijamy kamieniami okna działkowych altanek". A wszystko zakończone bliskim mi self loathing:  wyłącz to bo nie mogę się słychać  Repeat all. 