Ach, The Shangri-Las, jeden z najlepszych girlbandów (w dodatku protopunkowych!) w historii. Jim Steinman wskazuje te urocze, odziane w czarne skóry dziewczęta, jako jedno z najważniejszych źródeł swoich inspiracji. I to widać - "Leader of the pack" jest przecież tym samym erotycznym motocyklem co piosenki Steinmana. Dziewczyna poznaje w cukierni szefa motocyklowego gangu (obecnego w piosence pod postacią odgłosów silnika - coś, co Steinman odtwarzał przy pomocy przesterowanych gitar), starzy idą wbrew, dziewczyna zrywa z bad boyem, ten wsiada na motor, odjeżdża i się zabija. A ona tęskni, jakże tęskni. I podobnie jak u Steinmana, jest w tym wszystkim kupa beki. Bad boy na motorze to gatunek chyba coraz bardziej archaiczny w zachodniej popkulturze, ale w ojczyźnie gangów motocyklowych, Japonii, jest popularnym motywem w mangach dla dziewcząt. Taka przygoda młodości, co to przyjedzie, uwiedzie, a potem zabije się lub odjedzie, a panna będzie mogła westchnąć i stać się wartościową, wyszumianą i spokojną członkinią społeczeństwa. A tak o bad boyu śpiewa Tommy February6, chociaż akurat w anime, na którego soundtracku znalazła się piosenka bad boy nie jeździł motorem. Ale uwiódł i wyjechał, a panna westchnęła itd. 