Wychodząc z seansu najnowszego nolanowskiego Batmana (którego bezspoilerową recenzję opublikowałem w Esensji) nastawiałem się na powrót interblogowej dyskusji o prawicowości idei superherosa. W recenzji ledwo musnąłem ten temat:  [...] gorzki smak zwycięstwa nad mafią, zbudowanego na kłamstwie, stracie i cierpieniu. Panuje spokój, ale jest spokój pozorny; słońce nie świeci równo dla bogatych i biednych, którzy z desperacji schodzą pod ziemię. Superbohaterowie nie mają dla nich odpowiedzi, więc na to miejsce zjawiają się superłotrzy. „Mroczny Rycerz powstaje” to film (podobnie jak niedawny „Wyścig z czasem”) czasu kryzysu i niepokojów społecznych; myślałem, że oglądanie cierpienia bogaczy przyniesie mi więcej satysfakcji. Ale ta zemsta wcale nie smakowała, nie potrafiłem im kibicować. I nie dlatego, że Batman to fajny koleś, który nigdy się nie myli; wręcz przeciwnie, dlatego, że myli się tak bardzo. Jak każdy superbohater. ﻿     Zdziwiła mnie zatem, chociaż nie zaskoczyła, notatka Fronesisa.“Mroczny rycerz powstaje” mógłby służyć za wzór “prawicowości” pisze Fronesis linkując do tekstu odsłaniającego "prawicową twarz Batmana", w którym nie ma żadnych wniosków ciekawszych od tych, do których doszliśmy w naszej dyskusji; zdumiewa natomiast nagłe przebudzenie autora. Trzeba było kilkudziesięciu lat, miriadów komiksów, kilku seriali i ośmiu filmów, żeby to zauważyć?   podobnie jak twórcy "Królewnie Śnieżce i łowcy" Nolan zmaga się z postacią z bagażem - Królewna jest córką króla, Bruce - dziedzicem fortuny. Trudno z tego ukręcić working class hero, ale w obu przypadkach twórcy uczynili dużo, żeby ten efekt złagodzić, rozkładając akcenty na inne, bardzie pospolite, postacie. "Każdy może być bohaterem", mówi Batman do Gordona, "nawet człowiek robiący coś równie prostego jak założenie płaszcza na ramiona małemu chłopcu, żeby go zapewnić, że świat się nie skończył". Cała seria obala wiele prawicowych mitów, jak skuteczność kary śmierci czy tortur. Pomijam resentymenty Nolana związane z ruchem Occupy Wall Street i “We are 99%” – pisali o tym już inni kontynuuje Fronesis, a ja się dziwie, dlaczego je pomija, linkując do tekstu przepełnionego przekłamaniami i złą wolą: scenariusz TDKR powstał na długo przed OWS. O pułapce doszukiwania się zbyt wielu odniesień do politycznej rzeczywistości napisał zresztą znakomitą notkę Wojtek Orliński, przez co nie muszę już pisać o błędzie odbiorców, którzy traktują Bane'a jako rewolucjonistę, gdy jest najwyżej jakimś Stalinem, szaleńcem, który rewolucji używa jako narzędzia do swoich niecnych celów.  Bane to nie OWS, Bane to PiS.  Fronenis czyni jednak słuszną uwagę, porównując Batmana do herosów Tolkienowskich. Superbohaterowie to współczesna high fantasy, współczesna mitologia. I o tej nierealności trzeba cały czas pamiętać.  Na wątek nierealności w tym dość realnym (i tak traktowanym) przedstawieniu zwrócił mi uwagę Inżynier Mruwnica, gdy oglądaliśmy razem "Batman Begins" z blureja. W każdej części trylogii Nolana występuje jakiś nad wyraz fantastyczny gadżet (który można by czymś przecież zastąpić), wystający gwóźdź nierzeczywistości. Taki jak absurdalny emiter fal za pierwszej części. Albo sprzęt CSI z drugiej. Albo generator czystej energii z trzeciej. Ich zadaniem jest, rzecze Inżynier, a ja się z nim zgadzam, przypomnienie, że to wszystko nie dzieje się naprawdę. Mówimy przecież o filmach, gdzie wszystko ma wyglądać jak najprawdziwiej - w epickiej scenie epickiej w TDKR zagrał tłum statystów, a nie komputerowe ludziki z "Władcy Pierścieni". Tumbler, batmański czołg uliczny, jest w pełni funkcjonalnym samochodem (oto jest naprawdę ambitne kino!), sceny z jego udziałem były kręcone przy pełnej prędkości. Tak jak porwanie w powietrzu w trzeciej części trylogii. I tak jak w "Incepcji" zbyt realny sen mógł stać się groźną pułapką, tak te fantastyczne elementy mają nam przypominać, że to tylko fantazja. Nie należy przykładać jej 1:1 do naszego świata. 