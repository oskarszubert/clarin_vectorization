Ta zdesperowana ciemna postać nieimitująca śmigła to reporter Polskiego Radia Szczecin. Zaatakował mnie znienacka na przystanku, kiedy wyskoczyłem z autobusu. Najpierw pomyślałem, że chce pieniędza albo papierosa i już formowało mi się "sorry, nie mam", ale miał w ręce mikrofon i spytał co sądzę o buspasie. - Bardzo mi się podoba!- Dlaczego?- Bo jadąc autobusem mogę patrzeć na tych wszystkich stojących w korku, którzy nie przesiedli się jeszcze na zbiorkom, może się nauczą czegoś.- Super! - podziękował, a ja poszedłem dalej (i zrobiłem mu zdjęcie ukradkiem, jak krążył po całym skrzyżowaniu w poszukiwaniu innych ofiar). No nie była to zbyt mądra wypowiedź, ale zostałem wzięty z zaskoczenia.   link do nagrania, jestem na końcu   Z buspasa naprawdę się bardzo cieszę. Bardzo poprawił komunikację miejską - korzystają z niego nie tylko autobusy, ale i tramwaje, które dotąd musiały przebijać się przez korek w miejscu, w którym torowisko wraca z trawy na wspólną jezdnię. I och, jakie słodkie są łzy korwiniątek, piszących oburzone komcie ("Idea uprzywilejowywania komunikacji miejskiej ta jest wzięta żywcem z Barei i z tamtych czasów﻿") i felietony na stronie małych ptaszków ("10 minut więcej w korku (który wraz z końcem wakacji się zwiększy) to duże straty finansowe – stać w korku będą usługodawcy i kierownictwo prywatnych firm, którzy nigdy nie przesiądą się na niewygodną komunikację miejską﻿"). Cała drama idzie o taki kawałek drogi:   Buspas wiedzie przez jeden z dwóch mostów przez Odrę. Jak widać na obrazku, kierowca niechętny korkowi może pojechać z punktu B drugim mostem - Trasą Zamkową, która ma trzy pasy.  Fakty są takie: rzeczony buspas to pierwsza rzecz, którą miasto zrobiło dobrze z myślą o pieszych i użytkownikach zbiorkomu. Poprzednie zmiany i inwestycje robiły dobrze przede wszystkim kierowcom - na trasie, która kończy się buspasem, zbudowano dwie kładki. Pozwoliło to zlikwidować korkotwórcze światła - oczywiście kosztem wygody pieszych, którzy teraz z pętli tramwajowej na przystanek autobusu pośpiesznego muszą dymać po schodach lub windą. Jednym z powodów, dla których po przeprowadzce do burbiów nie tęsknię za centrum, to kompletnie nieprzyjazne pieszym skrzyżowania - przedzielone wysepkami, co sprawia, że przejście potrafi zająć kilka minut. Jest także jedno przejście podziemne, nieprzystosowane dla wózków i osób niepełnosprawnych. Dlatego cieszę się z tego buspasa, dzięki któremu droga z pracy do burbiów zajmuje mi kilka minut więcej niż do mieszkania w centrum. Przydałoby się jeszcze kilka takich. "Władze nie wykluczają", ale uwierzę jak zobaczę.  ﻿ 