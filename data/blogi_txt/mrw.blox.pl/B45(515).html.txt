Pierwszy raz zetknąłem się z Muse 11 lat temu, kiedy w telewizji latał "Muscle Museum" (teledysk jednego z najwybitniejszych reżyserów naszych czasów, który dał nam również "Knights of Cydonia"). A w sobotę byliśmy na koncercie.  I jest to jedyny właściwy sposób na słuchanie Muse, epickość utworów wymaga bowiem tłumu. Tłumu robiącego hajhitla przy "Sia!" w "United States of Eurasia", tłumu świecącego latarkami przy "Undisclosed Desires" (akcja z fejsa, ale bez polandballowych wtrętów, więc wziąłem udział), tłumu skandującego refren KoC, tłumu wybijającego rewolucyjne rytmy zaciśniętymi pięściami. Chociaż nikt nie sprecyzował, o jaką rewolucję chodzi. Może to jest zresztą klucz do zrozumienia naszych czasów? Gdyby ze sceny padło hasło "na Belweder!", to byśmy wszyscy poszli, mówię wam, tak jak wszyscy śpiewaliśmy słowa wyświetlane na telebimach.  A poza tym było, jak pisała kiedyś z Singapuru sans_merci, zajebiście - roboty, lasery, bajery, czego się w sumie, skoro to li tylko festiwal, a nie koncert na pełnej kurwie, nie spodziewałem. W sobotę wielką scenę okupowały Muchy (odpuścilim, na rzecz zwiedzania terenu, wymieniania bonów na piwo i obczajenia The Natural Born Chillers na jednej z mniejszych scen; muszę sobie ich posłuchać na spokojnie), potem Big Pink, który miał twarzowego wokalistę zahibernowanego ćwierć wieku temu, szaloną perkusistkę - Japonkę w krzykliwym makijażu i podartych zielonych rajtkach, oraz nierówny, acz w sumie zacny repertuar. Następnie Panic! At The Disco, których znałem jeden kawałek, może niesłusznie, bo chłopaki całkiem fajne, i w sumie niesłusznie zdziwiło mnie, że sporo ludzi paradowało w koszulkach z nazwą zespołu (na afterku ktoś powiedział mi, niech się zgłosi autor w komciach, że dla młodzieży P!ATD to są nowi Bitelsi, chyba chodziło o te piski pod sceną, coś jest na rzeczy), ale były to występy typowo festiwalowe, wchodzę-gram: przy Muse poszła w górę kurtyna z tyłu sceny, odsłaniając monitory w kształcie plastrów miodu i miotacze zielonych promieni śmierci.          Dobra muza. I zakończenie z pierdolnięciem, ostatni takt Knights of Cydonia, zsynchronizowany z eksplozją ściany dymu. A potem ciemność i cisza. (oczywiście organizatorzy - co było ich jedyną "wpadką" - musieli spierdolić efekt URZĄDZAJĄC ZA CHWILĘ WIEŚNIACKI POKAZ SZTUCZNYCH OGNI, co było dobre o tyle, że odwróciło uwagę frajerów od pierwszych podstawionych autobusów, ale ludzie, jak tak można) Auch: pierwszy raz nie miałem siły dopchać się pod scenę, to chyba starość. 