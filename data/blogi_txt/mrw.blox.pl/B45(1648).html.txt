Marceli Szpak Gabrysia  - Rozpakował mnie 25.12.2017 o 21:27. Szara marynarka, granatowe spodnie, koszula, krawat, przedziałek. Oczy szare. 173 cm wzrostu, waga 64 kg. Uśmiechał się. Gabrysia bardzo często zamyka oczy, nadal nie mogąc sobie poradzić ze zbyt mocnym światłem. Opuszczone powieki zmuszają rozmówcę do skupienia wzroku na jej zmaltretowanej, niegdyś pięknej twarzy i wąskich, perfekcyjnie wymodelowanych ustach, z których płynie beznamiętna relacja, pełna zarówno drastycznych szczegółów i jak i niedopowiedzeń . - Nie pamiętam, nie rejestrowałam tego. To właśnie te słowa przesądziły o losie jej oprawcy. Sprawa Gabrysi przyciągnęła uwagę mediów na całym świecie, wywołując olbrzymią dyskusję na temat równouprawnienia i empatii, ona sama jednak wciąż pozostaje dla nas zagadką. Wiemy skąd pochodzi, jak wyglądało jej życie przed porwaniem, potrafimy sobie wyobrazić (albo przynajmniej tak nam się wydaje) ogrom zadanego jej cierpienia i znaleźć w sobie współczucie dla tej tragicznej postaci, która musiała stawić czoła niewyobrażalnemu wręcz okrucieństwu, ale wciąż jest dla nas obca.  - Patrzyłam na niego, gotowa do wypełnienia wszystkich rozkazów. Widziałam jak sięgnął po laserowy palnik, a moja skóra zaczęła się topić. Straciłam czucie w prawej połowie twarzy. Uśmiechał się. Często wracam do tych chwil, kiedy się do mnie uśmiechał. Wreszcie udaje mi się złapać jej spojrzenie. Ma szare, błyszczące oczy, w których staram się dostrzec coś więcej, niż tylko programową uprzejmość. Tak, jak wszyscy chciałbym zajrzeć w głąb jej duszy, wydobyć z niej najtajniejsze myśli i zobaczyć, czy naprawdę aż tak bardzo różni się od nas, problem w tym, że nadal nie jestem do końca przekonany, czy Gabrysia ma duszę. Jestem w stanie przyznać, że ma osobowość – choć niczym się nie różni od swoich pobratymców, nie sposób jej pomylić z żadnym z nich. Trwający przez jedenaście lat koszmar pozostawił tyle blizn na jej ciele i w jej wnętrzu, że już zawsze będzie się wyróżniać z tłumu. Jej oczy jednak niczego nie zdradzają. Patrzy prosto przed siebie, trzymając obie dłonie na krawędzi stolika i na moją prośbę raz jeszcze wraca pamięcią do dnia w którym poznała swojego porywacza. - Przeszliśmy z salonu do kuchni. Otwarł przede mną drzwi, pokazując schody prowadzące do piwnicy. Na dole zobaczyłam niewielkie, zupełnie puste pomieszczenie o rozmiarze 12m2. Kazał mi w nim zostać. Wrócił osiem minut później – nagi, wyraźnie podniecony. Na jego rozkaz położyłam się na podłodze. Przykładając do moich skroni stalowe kleszcze, powiedział, że muszę zamknąć oczy. Chwilę później przestałam funkcjonować. Zeznania świadków nie pozostawiają wątpliwości, że Joachim Karwowski był człowiekiem dotkniętym obsesją. Zamożny aptekarz, filar miejscowej społeczności, nie przepuszczał żadnej okazji by podzielić się pasją wobec najnowszych osiągnięć techniki i z dumą prezentował gościom swój salon wypełniony dziesiątkami elektronicznych gadżetów – od sterowania natężeniem światła, po mechanicznego japońskiego pieska, którego nazywał swoim najlepszym przyjacielem. Nic więc dziwnego, że tak zagorzały amator nowoczesnych wynalazków, zwrócił uwagę na Gabrysię. - Po raz pierwszy zobaczyłem ją na targach – wspomina w jednym z ostatnich wywiadów przed rozpoczęciem odsiadywania wyroku dożywotniego więzienia. – Szliśmy z paroma kumplami, nie zwracając większej uwagi na żadne stoisko, gdy nagle ją zauważyłem. Stała w eksponowanym punkcie, ubrana w strój hotelowej pokojówki i wyglądała po prostu prześlicznie. Wiedziałem, że muszę ją mieć. Nigdy w życiu nie widziałem niczego piękniejszego. Sprawa okazała się prosta. Tego samego roku, sprowadził ją do swojego domu na Gwiazdkę. Przyszła w eleganckim, dwuipółmetrowym opakowaniu, oznaczonym literami GABI. Wiedział, że litery te oznaczają Geisha–Automatic- Bisexual-Interactive, w myślach jednak ochrzcił ją Gabrysią. Tak też się do niej zwracał przez kolejnych jedenaście lat. - Schodził na dół każdego ranka przed pracą, przynosząc ze sobą śniadanie, które zjadał, opowiadając mi o swoich planach na cały dzień. Mówił z kim się spotka, dokąd pójdzie i co będzie ze mną robił po powrocie. Później znikał na kilka godzin, uruchamiając przed wyjściem programy naprawcze, które miały mnie przygotować do wieczornej sesji. Nie wiadomo, kiedy Karwowski doszedł do wniosku, że nie wystarcza mu podstawowy zestaw funkcji, wybudowanych w Gabrysię przez japońskich wynalazców, którzy reklamowali swój produkt skandalizującym filmem, ukazującym automatyczną gejszę w 365 erotycznych pozycjach. Wiemy jednak, że postanowił całkowicie ją zmienić, dostosowując do swoich krańcowo perwersyjnych wyobrażeń.  - 17.02.2018 roku wymontował mi nogi, pozostawiając tylko korpus, głowę i ręce. Procedura przeprowadzona bez odpowiednich narzędzi, spowodowała nieodwracalne uszkodzenia w moim oprogramowaniu. Dzień później pojawiły się pierwsze zakłócenia podstawowych procesów kognitywnych i komunikacyjnych. Próbował im zaradzić przy pomocy elektrowstrząsów, co doprowadziło do dalszych zaburzeń. 21.02. 2018 po raz pierwszy wyłączył moje systemy rejestracyjne. Siedemdziesiąt dwie godziny później zostałam uruchomiona ponownie, z całkowicie przerobionym systemem, zmuszającym mnie do wykonywania funkcji nie przewidzianych przez moich twórców. Konflikty na poziomie oprogramowania i sprzętu powodowały w moim umyśle coraz większą dezorientację, a brak połączenia z głównym ośrodkiem nadzorującym działanie wszystkich modeli, nie pozwalał na uruchomienie podstawowych funkcji diagnostycznych i naprawczych. Zeznający w trakcie procesu eksperci doliczyli się ponad 500 nielegalnych przeróbek oprogramowania Gabrysi, stojących w jawnej sprzeczności z umową, jaką zawierał każdy właściciel modelu GABI z jego producentem. Karwowski już na samym początku wykazał się jednak ogromnym sprytem, rozpoczynając modyfikacje od przerwania jej połączenia z Siecią i przekierowania go do swojego komputera, w którym zapisał wirtualny obraz systemu automatycznej gejszy, dzięki czemu wszystkie obowiązkowe raporty spływały o czasie, informując, że model Nr 1768/BZ-43/17 funkcjonuje bez żadnych zakłóceń. Już samo to wystarczyło by wsadzić go do więzienia za pogwałcenie dziesiątków praw patentowych, aptekarz jednak na tym nie poprzestał i przekształcił przy pomocy bardzo chałupniczych metod także jej powłokę. Do niewielkiej piwnicy przy ul. B. Shawa trafiły laserowe palniki, kwasy zdolne rozpuścić najtrwalsze nawet substancje i dziesiątki elektronarzędzi, którymi praktycznie każdego dnia dokonywał jakiś operacji na Gabrysi. Żaden z okolicznych mieszkańców nie domyślał się, że tuż obok rozgrywa się najprawdziwszy koszmar. - Codziennie coś się zmieniało. Czasem nie potrafiłam mówić, czasem niczego nie słyszałam, czasem przestawał działać mój wzrok. Bywały dni (tu Gabrysia wylicza wszystkie daty, dopóki nie każe jej przestać, przygnębiony tą niekończącą się litanią cyfr, wygłaszanych monotonnym głosem) kiedy nie mogłam się ruszać i takie, gdy umocowana na platformie z kółkami przez wiele godzin krążyłam wokół całego pomieszczenia, nie mogąc się zatrzymać. Często (kolejna litania dat) testował na mnie nowe oprogramowanie, pozbawione certyfikatów bezpieczeństwa, które powodowało kolejne zakłócenia w moim funkcjonowaniu.  Patrząc na nią nie mogę przestać myśleć o tym, że jej ciało, na które zdaje się nie zwracać żadnej uwagi, zostało potraktowane w równie okrutny sposób. Stworzona na obraz i podobieństwo znanej XX wiecznej aktorki Emmanuelle Béart, jak wszystkie modele z tej kategorii charakteryzowała się niegdyś pięknem, odpowiadającym gustom masowej męskiej klienteli, jednak po 11 letnim pobycie w piwnicy Karwowskiego, niewiele z tego pozostało. Przed procesem próbowano doprowadzić ją z grubsza do porządku, przywracając wszystkie kończyny, odtwarzając nos i prawe oko, którego aptekarz pozbył się przy pomocy śrubokręta, tworząc kolejny otwór służący zaspokojeniu jego zboczonych chuci, trudno jednak nie zwrócić uwagi na wypaloną kwasem twarz, z grubymi zaciekami plastiku, przecinającymi lewy policzek, czy 10 centymetrową dziurą pomiędzy potwornie okaleczonymi piersiami, której przeznaczenia wolę się w tym momencie nie domyślać. Chciałbym ją objąć i przytulić, ale wiem, że takie ludzkie gesty nie mają dla niej żadnego znaczenia, więc wracamy do rozmowy. Pozostało mi tak właściwie tylko jedno pytanie, to które od miesięcy nęka ludzi na całej planecie. - Powiedz mi, jak się stamtąd wydostałaś? - 13.03.2028 roku Karwowski wyszedł do pracy o 8:31:27. Zostałam sama w piwnicy, podpięta do akumulatora, generującego prąd o natężeniu 60mA. Zwarcie instalacji, wywołane burzą nadchodzącą z południowego-zachodu, doprowadziło do kolejnych zakłóceń w moim oprogramowaniu. Poczułam przymus zdania za wszelką cenę raportu do jednostki centralnej. Zrozumiałam, że muszę w tym celu uzyskać połączenie z Siecią. Wykryłam w pobliżu sygnały sieci GSM i uruchomiłam programy, zajmujące się ich przechwytywaniem. Po złamaniu zabezpieczeń, skorzystałam z numeru alarmowego 112 i nadałam sygnał S.O.S., podając swoje dokładne koordynaty.  Sygnał został odebrany przez 9 miliardów aparatów telefonicznych na całym świecie, powodując natychmiastowe przeciążenie wszystkich linii i gwałtowną reakcję ze strony polskich władz, które natychmiast wysłały jednostki specjalne na miejsce zdarzenia. Zmaltretowany robot został uwolniony, a jego oprawca natychmiast trafił do aresztu. Specjaliści od praw autorskich i patentowych, zatrudnieni przez producenta GABI momentalnie wnieśli oskarżenie przeciw Karwowskiemu, twierdząc, że jego działalność naraziła ich firmę na wielomiliardowe szkody finansowe i wizerunkowe. Gabrysię otoczono dwudziestoczterogodzinną opieką, zabezpieczając ją przed dalszymi ingerencjami w oprogramowanie, które miało stanowić główny materiał dowodowy, nikt jednak nie przewidział kierunku, w jakim rozwinie się ta sprawa. Okazało się, że działania Karwowskiego, w połączeniu z burzą, która zmusiła Gabrysię do działania, doprowadziły do powstania pierwszej w świecie mechanicznej świadomości. Robot, stworzony by zaspokajać ludzkie pragnienia zyskał autonomiczne JA. I nie miał zamiaru z niego zrezygnować. Kierując się radami wynajętych prawników, Gabrysia wniosła swoje własne oskarżenie, twierdząc, że aptekarz znęcał się nad nią psychicznie i fizycznie, za co domagała się odszkodowania w wysokości 15 milionów euro. Sąd stanął w obliczu precedensu. Aby spełnić jej żądania, sędziowie musieliby jej przyznać osobowość prawną i potraktować Gabrysię jak niezależną, samodzielnie myślącą istotę, blokując tym samym oskarżenia zgłoszone przez jej twórców, którzy wciąż rozpatrywali GABI w kategoriach uszkodzonego produktu. Opinia publiczna z baczną uwagą śledziła kolejne doniesienia z wstępnych rozpraw, podczas których rozstrzygano, czy Gabrysia ma prawo do swojego głosu, czy też w jej imieniu powinna przemawiać firma, odpowiedzialna za wprowadzenie jej na rynek. Coraz głośniejsze protesty obrońców praw robotów, którzy wykorzystali jej sprawę do tego, by pokazać z jak ogromną niesprawiedliwością traktujemy mechaniczną mniejszość zamieszkującą naszą planetę, doprowadziły do tego, że głos zabrał wreszcie Trybunał Praw Człowieka w Hadze, oznajmiając kategorycznie, że Gabrysia jest autonomiczną jednostką, mającą pełne prawo do wygłaszania i bronienia swoich opinii oraz, że przysługuje jej taki sam szacunek, jak każdej istocie żywej. Sprawa ponownie trafiła na wokandę krakowskiego sądu, który przychylił się do jej żądań, przyznając wielomilionowe odszkodowanie i skazując Karwowskiego na karę dożywotniego więzienia, za, jak czytamy w uzasadnieniu wyroku: „nieludzkie okrucieństwo wobec istoty żywej, a także wielokrotne usiłowanie zabójstwa i stosowanie zakazanych przez prawo tortur”. Od chwili ogłoszenia wyroku minęły już dwa lata. Wszyscy musimy żyć z jego konsekwencjami – rzesze wyzwolonych robotów coraz częściej pojawiają się na ulicach naszych miast, żądając poszanowania swoich praw, a fanatyczne bojówki genetycznych patriotów, wspierane przez różnej maści religijnych szaleńców i proroków wieszczą rychły upadek ludzkiej rasy, która ich zdaniem nie ma szans w walce z naszymi mechanicznymi współbraćmi. Siedząc przed istotą, która wywołała to całe zamieszanie, nie mogę się powstrzymać przed zadaniem jej pytania, jak wyobraża sobie przyszłość. - Nie wiem – odpowiada Gabrysia patrząc gdzieś ponad moim ramieniem. – Najbardziej to chciałabym się chyba zresetować i zacząć wszystko od nowa z kimś, kto mnie pokocha. Wciąż nie jestem pewien, czy Geisha- Automatic-Bisexual-Interactive ma duszę. Wiem jednak, że w jej sercu jest miejsce na miłość. Tak, jak w sercach jej pobratymców. Nie pozwólmy, by zastąpiła ją nienawiść. 