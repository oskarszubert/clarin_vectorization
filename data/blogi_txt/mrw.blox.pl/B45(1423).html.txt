Taka scenka -- kino, kasa, odbieram rezerwację i słyszę za mną dwa głosy; dziewczęcy-piszczący i chłopacki-burczący.  - A na jaki film właściwie idziemy? - piszczy ona. - "Tylko Bóg wybacza" - burczy on. - Polski? - dopytuje się ona.  - A jeśli polski to co, źle? - droczy się on.  - Hihihi, nieee... - popiskuje ona.  - Haha, jasne, że zagraniczny, nie zabrałbym ciebie na polski! - tryumfalnie burczy on.  Odchodząc od kasy zerkam, on -- jeż-na-żel i biała koszula  z długim rękawem wpuszczona w czarne spodnie; ona - kompletnie nijaka taka. Pewnie pożałują, że nie poszli na polski.   Poszedłem w ciemno, z kredytem zaufania za "Drive" i pełnym embargiem na trailery i całą resztę. I nie zawiodłem się. "Only God Forgives" to jeden z tych filmów, które jak się okazało, ktoś zrobił specjalnie dla mnie.﻿ To już drugi film, jaki Nicolas Winding Refn﻿ zadedykował Alejandro Jodorowsky﻿'emu; inspirował się zaś podobno twórczością  Gaspara Noé﻿. W rezultacie powstał film, który budził we mnie same dobre skojarzenia -- z surrealistycznymi, onirycznymi filmami aktorskimi Mamoru Oshii (jedną scenę widziałem już wcześniej w "Innocence", ale być może to tylko przypadek) i brutalnym "Ichi the Killer" Takashii Mike; skojarzeń jest zresztą więcej. Są tu neony i elektronika z "Drive", ale ten film jest BARDZIEJ, w każdym aspekcie.  No więc możecie zabrać swoją piszczącą dziewczynę, żeby utonęła w oczach Ryana Goslinga, który w tym filmie wspina się na szczyty minimalistycznej mikrokreacji, jak on gra tymi oczami, mówię wam, niektórzy całym ciałem tak nie potrafią. I weźcie swojego burczącego chłopaka, żeby zobaczył prawdziwego mężczyznę, boga i herosa -Vithaya Pansringarm﻿a. I weźcie się wszyscy, żeby zobaczyć, jak Kristin Scott Thomas﻿, która ledwo co mignęła na ekranie jako mieszczańska kluska w pysznym "U niej w domu" Ozona, tutaj gra "że niemożliwe że to ona".  Ale krytyk Majmurek, jeden z nielicznych, który dał głos, tak podsumowuje swój tekst z Dziennika Opinii "[...] nikomu nie mogę z czystym zawodowym sumieniem polecić tego filmu. Zbyt wielu mogłoby wyjść w środku znudzonych. Ja w każdym razie bawiłem się dobrze.﻿"  Ja bawiłem się świetnie.  Rzecz dzieje się w przestylizowanym Bangkoku, brudnej, neonowej, azjatyckiej fantazji, gdzie jest krwawy sport i krwawy seks; i tylko karaoke jest czyste i prawdziwe. 