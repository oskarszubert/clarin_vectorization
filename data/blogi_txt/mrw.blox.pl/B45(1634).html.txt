Psia godzina, po zmroku, kiedy na dwór wychodzą tylko psiarze. I ja, bo właśnie poczułem, że strasznie chcę napić się zimnego piwa. Psia godzina, mijam psiarza i myślę o Luśce. Luśka, tak nazywamy Lunę szwagra, prawdziwa drama queen, daj łapę, mówię, ona podaje i psia krew, mam na dłoni psią krew, i cały ganek jest w krwawych śladach, a ona skacze radośnie, zostawiając kolejne czerwone pieczątki, aż wołamy szwagra, a ona uświadamia sobie, że jest biednym, chorym stworzonkiem (nie pierwszy raz), i kładzie się taka biedna na pleckach, z podwiniętymi łapkami i daje sobie umyć skaleczoną poduszeczkę wodą utlenioną i jest taka nieszczęśliwa. Kot potrafił wrócić z wyprawy "na wioskę" z połową pyszczka zmienioną w krwawy ochłap i nic nie miałknąć w tym temacie. Luśka uwielbia robić z siebie pępek świata, gdy tylko wyczuje, że ma szansę na odrobinę sympatii stada. I tak sobie idę rozmyślając o Lunie, przez zamglony, rozświetlany latarniami świat, gdy nagle parę metrów przede mną widzę zwierzątko; zbyt grube na szczura, to pewnie jeżyk, aha, ucieka w krzaki i udaje krzaka.  Kupiłem sobie Bosman Special, jest pyszny i nie przeszkadza nawet, że nie ma odkręcanego kapsla. 