Dzień osiemdziesiąty trzeci.  Pani kominkowa ma dziś daleko do głowy. "Jeśli nigdy w życiu nie przeczytałeś powieści, bardzo ciężko będzie ci samemu jakąś napisać. To samo dotyczy blogowania" zaczyna, a potem poleca poszukać "bloggerów godnych naśladownictwa".  To jest najgorsza rada z całej książki. Cały problem z syfem, jakim stała się polska blogosfera, wynika z istnienia "bloggerów godnych naśladownictwa", którzy są potem faktycznie naśladowani; więc na każdego kominkoida przypada iluś tam kserobojów, jeszcze gorszych; powielane są okropne style, tematy i schematy. Zupełnie jak z polskim kabaretem. Idea, że można nauczyć się robić bloga od kogoś, kto robi bloga jest idiotyczna: żaden fajny blog nie jest blogiem bloggera (kogoś, kto tylko bloguje). Tak jak nie można napisać dobrej powieści na podstawie innych powieści, tak nie można zrobić dobrego bloga na podstawie innych blogów. Blog Lawrence'a Miles jest dobry dlatego, że jest wnikliwym badaczem popkultury, pisarzem i nerdem; a nie - bloggerem. Dobrego -- bo popularnego, owszem, da się. Tylko po co? Pogodziłem się z brakiem sukcesów mierzonych liczbą czytelników, bo zwykle są to ludzie, których bym wolał nie znać. 