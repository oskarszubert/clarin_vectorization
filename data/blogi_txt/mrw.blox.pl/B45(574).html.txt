Wojtek Orliński w poklepującej po pleckach nowoczesnych mężczyzn z MMC (który odkryli istnienie kuchni i ZOMG nawet gotują!) notce cytuje artykuł "Dziewczyny i chłopaki", w którym Anna Jóźwiak analizuje modele genderowe w peerelowskiej popkulturze młodzieżowej. Wszystko ładnie, ale ja trochę inaczej zapamiętałem - i zrozumiałem - powieść Hanny Ożogowskiej "Dziewczyna i chłopak, czyli heca na 14 fajerek".   „Tosia umie gotować i prowadzić dom, podaje posiłki ojcu i bratu, zmywa, pakuje plecak swojego brata. Nikt się nie troszczy o to, żeby jej w czymkolwiek pomóc, a dla niej naturalne jest to, że po wyjeździe matki musi się wszystkim zająć. Ojciec beztrosko obarcza ją wszelkimi domowymi pracami, nie zmywając nawet naczyń po sobie”. Zamiana ról? Chyba na Maku. W jej wyniku „Tosia nabiera wielu 'męskich' zalet, staje się odważniejsza, twardsza, uczy się rąbać drzewo. Tomek natomiast zdobywa wielką popularność nie zyskując ani jednej 'kobiecej' umiejętności. Wniosek jest jednoznaczny: mężczyzna poradzi sobie zawsze, wystarczy odrobina bezczelności i wdzięku. Kobieta - tylko jeśli stanie się mężczyzną”.﻿  Ojej no, wcale nie.  Na początku powieści (i serialu - pewnie mi się trochę zlały w jedno, trudno) nie widzimy "kobiecej" Tosii - widzimy dziewczynkę wychowaną do uległości i usłużności, grzeczną i lękliwą. Widzimy też Tomka - szczeniackiego maczo, który nie radzi sobie w życiu - z własnej głupoty wakacje musi spędzić nad podręcznikiem od historii, a przez solówę z Czesiem (ważna "męska" sprawa) wplątuje siebie i siostrę w cały ten ambaras i zamianę ról - ona jedzie do wujka do leśniczówki, on na wieś do kuzynek.  Zamiana ról? Chyba na Odrze. ﻿W jej wyniku Tosia pozbywa się części bagażu swojego wychowania do uległości - przestaje się bać, staje się asertywna. To nie są "męskie" cechy, bo żadna cecha nie robi się męska tylko od tego, że odmawia się jej kobiecie. Tymczasem Tomek - i tu jest ciekawie. Tomek, nie obarczony wychowaniem do uległości i grzeczności, wchodzi w rolę niegrzecznej dziewczynki, stając się dla kuzynek kimś w rodzaju Pippi Langstrumpf﻿. Banda dziewcząt toczy wojnę z bandą chłopaków, ale... "męskie" metody Tomka nie odnoszą wcale zamierzonego rezultatu, dochodzi jedynie do niebezpiecznej eskalacji konfliktu. Szczęśliwe zakończenie wojny następuje, gdy Tomek porzuca swoje szczeniackie machismo i znajduje "kobiece" (współpraca zamiast agresji) rozwiązanie! W rezultacie zamiany ról Tomek mądrzeje i pokornieje.  Sukces! Ale co, książka, w której Tomek się uczy gotować byłaby lepsza? O to chodzi? Zmroził mnie komentarz pod notką Wojtka:   Próbowałem dać synowi do czytania różne Ożogowskie zapamiętane z dzieciństwa, ale kiedy zajrzałem do nich jako rodzic, zacząłem mieć wątpliwości. To są niezłe książki obyczajowe - dobrze pokazują pewną obyczajowość, która oby wreszcie zaginęła. Chociaż sama Ożogowska musiała pewne rzeczy przeczuwać wbrew obowiązującym normom, to stwierdziłem, że bez obszernego komentarza, nie dam ich dziecku do czytania.﻿  Ojej, naprawdę, moral panik, think of the children. "Tajemnicę zielonej pieczęci" przeczytałem pierwszy raz około roku 1986. Opisywała ona obcy dla mnie świat. Świat, w którym największym, nieosiągalnym wręcz marzeniem chłopaka jest rower (u mnie na podwórku każdy miał!) albo plecak (serio, plecak!?). Świat, w którym schodzi się po węgiel do piwnicy (węgiel???). Ale nie miałem z tym problemu - tak samo, jak nie miałem problemu z czytaniem powieści Lucy Maud Montgomery. Bo wiedziałem, że to stara książka. I bardzo się cieszę, że poczytałem o tych strasznych dawnych czasach, o których Ożogowska potrafiła tak ładnie i szczerze pisać.   i może pamięć o tych strasznych czasach zapobiegłaby wyrośnięciu pokolenia korzystających z osiągnięć feminizmu zdeklarowanych niefeministek  A rozmawiać należy zawsze, obszerny komentatorze. 