To oczywiste - kotków!  "Robot wants kitty" to prosta i przyjemna platformówka-grotołazówka, tzn. gatunek zwany "metroidvania", od swoich najsłynniejszych przedstawicieli - "Metroida" i "Castlevanii". Oprócz skakania i strzelania istotny jest w nich element wielkiego labiryntu. Robot chce kotka, ale prowadzi doń kręta droga przez najeżoną zabójczymi przeszkadzajkami i przeszkodami terenowymi (jeziora kwasu, wysokie ściany) jaskinię. Na szczęście w labiryncie ktoś porozrzucał rozmaite power-upy (laser, napęd rakietowy), dzięki którym zapgrejdowany robot lepiej radzi sobie w ciasnej przestrzeni wrogiego środowiska.  Cała narracja gry zawarta jest w tytule, co pozostawia duży margines dla wyobraźni. Dlaczego robot chce kotka? Czy został tak zaprogramowany? Czy też zafiksował na punkcie futrzaka przez jakiegoś buga w kodzie? Czyż wszyscy nie jesteśmy robotami z bugiem w kodzie zafiksowanymi na różnych kotkach, w nieprzyjaznym labiryncie życia? To fajna, mała gra, jej przejście zajmie jakieś 20 minut. Oczywiście jeśli ktoś chce "prawdziwej narracji", powinien sięgnąć po bogate fabularnie gry Pixela, wybitnego twórcy niezależnych grotołazówek. Zanim stworzył swoje arcydzieło, "Cave Story" (również na Maca, a za dziesięć dni premiera wersji na Wii, z nową grafiką w wyższej rozdzielczości), zrobił krótką opowieść o ośmiornicy "Ika-chan", na którą warto poświęcić kilka chwil. 