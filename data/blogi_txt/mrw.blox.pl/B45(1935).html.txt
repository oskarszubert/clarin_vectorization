Dostałem dziś maila z GOG-a: Tex is back!         Moimi ulubionymi grami na Amigę były seria Turrican oraz Flashback: nawet nosiłem się jak Conrad, jasnoniebieskie dżinsy, adidasy, brązowa skórzana kurtka na biały t-shirt. Kiedy z bólem przesiadłem się na peceta, znalazłem nowego idola, który nauczył mnie, że nic tak dobrze nie pasuje do płaszcza jak sportowe buty. I trzymam się tego do dziś. Tex Murphy, najlepszy detektyw w historii gier komputerowych; głównie z tego przykrego powodu, że Spade i Marlowe nie żyją. Poznaliśmy go jako kupkę zdigitalizowanych pikseli łażących po złych ulicach powojennego San Francisco. Później miał porachunki na Marsie. A potem pojawiły się CD-ROM-y i filmy w grach. "Under a Killing Moon" była grą, która wyprzedzała swoje czasy. Nie było tu miejsca na negatywne komentarze: kiedy inni wypuszali nędzne "filmy interaktywne", w UaKM byly to tylko przerywniki i dialogi: sednem gry była eksploracja wirtualnego świata. Co za odmiana po zwykłych przygodówkach, w których omiatało się ekran kursorem: tu trzeba było łazić na kolanach i zaglądać pod biurko. Cudo. 4 CD! Straszną kasę wtedy za to dałem, a teraz nie mogę znaleźć. I sam Tex Murphy, który nabrał teraz życia (i ciała Chrisa Jonesa): smętny, rozwiedziony sukinsyn, któremu z fajtłapowatych łap wypada pistolet. Przez okno. Biura. W dzielnicy mutantów. Oto właściwy gość, żeby uratować świat. Bo Spade i Murphy dawno nie żyją. A teraz przyszedł mail z GOG.com, że można tanio nabyć całą serię: klasycznie hardkorowe Mean Streats i Martian Memorandum, rewolucyjną Under a Killing Moon, Pandora Directive: przygodę z x-filesowym spiskiem w tle i Tex Murphy: Overseer, historię z flashbackami do starej sprawy Texa. Warto wydać tych kilka dolców. W załączonej tubce - "Tex's lament", piękna piosenka Richie Havena z "Pandory", którą usłyszałem dawno temu w demie załączonym na jednym z pierwszych Cover CD Secret Service. Heart moving shit, dawgs. 