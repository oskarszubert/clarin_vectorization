Zima, więc zimno, więc wsiadamy w autobus i dwie godziny grzejemy kości w SPA. Sauna, łaźnie, jacuzzi (grotę śnieżną sobie, prawda, odpuścimy) i człowiek odżywa (przeszedł mi okropny nerwoból męczący od czwartku). Nie wiem jak w innych miastach, ale w Szczecinie wizyta kosztuje tyle co bilet do kina plus popcorn (kupujecie popcorn w kinie?). Anyhow. Pora obiadu. Pod wpływem przeczytanych komiksów wybieramy:  knajpkę wegetariańską na Śląskiej (bałem się, że nie wpuszczą mnie w skórzanych butach), gdzie jest ładnie, elegancko, acz i biedahipstersko: oferta wypisana flamastrem na kartkach z zeszytu przyczepionych szpilkami na tablicy korkowej; odrzucamy podróby prawdziwego jedzenia (soja jako zamiennik mięsa), decydując się na placek węgierski z gulaszem warzywnym. Za 14 zyka dostajesz placek ziemniaczany wielkości talerza z gęstym i tłustym sosem z marchewką, cebulą, cukinią i papryką (i może czymś jeszcze) jest przepyszny i sycący. Polecam. potwierdziły się moje wszystkie przewidywania na temat kuchni wege - żeby miała sens, musi być tłusta i wysokokaloryczna. Trochę nie dla mnie, ale od czasu do czasu nie zaszkodzi. placek węgierski z gulaszem warzywnym spożywany na mieście jest lepszy niż jego wersja mięsna, bo gastronomia ma tendencję do używania w nim mielonki albo innego taniego gówna. Marchewki tak łatwo nie podrobisz.   na deser idziemy zaś przecznicę dalej do Boby spróbować w końcu megapączka. Okazuje się bardziej racuchem, pyszny jak nie wiem co (zwłaszcza z nutellą i bananami), i wielki jak nie wiem co.    deser okazuje się smutny, bo jutro zamykają Bobę na zawsze. Jak ktoś chce może od poniedziałku kupić maszynę do robienia Boby i kruszarkę do lodu. I zapasy.  nie wiemy co powiedzieć wychodząc, "do widzenia" wychodzi jakoś tak niezbyt.    Humor poprawia mi się, kiedy dwie przecznice dalej trafiamy do nowo otwartego sklepu z Lego. Life is good. 