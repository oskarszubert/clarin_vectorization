A może się jedna myliłem i robota załogi Zacka Snydera, polegająca na drobiazgowym odwzorowaniu to nie jest rzemiosło, a czysta i prawdziwa sztuka? ("Mój mąż też był artystą. Kasiarzem"). Co jest ważniejsze - idea czy wykonanie? Wychodzi mi, że oba; nie należy wybaczać głupot w komiksie, bo jest komiksem (idiotyczna "Kasta metabaronów" broniona przez Maćka Parowskiego), a literatura fantastyczna ma być również po prostu dobrą literaturą.  Co widzicie na obrazku? Ja widzę a) ideę: zróbmy obóz zagłady z klocków Lego, zestawmy Holokaust z dziecięcą zabawką, yada-yada. Ale widzę też b) - kiepskie wykonanie. I cały pomysł idzie w zlew. Jeśli przyjrzycie się uważnie, to model Libery nie jest zbudowany z klocków Lego. Libera dokonał gwałtu na klockach - połamał je, pociął, posklejał, wywiercił w nich dziury. To nie jest Auschwitz jako dziecięca zabawka - to dziecięca zabawka zdeformowana i zniszczona (nie można tego rozebrać i zbudować czegoś innego, co jest podstawową ideą klocków). Jeśli Libera chciał powiedzieć "zobaczcie co można zrobić z klocków" to mu się to nie udało; powiedział "wszystko da się zniszczyć i zrobić od nowa wypaczając jego ideę". BTW, zestaw 6772 istnieje dziś naprawdę, jako bojowy pojazd drużyny agentów "Alpha Team". Agenci walczą z bloefeldowym Ogelem, który dysponuje armią kościotrupków. 