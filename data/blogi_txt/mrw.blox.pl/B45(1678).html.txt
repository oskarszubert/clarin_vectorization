Zanim tata przywiózł z Berlina Zachodniego magnetowid wideo, kupił w księgarni cztery kasety VHS Polskich Nagrań z zestawami kreskówek Hanna-Barbera. Spis tytułów był po angielsku, więc wielce enigmatyczny - potrafiłem wtedy wydukać parę zdań i nawet operacyjnie przeczytać podręcznik MSX Basic, ale złożenie do kupy hasła "Inch High Private Eye" mnie przerastało. A potem, jak miałem już magnetowid, obejrzałem moje pierwsze cztery odcinki "Scooby-Doo". Jakieś kilkadziesiąt razy. Potem przyszły czasy telewizji kablowej i powtórek na The Children Channel i Cartoon Network. Z czasem, jak wszystkie seriale z dzieciństwa, stracił na powabie. No nie oszukujmy się, by strasznie głupi (ale który serial z przełomu 1960/1970 taki nie był, patrząc dzisiejszym, anachronicznym okiem?). Jednak miał swój urok, co pozwoliło mi cieszyć się autoparodystyczną adaptacją live (pomogła w tym też Sarah Michelle Gellar). Scooby-Doo został zdekonstruowany. Also this. And this. A teraz, po mniej lub bardziej udanych dziesięciu seriach, filmach i komiksach, "Scooby-doo" wrócił na ekrany telewizorów. To pierwsza animowana inkarnacja przygód młodych detektywów, w której produkcji nie uczestniczył nikt z nieżyjącego już duetu animatorów Hanna- Barbera. Być może to jedna z przyczyn, dla której nie został po prostu przeniesiony w nasze czasy, ale zrebootowany - i zrekonstruowany.         "Scooby-Doo: Mystery Inc." pogrywa z większością głupotek oryginalnych serii. "Those meddling kids" nie są już traktowani jako bohaterowie dnia, ale wrzód na dupie społeczności w miasteczku, gdzie pojawienie się potwora oznacza napływ turystów. Ich zabawą w rozwiązywanie tajemnic nie jest również zachwycony szeryf: w otwierającej scenie pierwszego odcinka paczka trafia nawet do aresztu. Co widać też w powyższej zajawce, mają problemy ze starymi. Fabuła jest głupia jak w oryginale, ale wszyscy są świadomi tej głupoty (zdemaskowany "potwór" opowiada o tym, że chciał się zemścić na byłym wspólniku za kradzież przepisu - "dlaczego nie poszedłeś po prostu do sądu?!"). Do tego genialne dialogi (Daphne tłumaczy rodzicom za co ceni Freda: "He's like one of those geniuses that no one understands until they're dead!") i rozwinięte postacie - Daphne ma cztery odnoszące sukcesy siostry, Fred ma obsesję na punkcie pułapek i ojca, który nie pochwala jego zainteresowań, Velma jest napalona na Shaggy'ego, ten się boi reakcji najlepszego kumpla, Scoobie-doo. Twórcy "Mystery Inc." wrócili bowiem do oryginalnego, ale wcześnie zarzuconego pomysłu, by bohaterami serialu były dwie pary, a nie tylko paczka przyjaciół. Also - fanservice! Ale co najlepsze w "Scooby-Doo", to ten piękny sceptycyzm. Jak miło obejrzeć kogoś, kto nie wierzy w duchy i całe to mambo-dżambo, ale szuka racjonalnych wyjaśnień. Może mi się wkręciła nostalgia, ale to najfajniejszy amerykański serial jaki ostatnio oglądałem. 