W autobusie ludzie; każdy jedzie jakieś dwadzieścia minut. Co robić? Nie nadszedł jeszcze zimowy mrok poranny, więc można czytać; toteż niektórzy czytają; ambitnie, jakąś książkę, albo mniej ambitnie - brukowce (innych gazet już nikt nie kupuje). Młodzież i nieliczni starsi słuchają muzyki (to ja, wylosowały mi się właśnie "Cyce w radiu" Scissors Sisters)   Paru licealistów (a może gimbusów, kto ich pozna) okupuje siedzenia i w zgarbieniu wypełnia zeszyty zadaniem domowym. Inni się socjalizują, prowadząc konwersacje; panny z jedną słuchawką podłączoną do empetrójki i wolnych uchem nastawionym na koleżankę; pełen multitasking. Ktoś przegląda internet (to znowu ja), ktoś stuka smsy. Ale co robi cała reszta? Twarze ze wzrokiem utkwionym w znikającym punkcie, ludzie zamknięci w małych personalnych wszechświatach. Czy jeszcze śpią, śniąc na jawie, czy myślą o czymś ważnym, jak czajnik zostawiony na gazie. 