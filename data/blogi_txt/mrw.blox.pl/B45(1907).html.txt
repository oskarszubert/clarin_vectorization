Śledzę blipa "Krytyki politycznej" i widzę, że im bardzo dobrze zrobiła trylogia Stiega Larssona "Millennium". Dziwnym nie jest, bo to lewicowe porno. Tak się złożyło, że znalazłem książki Larssona pod choinką i się wciągnąłem jak głupi, siedząc całą noc, aż skończyłem. Genialne!  Kinga Dunin zastanawia się nad popularnością Lisbeth Salander w naszej kartoflanej Bolandzie, ale ja widzę w niej (Lisbeth, nie Dunin) po prostu bohaterkę cyberpunkową (cała trylogia zresztą jest postcyberpunkowa w takim sensie, jak postcyberpunkowe są współczesne powieści Gibsona). Nawet na okładce trzeciego tomu (w szwedzkim i polskim wydaniu) znajduje się dziewczyna wyglądająca jak Motoko Kusanagi. Jak inne cyberpunki, młoda szwedzka hakerka żyje poza prawem. Jak inne cyberpunki, maskę ściąga tylko w sieci. Modyfikuje swoje ciało - tatuażami, potem w drugim tomie robi sobie operację plastyczną biustu, bo ma ciało dziecka (znów - podobnie jak Kusanagi, która straciła prawdziwe ciało w dzieciństwie i dorastanie było dla niej pasmem upgrejdów). Nawet numer, jaki Salander wywija na koniec pierwszej książki, jest doskonałą paralelą uzyskania supermocy Neo z Matrixa albo połączeniem Kusanagi ze świadomością sieci.  Z Kusanagi łączą ją również erotyczne preferencje (dobra, nie przeciągam już analogii). Cyberpunkowość "Millennium" wyjaśnia także, dlaczego sprzęt komputerowy opisany jest z pornograficznymi detalami: nie jest to element opisowej sraczki, typowej dla np. armii ghostwriterów Toma Clancy (albo księdza Terlikowskiego i innych grafomanów), bo nie dotyka innych dziedzin (broni, samochodów itd.). Na szczęście Kalle Blomkvist nie jest cyberpunkowym dziennikarzem.         Ale dużo mu nie brakuje. 