Pal licho, że Robert Sankowski w zeszłotygodniowym tekście "Muzyka jest dziś kobietą" (a kiedy nie była?) wykazuje się nieświadomością istnienia gatunku "filmów o żeńskim więzieniu", co pozwala mu zbudować tezę z klocków "Jak mały Jasio wyobraża sobie gender":  [...]Scenariusz teledysku wywraca do góry nogami wiele popkulturowych klisz. Więzienie pokazane od środka, zbuntowani przestępcy uciekający przed policyjnym pościgiem - to elementy klasycznie męskiego kina. Nie przypadkiem w "Telephone" pojawiają się odniesienia do obrazów, które to kino dekonstruowały: "Kill Billa" czy "Thelmy i Louise". Ale nie trzeba odwołań do konkretnych tytułów, aby zauważyć, że klip redefiniuje to, co w ikonografii towarzyszącej muzyce pop jest uznawane za "męskie" i "kobiece". Za kratami kobiecego więzienia w "Telephone" kwitnie życie, które widywaliśmy w teledyskach hiphopowców hołdujących wizerunkowi macho. Na spacerniaku wytatuowane więźniarki pompują bicepsy, wybucha zadyma bezwzględna niczym porachunki dwóch gangsterów. Jest nawet scena lesbijskiego pocałunku - to już nawet nie odwrócenie konwencji, ale jej zaprzeczenie, bo żaden gangstaraper na homoseksualny wątek by się nie odważył[...]  bo przecież nie można wiele wymagać od Simpsontarda. Podobnie spływa po mnie, gdy w ostatniej Polityce Janusz "Vader jest ojcem Luke'a" Wróblewski startuje do Hayao Miyazakiego z pytaniem:  Po tylu latach opowiadania niezwykle wyrafinowanych historii, po mrocznym "Spirted Away: W krainie bogów" czy tajemniczym "Ruchomym zamku Hauru" mało kto się spodziewał, że nakręci pan proekologiczną bajkę według "Małej Syrenki" Andersena  bo po bywalcy junketów i mistrzu streszczania nie można się spodziewać znajomości "Mojego sąsiada Totoro".  Ale jednak rośnie mi nerd rage'owa gula, gdy stronę dalej Piotr Stasiak odkrywa, że gry teraz robią dla dorosłych - "ich producenci zauważyli wreszcie dojrzałego, wymagającego gracza" (a właśnie sobie odświeżałem po 16 latach "Dreamweb", nie mówiąc o masie starszych dorosłych przygodówek i co tylko chcecie). Kupdegras tekstu to opis "BioShock 2": [...]również "BioShock 2" przetwarza znane motywy kulturowe. Opiera się na XVI-wiecznym micie utopii, który inspirował m.in. Orwella ("Rok 1984"), Huxleya ("Nowy wspaniały świat") i rzesze twórców filmowych. Gra idzie jednak o krok dalej niż dotychczasowe adaptacje, pozwalając nam niejako od środka wziąć udział w rozpadzie projektu społeczeństwa idealnego. Nie brak tu strzelaniny, ale twórcom udało się zwrócić uwagę na dwa ważne problemy: kondycję współczesnego człowieka oraz granice dopuszczalności eksperymentów genetycznych.  "Kondycja współczesnego człowieka" to nawiasem mówiąc popularna klisza z recenzji "ambitnych anime s.f." (jeśli pojawia się android, to anime "stawia pytania o istotę człowieczeństwa", tu są mutanty, więc sami widzicie), ale zarzutem moim jest dorabianie gęby tej grze. Koleś próbuje sprzedać współczesne gry jako dojrzałe, pełne nawiązań, po czym opowiada o czymś tak nędznym jak "XVI- wieczny mit utopii, z którego czerpał Orwell", czego przecież jest wchuj. Cały myk BioShocka polega zaś na tym, że akcja ma miejsce w całkiem konkretnej utopii - założonej przez fikcyjnego Andrew Ryana, który nieprzypadkowo nazywa się podobnie jak Ayn Rand, jest bowiem na niej wzorowany. To już nie jest taki banał jak "OMG GRA O UPADKU UTOPII", który wciska Stasiak. Upupiając tym samym gatunek, sugerując, że GRZE WIĘCEJ WOLNO (owszem, wolno, ale nie w tym kontekście), że banał przestanie być banałem (w ten sam sposób Maciej Parowski upupiał kiedyś komiks). I ja to wszystko wiem nawet nie grając grę, przez zwykłą memetyczną osmozę w czasie surfowania tu i tam. To nie jest tajemna wiedza, to wszystko można przeczytać w pierwszym akapicie wpisu w wikipedii. Mówi o tym w wywiadach twórca "BioShocka". Jak wygląda warsztat dziennikarski Stasiaka? Gra sobie w grę,  a potem buduje tezę na podstawie tego co zapamiętał z wkuwania do matury? W pale mi się to nie mieści. Chyba, że dziennikarzom od gier, tak jak grom, WIĘCEJ WOLNO. 