Naturalnie.  Odczuwam kompulsję, by tak zatytułować notkę; a kiedy się zastanawiam, dokąd mogę się z tu i teraz wybrać z takim tytułem, wrzucam do gugla słowo "jesień" ograniczając wyniki do tych z mojego blogaska: ilość wyników mnie dość przeraża. Czyżbym miał jakąś obsesję, czy też to ta pora roku tak na mnie działa, że nie da się wobec niej przejść obojętnie? A może lubię się rozczulać nad sobą, a jakiż jest lepszy czas niż ta powolna śmierć lata? Oczywiście - zima. Zima jest dużo gorsza od jesieni. "Zima lubi dzieci najbardziej na świecie/dorośli mi mówią - nie wierzę/dzieci roześmiane stawiają bałwana/dorośli stawiają kołnierze" jak pisała Wisława Szymborska; otóż chyba jestem już dorosły, bo tej zimy ledwo raz cisnąłem śnieżką w bilboard, za to wiele razy stawiałem kołnierz.  Więc z tej perspektywy, tego mroku przykuwającego człowieka do kanapy w sobotni wieczór: jesień nie jest taka straszna.  Ktoś przewidział tę zimę, bo ledwo co Killersi wypuścili teledysk, to wypuścili następny - wyreżyserowany przez Tima Burtona, z Winoną Ryder w roli głównej. Do piosenki "Here with me", która trafia mnie prosto w serce w tych okrutnych czasach technoromasu.   Każda mała świeczka rozświetla zakątek mroku, jak śpiewał Roger Waters. 