Jedna z tych książek o nic nie mówiących tytułach z autorami o dziwnym nazwisku, które stały w domowej biblioteczce odkąd pamiętam. Sięgam z ciekawości, Książka i Wiedza 1978, (dziewięć tysięcy dziewięćset siedemdziesiąta trzecia publikacja "KiW"); tytuł oryginału Le passé composé﻿.  Na drugiej stronie okładki notka o autorze; "należy do najmłodszego pokolenia pisarzy francuskich, które debiutowało bezpośrednio po wstrząsach majowych [...] Jego pierwsza powieść [...] wzbudziła powszechną uwagę krytyki swym brawurowym nonkonformizmem. Czas przeszły (1971) jest drugą książką tego bardzo młodego i utalentowanego autora, zafascynowanego problemami dorastania, młodzieńczym egotyzmem, uczuciami nie akceptowanymi przez system wartości społecznych[...]" Kartki są pożółkłe, przesiąkłe kurzem, od którego kręci się w nosie. Ale czytam z zainteresowaniem; "Wstała od stołu. Pani Lasserre miewała ataki Oliwiera, tak jak się miewa uderzenia gorąca"; tak zaczyna się powieść o młodej Cecylii (i jej rodzinie), próbującej się pozbierać po śmierci ukochanego brata. Po kilku stronach coś mi zaskakuje w głowie; przecież ta książka wypadła z czasu przeszłego, nie z alternatywnej rzeczywistości, magicznej krainy kredensu z dawno nieczytanymi powieściami, przecież Francois-Marie Banier, ten postmajowy nonkorformista, istnieje naprawdę; pewnie da się go nawet wyguglać! Czytam więc wikibiografię tego pisarza, bywalca, fotografa i żigolaka (polecam, ciekawa), który w wieku lat 24 postanowił zszokować mieszczan swoją punktowaną krótkimi zdaniami prozą i myślę sobie, że wreszcie znalazłem klucz do "Mięsa" Dominiki Dymińskiej.   Jej pierwsza powieść wzbudziła powszechną uwagę krytyki swym brawurowym nonkonformizmem. Młoda pisarka jest zafascynowana problemami dorastania, młodzieńczym egotyzmem, uczuciami nie akceptowanymi przez system wartości społecznych﻿. Trochę żartuję, a trochę nie. Przeczytałem "Mięso" zaraz po premierze w celu napisania o, ale zwyczajnie nie wiedziałem co myśleć. Nie wiedziałem, czy mi się podoba, czy nie; wykalkulowałem sobie, że mi się podoba i spodobała mi się ("Franciszek wykalkulował sobie, że ją pokocha, więc ją pokochał.﻿", pisze autor "Czasu przeszłego" o przyszłym mężu Cecylii, którym dziewczyna próbuje sobie wypełnić pustkę po Oliwierze).  A teraz sobie czytam zakurzoną książkę (co za różnica z pachnącym nowością "Mięsem") i widzę różne podobieństwa; w mieszczańskich korzeniach autorów (Dominika D. prowadzi natemata o sushi i jeździ na konikach); w zwięzłości formy, opisach ograniczających się do niezbędnego minimum, co czasem wzbudzało moją frustrację (oto bohaterka "Mięsa", również Dominika, spotyka pierwszy raz chłopca z którym czatowała w internecie; nie dowiadujemy się nic na temat jego wyglądu; ale teraz czuję, że to nie było ważne); wreszcie w szokowaniu mieszczan; na stronie dziesiątej "Mięsa" dziesięcioletnia bohaterka odkrywa masturbację i z radością wprowadza termometr "w cipkę"; na stronie 23 "Czasu przeszłego" Cecylia wdaje się w kazirodczy romans z Oliwierem, po zakończenie którego on popełnia samobójstwo. Dominika miota się między swoim ohydnym mięsem i poezją; wrażliwość poety okazuje się zgubą Oliwiera i drogą do autodestrukcji Cecylii.  Dominika siada obok Cecylii. Dominika opowiada o swoich nieszczęściach. Dominika nudzi Cecylię. Ale ktoś zaprasza Dominikę do tańca. Cecylia oddycha z ulgą.  To fragment "Czasu przeszłego", przypadkowa zbieżność imion. Te bohaterki nigdy się nie spotkały. Bo pochodzą z innych bajek.  Bo jednak czuję, jakby Franciszek-Marie wykalkulował sobie, że ją napisze, więc napisał. To jest teatr. Powieść Dominiki D. uderzyła mnie szczerą dziewczyńskością, której nie spotkałem wcześniej u przestylizowanej i zdystansowanej Masłowskiej (więc klucz Mięso-nowe-Masło odrzuciłem na samym początku) ani u kronikarskiej Chutnik. Ten zlep różnych zdarzeń i opowieści jest prawdziwy; dramy młodej grubaski, później zatraconej seksoholiczki, bulimiczki dążącej do samozniszczenia; odyseja przez kolejne związki i romanse; za wywiadem przyjmuję, że to historie prawdziwe, chociaż pożyczone. Jest tu brud, ale i dużo człowieczeństwa, jak w poruszającym opisie śmierci babci. W oszczędnej formie trafiają się zdania perełki; podobnie zresztą bywa u postmajowego nonkorformisty. Dominika nudzi Cecylię. Ale nie jestem Cecylią. ﻿ 