Dzień osiemdziesiąty.  Pani kominkowa radzi wydobyć kontent na bloga z kopalni odkrywkowej dalszej rodziny. Rodzina, rodzina, kogo obchodzi rodzina. To pewnie sprawa klasowa - potrzebują jej UMC i LC/LMC; ci pierwsi, żeby kultywować "ziemiaństwo", jak to pięknie ujęła Zuzanna Ziomecka w ostatnim "Przekroju": Ciekawa jestem, co jest przyczyną, a co skutkiem – czy dzika popularność serialu „Downton Abbey" (str. 38) wynika z kiełkującej mody „na arystokratę", którą obserwujemy w Polsce (str. 40) i na świecie, czy moda wynika z serialu. Wywiad z Wojciechem Rostworowskim (str. 34), którego historia rodu sięga 650 lat wstecz, skłania mnie do refleksji, że wartości ziemiańskie, które wspomina i kultywuje, mogą mieć sporą siłę przyciągania. Być może nie tylko osobliwe wyczucie stylu, ale i brak wyrazistych wzorców nowej męskości skłaniają coraz większe grono polskich mężczyzn do ubierania się „na dżentelmena". Pytanie, czy forma pociągnie chęć zagłębienia się nie tylko w garderobę, ale i w etos ziemiański. Ten, choć został skutecznie zdemontowany obyczajowo przez ostatnie 100 lat, niesie ze sobą odpowiedzi na niektóre współczesne problemy społeczne. Poczucie odpowiedzialności za „los mojej ulicy, dzielnicy, miasta i kraju" to nie tylko centralna wartość kultywowana przez lorda Granthama z „Downton" i polskich ziemian, ale i podstawa współczesnego społeczeństwa obywatelskiego. Utrzymywanie i pielęgnowanie bliskich relacji rodzinnych jest wpisane w tradycje wielkich rodów oraz dokładnie w to, co z bólem staramy się pogodzić z dzisiejszym wymagającym rynkiem pracy. ﻿  -- w skrócie "CZEŚĆ TATO", jak napisała w swoim CV Tori Spelling. Więc jak nie jesteś typowym Sebą, tylko Sebą Kulczykiem, to rodzina to jest to. I podobnie - jak jesteś na samym dole, gdzie nie możesz liczyć na państwo, wtedy masz tylko rodzinę. Straszne rzeczy, jakie się dramy z tego robią, brr. I tylko średnia klasa średnia jak zwykle jest zdana sama na siebie (czasem wpadnie punkcik na rekrutacji, bo tata chodził do tego liceum; nie podoba mi się to). Więzy krwi mnie nigdy nie kręciły; o wiele silniejsze są więzy przyjaźni. I nie widzę problemu, żeby się z kimś z rodziny zaprzyjaźnić; przyjaźnię się z ludźmi, z którymi połączyła mnie miłość do Sailor Moon, mogę przyjaźnić się z kimś, kto ma podobne geny. O ile cenniejsza jest przyjaźń z mamą niż zwykła, wynikająca z obowiązku rodzicielskiego miłość! Ale same geny nie wystarczą; każdy pewnie ma krewnych, z którymi nigdy nie będzie miał o czym porozmawiać, po marnować czas. Wypijemy wódkę na pogrzebie, zatańczymy na weselu, cześć, cześć, do zobaczenia następnym razem. 