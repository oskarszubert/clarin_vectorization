Eddy Grant, mistrz. Oczywiście, kiedy słuchałem tego w słodkich latach 80, myślałem, że chodzi o dziewczynę imieniem Johanna. Przypomniałem sobie tę piosenkę dziś, po seansie filmu s-f "Dystrykt 9", stworzonego przez mojego rówieśnika zamieszkującego wówczas ową Johannę. Doświadczenia z dzieciństwa przeniósł na ekran w najlepszym poważnym filmie s-f od dawna. Sto procent, moi drodzy, i jakże się cieszę, że udało mi się nadludzkim wysiłkiem uniknąć wszelkich spoilerów (omijajcie zwłaszcza recenzję Konrada Wągrowskiego, który nie dość, że zdradził wszystko co jest możliwe do zdradzenia, to jeszcze ma względem filmu zarzuty na podobieństwo owsików). D9 jest to postcyberpunk w takim sensie, w jaki postcyberpunkiem jest manga "Eden: It's an Endless World". Zamiast, jak w klasycznym CP straszyć klasę średnią upadkiem USA, akcję przenosi się do prawdziwych slumsów, w "Edenie" południowoamerykańskich - tu zaś wysypiskowego osiedla pod Johannesburgiem. Mieszkają w nim prusaki (w polskim tłumaczeniu błędnie określani jako "krewetki", kiedy ich przezwisko "prawn" pochodzi od tego robala; mój "prusak" nie jest dokładnym tłumaczeniem, ale dobrze oddaje sens), którzy jak bohaterowie "Alien Nation" przylecieli na Ziemię, lecz zamiast do LA trafili do RPA. A resztę, kto jeszcze nie widział, niech koniecznie obejrzy, bo to kawał wielkiego kina. Z Neillem Blomkampem spotkałem się pierwszy raz, gdy intertuby wypluły jeden z jego shortów, "Tetra Vaal": To taki klimatyczny obrazek, dzieło Neilla, speca od SFX. Ale w poniższym genialnym króciaku pt. "Tempbot" można zobaczyć, jak Neill radzi sobie z fabułą:         "Dystrykt 9" wykluł się z shorta właśnie - w 2005 powstał "Alive in Joberg", po obejrzeniu którego Peter Jackson sypnął kasą na większy projekt: Oglądam te perełki i zastanawiam się, dlaczego fandomowy celebryta Staszek "szybki jest" Mąderek nie dostał na swój film trzech wiader baksów od Petera J.? Bo w swoim promo nie pokazał niczego ciekawego. 3D Studio i AfterFX może obsłużyć małpa, ale małpa nie wymyśli dobrej historii. Wrył mi się Miyazaki mówiący "pieniądze nie mogą kupić kreatywności". Ale kreatywność może kupić pieniądze. 