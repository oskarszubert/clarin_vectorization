Hej, pamiętacie może, kiedyś był taki sieciowy ensemble, nazywaliśmy go #ttdkn. Zanim upadł, rozpadł się i pożarł na śmierć (co zapoczątkowały wydarzenia 10 kwietnia 2010), zajmował się takimi sprawami jak szczepionki, otchłań altmedu, nieodpowiedzialna postawa minister Kopacz i bzdury wypisywane w prasie i blogosferze. I właśnie jakby o tych złotych czasach Think Tanku Dyskurs Kultura Nauka zrobił film znany reżyser Steven Soderbergh. "Contagion" ("Epidemia strachu", jak głosi dopisek polskiego dystrybutora), to film o szczepionkach, otchłani altmedu, nieodpowiedzialnej postawie minister Kopacz i bzdurach wypisywanych w blogosferze - przedstawionych z pozycji naukowo-racjonalnych.  Obsada, jak widać z plakatu, doskonała; nie ma tu głównego bohatera, a kilka przeplatających się wątków. Bohaterem jest wirus, który przenosi się w w szaleńczym tempie i zbiera żniwo; skonfrontowani z nim zostaną zwykli ludzie, naukowcy, politycy i pojeby. Rzecz jest realistyczna, nie jest to film w rodzaju "Epidemii" z Hoffmanem (fajnie zdekonstruowane są różne klisze z bardziej odjechanych filmów); przez co przeraża, ale i w pewnym stopniu napełnia nadzieją. Kolejny film o końcu świata, w którym w ogóle nie ma boga czy religii (pojawia się jedna zakonnica pomagająca w szpitalu polowym). Polecam, dobre kino.  A teraz trochę pospoileruję. Jednym z wątków jest upadek prasy papierowej i krytyka nowych mediów, reprezentowanych przez blogera ze spiskowo-homeopatycznej otchłani, oszusta, który zdobywa popularność w czasach paniki i zbija małą fortunę na sprzedaży homełkowatego placebo. I o ile to dokładny portret wszystkich altmedowców jakich znamy, to wielką naiwnością wykazuje się reżyser, jeśli otchłani doszukuje się tylko na niepodlegających kontroli blogach.  Film ma kilka przesłań - nie siejcie paniki; nie wierzcie szarlatanom od teorii spiskowych; naukowcy wiedzą co robią, nawet jeśli czasem są bezsilni. I co z tego zrozumiała polska prasa papierowa. Oto recenzja w Rzeczypospolitej kończy się słowami "To prawdziwy thriller, tym bardziej pasjonujący, że bliski prawdy – według naukowców wybuch pandemii jest tylko kwestią czasu". A co to za sianie paniki, pomyślałem sobie. Ale to małe miki w porównaniu z recenzją Szczerby, który puszcza się poręczy w sposób następujący:  Trudno ją jednak nazwać dziełem demaskatorskim. Tylko jedna postać - oszalały bloger grany przez Jude'a Lawa - pomstuje tu na interesy, jakie robi się przy okazji pojawienia się nowego wirusa. [...] Specjalistka od zagadnień medycznych, z którą ten film oglądałem, przekonywała mnie, że jest on wprost wyjątkowo łagodny, jeśli idzie o kwestię zysków, jakie koncerny farmaceutyczne czerpią z faktu ogłoszenia stanu epidemii (konieczność nabywania przez rządy szczepionek!), oraz korupcyjnego wpływu tychże koncernów na WHO. Że Soderbergh nikomu z możnych tego świata się tu nie naraża. Wiem - taki niepokorny film o wirusie mógłby nakręcić pewnie tylko Michael Moore albo Oliver Stone.﻿  Szczerba pisze tu o tym blogerze, który w filmie okazał się zbrodniczym oszustem odpowiedzialnym za śmierć frajerów biorących jego homełko! W tym całym kuriozalnym lapsusie pobrzmiewa uznanie dla bohaterskiej postawy minister Kopacz, który nie uległa histerii i naciskom i nie kupiła szczepionek na świńską grypę. I miała szczęście, ale to takie szczęście, jakie miał mój szwagier, który nie zapinał pasów i akurat się nie rozbił.  Tu na dobitkę zacytuję kuriozalne zdanie z tetrycznej recenzji w Esensji - "W ramach mimowlonej laurki na cześć minister Kopacz reżyser portretuje świat, w którym walkę z epidemią należy zacząć od wyleczenia medialnej psychozy". Kuriozalne dlatego, że w filmie WYRAŹNIE jest powiedziane, DLACZEGO trzeba było kupić tamte szczepionki. Zarazę pokonamy, ale upadku mediów - i nowych, i starych - nie powstrzymamy. One już dawno leżą na bruku. 