I tak sobie odbieram bilety w kinie, rezerwacja, dziękuję, a stoisko obok stoi taka parka i ona strasznie się focha, a wektor focha jest skierowany w stronę boguduchawinnej kasjerki. Tematem dąsa, z tego co podsłuchuję "niechcący", jest cena biletów na 3D w Tani Wtorek, że kupon na okulary trzeba nabyć a kiedyś tak nie było, czy coś.  I w końcu się uspokaja, bierze te bilety i płaci, ale zanim odejdzie mówi do kasjerki "chciałabym na pani ręce złożyć moje głębokie niezadowolenie".  I sobie wtedy wyobrażam, jak jakieś 65 i pół miliona lat temu, leci sobie przez kosmos taki wielki bkś, taki protobkś, wiecie, może trochę jak Unicron z transformersów, i tak leci i leci i ma kurs kolizyjny z Ziemią. A na Ziemi siedzą sobie dinozaury, zajęte swoim dinozaurzymi sprawami ("koleś, te pióra są zupełnie HOT w tym sezonie, odpuść sobie z tymi łuskami", "- A co tam jesz? - Ssaka. - O, rzucili ssaki, gdzie? - Tam w krzakach, tylko są zwinne skórkowańce", "[obowiązkowy żart z krótkich rączek t-rexa] kup sobie phableta, haha"; takie klimaty), a tu nagle się robi ciemno, bo słońce zasłania ten wielki bkś, nie? I jeb, katastrofa, wszyscy giną, a protobkś zostaje przysypany tymi warstwami, których trzeba było wykuwać na geografię.  I po tych milionach lat ktoś robi odwiert i dokopuje się do złoży tego czystego bkś-ia, lepi z nich golemy i one teraz chodzą między ludźmi, mówiąc Masłoską bez świadomości mówienia Masłoską.  Albo to tylko kolejny przejaw Polskiej Szkoły Pisania Listów i Wysławiania Się. 