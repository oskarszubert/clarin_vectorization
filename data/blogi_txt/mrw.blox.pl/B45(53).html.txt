Dzień trzydziesty szósty.  Pani kominkowa ma jakąś obsesję na punkcie wywlekania przeszłości na światło dzienne. Może to jakiś element amerykańskiej narracji sukcesu - dziś jestem zajebisty, więc pokażę, że nie zawsze tak było, skoro ja sobie dałem radę, to i ty dasz!  Ale ja, podobnie jak podmiot liryczny powyższej piosenki, się nie czuję człowiekiem sukcesu, nie potrzebuję szukać wstydu w przeszłości, skoro mam go na co dzień. Wstydzę się swojego niedziałania i niezrealizowanych pomysłów; np. planowałem na dziś dowcip prima aprilisowy, w którym podmieniłbym wpis pani kominkowej na coś absurdalnie niedorzecznego, ale koniec końców mi się nie chciało. I tak mija kolejny najsmutniejszy dzień roku, kiedy wszyscy (nie wszyscy) starają się być zabawni i im nie wychodzi. A ty (nie ty, ja) uświadamiasz sobie, że nawet nie masz siły/ochoty/pomysłu na spłatanie żadnego psikusa. Świat się skończy wzruszeniem ramion. Not with a bang, but with a meh.﻿ 