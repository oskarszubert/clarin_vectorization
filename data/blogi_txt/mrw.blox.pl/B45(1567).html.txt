Pod choinką dwie biografie: Tove Jansson (gruba, na razie obejrzałem śliczne obrazki i zdjęcia) i Zygmunta Kałużyńskiego pióra Wojciecha Kałużyńskiego, którą przeczytałem od razu; czyta się świetnie.  Młody Kałużyński zebrał tu w chronologii biograficznej prawdy i kłamstwa, zwłaszcza te rozpowszechniane przez samego Zygmunta Kałużyńskiego w ramach autokreacji; co się dało, zweryfikował, tudzież podjął się trudu oceny; czasem dotarł do żyjących świadków, ale jak sam zaznacza we wstępie - za mocno nie drążył. Powstał fascynujący patchwork złożony z roboty dziennikarskiej i opowieści, które znane są już z anegdot i książek ZK. Osobne rozdziały Młody Kałużyński poświęcił tematom takim jak religia, porno czy nieszczęsna abnegacja. No i przeczytałem i zrobiło mi się smutno; dla mnie to książka o braku; o dziurze ziejącej w miejscu po Zygmuncie Kałużyńskim; i tak sobie siedzę teraz z moim smutkiem. 