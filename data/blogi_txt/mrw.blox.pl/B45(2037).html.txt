I tyle tego - Science Fiction, Fantasy Horror zawiesza działalność. Nie będę płakał, bo trudno płakać po piśmie z Wędrowyczem na okładce. Nie odczuję jego braku, nie kupowałem od lat. Z prostej przyczyny - nie kusiło publicystyką (Grzędowicz Pilipiuk, pycha, nie), a prozy - nie wnikając w jej jakość - zwyczajnie nie miałem czasu czytać. Więc kiedy kupka nietkniętych numerów zrobiła się o taka, stwierdziłem, że w sumie to szkoda miejsca i kasy.  Kiedy wychodziły pierwsze numery, jeszcze jako "Science Fiction", jeszcze z rubryką Dukaja, pismo poświęcone w całości polskim opowiadaniom było dość ożywczym pomysłem. Ale to było dekadę temu, zanim świat nasycił się mediami i strumieniami nieskończonego kontentu (a ja byłem młodszy i miałem więcej czasu).  No i kto miał to wszystko czytać? Wydaje mi się, że nastąpiła zwykła inflacja tekstów. Czy polska fantastyka potrzebuje takiej liczby opowiadań? Nawet jeśli przemknęło gdzieś coś wartościowego, to ginęło w szarej pulpie. ﻿Tylu autorów? Widać to było po wynikach nominacji na Zajdla, gdy zaczęły dominować teksty z książkowych antologii, które znacznie łatwiej ogarnąć przeciętnemu czytelnikowi.  I tyle. 