A w Poznaniu miałem przyjemność wziąć udział w spotkaniu promującym książkę "Seriale. Przewodnik Krytyki Politycznej". Za oszklonym   empikowym stołem zasiedli - od waszej prawej - Joanna Ostrowska (autorka eseju o "Sex The City"), bloger i publicysta Michał R.   Wiśniewski (to ja), socjolożka Bogumiła Mateja i doktor Błażej Warkocki (autor tekstu na temat "L word"). Miał się zjawić jeszcze   pisarz Michał Zygmunt, ale samolot się spóźnił i nie zdążył na pociąg (#dramatyklasyśredniej). To będzie taka niby relacja, bo pewnie coś zapomnę, albo coś przekręcę. Para prowadzących zadawała pytania, a grono się ustosunkowywało. Pierwszą kwestią były braki. Oprócz oczywistego ("nie ma   moich ulubionych seriali") BW i BM zwrócili uwagę na brak seriali polskich, zwłaszcza tasiemców typu "M jak Miłość".   Zauważyłem, że z serialem wchodzi się w dość intymną relację - napisanie dobrej analizy wymaga dokładnego obejrzenia, co   zresztą było widać w książce, gdzie praktycznie każdy pisał o czymś, co lubi. A "M jak miłość" polubić nie sposób, ew. za   jakąś dużą kasę. Nie byłem też przekonany, wbrew tezie zdaje się BW, że te seriale mówią coś ciekawego czy ważnego o ich   widzach (i współczesnej Polsce), bo jaka jest współczesna Polska, generał publiczny czy mityczny mainstream, widać przez   okno tramwaju. Poruszona została kwestia wyrażonej przeze mnie (w rozmowie z Jasiem Kapelą) tezy o serialach jako "jedynym wspólnym dobru   kulturowym", bezpiecznym temacie do rozmów przy biurowym wodopoju. Wskazałem na niską barierę wejścia w seriale (wystarczy   włączyć telewizor). BM określiła spotkania przy wodopoju jako "słabe relacje". Dobra, nie pamiętam na tyle, żeby pisać po kolei, więc polecę hajlajtami. Rzeczy, które utkwiły szczególnie:  miniflejm z BW o "Queer as Folk". Moje stanowisko, że brytyjski oryginał jest lepszy od remake'u (choćby dlatego, że w   miejsce brytyjskich normalsów wstawiono amerykańskich bishonenów) skwitował był stwierdzeniem, że to dlatego, że oglądałem   go jako pierwszego, a on woli US. Well, nie chciałem się już wdawać w przepychanki, ale kolejność oglądania nie ma tu nic   do rzeczy. Raczej np. to, że bohater-geek z wersji UK jest fanem "Doctora Who", a w amerykańskiej - wzorowanego na   Batmanie zmyślonego gejowatego superherosa (ogólnie, don't get me started). Kwestia piękna w amerykańskich serialach, w których wszyscy są piękni. I ich potencjału emancypajnego. BW wyszedł z tezą,   że DZIĘKI "L word" stereotyp lesbijki-babochłopa (butch) został zastąpiony stereotypem "lesbians are hot". Wskazałem, że to   jeden z najstarszych memów heteroseksualnego porno (dla facetów, którzy nie chcą oglądać penisów), znany choćby z "Emanuelle". JO mówiła o SATC, w którym pokazano wyzwoloną kobiecą seksualność i że to dobrze. Nie chcąc wchodzić we flejma o feminizm socjalistyczny stwierdziłem, że nie czuję tego potencjału emancypacyjnego, jeśli wyzwalane są wyalienowane, bogate kobiety z Manhattanu - inny świat, który nie ma przełożenia na ten w którym żyję. Przytoczone zostało zdanie Ilony Łepkowskiej twierdzącej, że wie czego chce polski widz i na co jest gotowy. Zgodnie   oburzyliśmy się na jej ego. Stwierdziłem, że to nie polski widz, ale Ilona Łepkowska nie jest gotowa i zaproponowałem, jako   że pełni ważną rolę w mechanizmie produkcji seriali, naprawienie maszynerii przez usunięcie Ilony Łepkowskiej. Propozycja   wzbudziła entuzjazm sali. JO natomiast dorzuciła do puli nazwisko producenta z TVN, odpowiedzialnego za całą resztę i też z   długą listą grzechów. JO opowiedziała też kilka insajderskich anegdotek z produkcji TVN-owskich seriali, po których zrobiło   mi się bardzo, bardzo smutno (i wszystko na raz też). Słabości polskich seriali względem nowoczesnych seriali amerykańskich, które łączą w sobie różne gatunki - obyczaj,   kryminał, satyrę - BM doszukiwała się w braku polskich tradycji serialowych. Oponowałem (przy gorącej aprobacie JO) przykładem   "Zmienników", którzy łączyli w sobie dokładnie wątki kryminalne, obyczajowe i satyryczne. Wspominanie "Dynastii" i starych seriali, które warto by przeanalizować. Uważam, że to niepotrzebne; "Dynastia" była ważna wtedy, dziś została po niej tylko kupka memów i było to widać w wypowiedziach dyskutantów.  Ogólnie, bardzo pouczające doświadczenie. Jak sobie jeszcze przypomnę, to wrzucę w komciach. (Ausir też był, więc może też coś dorzuci). 