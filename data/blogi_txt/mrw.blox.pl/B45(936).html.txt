Serdecznie zachęcam do zapoznania się z wywiadem z Orsonem Scottem Cardem w grudniowym numerze Nowej Fantastyki - duszoanaliza nieszczęsnego Billa Gatesa to tylko jeden ze smakołyków. Jego potencjalnie pustej moralnie i duchowo osobie przeciwstawiony zostaje niejaki Joseph Smith, który miał kilka żon, z czego jedną lat czternaście, i komu to przeszkadzało, prawda, legalna w Watykanie i były to inne czasy. OSC poznałem z powieści fantastycznych czytanych za młodu, które wspominam przyjemnie. Mniej przyjemna była lektura zbiorów opowiadań opatrzonych kabotyńskimi przedmowami czy też kretyńskiego horroru "Udomowienie" (mogę czytać o statkach kosmicznych szybszych od światła, ale nie o facecie remontującym dom, który do picia na cały dzień ma kubek coli z McDonaldsa). Potem były różne akcje antypedalskie, po których skreśliłem OSC z listy ludzi, których chcę znać; pójść z nim na kolację? A dlaczego nie z Hitlerem? Podobno też był wspaniałym gawędziarzem. A teraz, prawda, czytam sobie ten znakomity wywiad, znakomity, bo dający autorowi szansę, by się tak ładnie przedstawić przed tysiącami słuchaczy, więc opowiada tam o prześladowaniu chrześcijan w Ameryce, bo panie, ci ateiści to są prawie fanatyczni jak fanatycy islamu, bo chcą wyrugować - w Ameryce - religię ze wszelkiego życia publicznego. "Nie zabijają nikogo, ale na amerykańskim uniwersytecie nie można znaleźć zatrudnienia, jeśli się jest osobą otwarcie religijną" twierdzi OSC,  a ja próbuję odczytać coś między linijkami tego tęgiego pierdolenia i dochodzę do wniosku, że może chodzi o prześladowanie kreacjonistów, bo o co jeszcze? W AMERYCE? ATEIŚCI? RZĄDZĄ? Już prędzej uwierzę w gadające świnie zamieniające się w drzewa pod wpływem wirusa. Ach te ateisty, panie dzieju, bo religia, przecież. "Wszyscy ludzie jako tacy obdarzeni są jakąś religią" stawia odważną tezę OSC. "Ateiści są najbardziej religijni ze wszystkich, ponieważ uważają, że to, w co wierzą, to absolutna prawda. Nie dopuszczają innej możliwości. Najgroźniejszymi fanatykami religijnymi są ludzie, którzy uważają swoją religię za czystą, stuprocentową prawdę". Tak, dokładanie tak, kochany Orsonie, tak właśnie jest, dlatego też Międzynarodówka Ateistyczna przedstawiła była Dokument O Stuprocentowej Prawdzie Ateizmu. Not. Kurde, doprawdy, dlaczego religiantom tak trudno przytulić ideę, że brak wiary nie jest rodzajem wiary? Jemu się wydaje, że w co ja wierzę? W naukę? Współczesna nauka nie jest do wierzenia, tylko do niewiary, do poddawania w wątpliwość, replikowania eksperymentów, kontroli koleżeńskiej i tak dalej. Nauka daje narzędzia, dzięki którym można zbudować samolot, do którego swoje mormońskie dupsko zapakuje OSC, przeleci nim nad oceanem bez pomocy aniołów z wizji jakiegoś pierdolniętego kowboja, i będzie mógł na naszej polskiej ziemi opowiadać redaktorce NF swoje słodkie pierdololo. Jak na przykład to o duchu narodów. Odcinając żałosne kupony od Sagi Endera OSC obudził się z ręką w nocniku - oryginalna powieść pisana była za Układu Warszawskiego, kupony już po upadku muru. Zamiast położyć na tym lachę i zrobić retcon, albo udawać, że to alternatywna historia, OSC wykombinował sobie, że Historia Za Półtora Wieku Się Powtórzy, a teraz tłumaczy to, że to tak od razu miało być, bo "charakter narodowy zmienia się bardzo powoli", Polacy są uparci, Rosjanie łakną carskiego bata, Chiny biurokracji, a w Afryce "szalony zbiór struktur udających narody nadal będzie niszczył oferowaną im możliwość sensownego tworzenia wspólnej historii". Przeczytajcie to zdanie na głos. Get a brain, mormon. 