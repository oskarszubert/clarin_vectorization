Dziś dowiedziałem się, że mój Creative Zen, 60 gigowy analog klasycznego iPoda, który służy mi wiernie od prawie 5 lat, działa na jednym ładowaniu baterii dokładnie dziesięć godzin. Więc z powodu takiego, że sobie dziś w pustym biurze puściłem przez głośnik całą dyskografię Killersów na shuffle repeat, skończył grać kiedy czekałem na autobus powrotny. Oh no.  Co robić? Akurat nie miałem ze sobą iPada (żona projektowała na nim regał), ale to nic - na takie okazję noszę ze sobą kabelek od walkmana Sony Ericsson.  Tylko że usunąłem z niego, tzn. telefonu, wszystkie empetrójki (poza endingiem pierwszego sezonu Sailor Moon służącego jako dzwonek), żeby było więcej miejsca na zdjęcia. Pozostało włączyć radio.  It's a trap! Panie Michale, to pan nie wie, że polskie radia są chujowe, ależ oczywiście, że pan wie, tylko zapomniał, to zaraz pan sobie przypomnisz, skanując częstotliwości, ojej, jaka chujowa muzyka, jak nie Kukiz, to Lady Punk (i to nie ze starych płyt), a jak już na Esce Rock trafił się motyw z nowego Bonda, a ja sobie pomyślałem - o, rock, będzie dobrze - to jak Adele skończyła śpiewać, na antenę weszła para przychlastów płci odmiennej, z czego ta piskliwa zaczęła stękać, że podobno nowy Bond będzie jak Batman, więc ona się zupełnie nie jara, a ten burczący na to, że on się Bondem nigdy nie jarał, na co ja pomyślałem, że mnie to chuj obchodzi i skanowałem dalej, ale dalej nie było lepiej. Nie było lepiej. Aż trafiłem na jakąś lokalną niemiecką stację, bo to niedaleko, i nagle spłynął na mnie spokój. Żadnych ciulatych cwaniaczków-prowadzących, tylko nudne mieszczańskie newsy i stara muzyka, np. "All trough the night" Cyndi Lauper:   All through the night Stray cat is crying so stray cat sings back ﻿ Wysłuchałem wywiadu z dyrektorem kombinatu zajmującego się produkcją kabli ("nie jest źle, ale nie jesteśmy w stanie prognozować na przyszłość"), a także interesującego reportażu z okazji Dnia Biblioteki - o tym, jak niemieckie biblioteki radzą sobie z wyzwaniami cyfrowego świata. Otóż radzą sobie całkiem nieźle - jedna z miejskich bibliotek oferuje wypożyczalnię on- line audio- i e-booków, których w swoich zbiorach ma 4000 sztuk. Co przypomniało mi, że jadąc rano odebrać wyniki badań zauważyłem zmianę w szczecińskim krajobrazie. Niedawno zamknięto najstarszy Empik w prestiżowym miejscu, przenosząc wszystkie oddziały do centrów i galerii handlowych. Chwilę lokal stał pusty, ale teraz został oklejony ogłoszeniami - w tym miejscu będzie się mieściła biblioteka miejska, oferująca oprócz wypożyczalni spotkania z pisarzami. Czasem zmiany są na lepsze. 