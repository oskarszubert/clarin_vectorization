Latem 1993 odbyłem, jako hardcorowy amigowiec, wyprawę na teren wroga - do kuzyna pececiarza (zawsze byliśmy w różnych obozach - kiedy fanowałem MSX, on miał Atari). Pokazał mi żałość pecetowych platformówek (pierwszy raz zobaczyłem tak duże i wyraźne piksele), a potem odpalił grę, przy której przyszło się przeprosić z blachą - sharewarowe Scorched Earth, "Matkę wszystkich gier". War has never been so much fun. Jasne, że "gry artyleryjskie" to jeden z podstawowych gatunków (Neal Stephenson oddał mu nawet cudowny hołd w cyklu barokowym), ale dopiero tutaj dało się poczuć prawdziwą moc zniszczenia. Wróciłem do domu i za jakiś czas zajumałem Scorched Tanks, amigowy odpowiednik. Aleśmy się nastrzelali z kolegami! Na późniejszy szał Wormsów się jakoś nie załapałem. A teraz właśnie na Kongregacie kliknąłem, dość przypadkiem, na Unnamed Multiplayer Artillery Game, online'owy klon Scorched Earth i jest całkiem fajnie. Wprawdzie brakuje tu takich morderczych broni, jak słynna wielogłowicowa atomówka, ale i tak jest z czego walić. A wali się do innych graczy (w sumie zawodników jest 4), z którymi można umówić się na meczyk lub pozwolić maszynie wylosować i spiknąć rywali. Dla mnie bomba, bo zawsze największym problemem było znaleźć partnera do rozwałki (strzelanie się z komputerem to żadna zabawa). A tu jest ich cała kupa. Dobra, niezobowiązująca uciecha, kiedy ma się wolną chwilkę.  Przyznam się, że to mój pierwszy masywny multiplayer, więc z ciekawością obserwuję co się dzieje na czacie w czasie meczu. Padają propozycje zmowy (team) przeciwko reszcie (uważam, że to niesportowe i zawsze na takie awanse odpowiadam ogniem), pyszczenie o "kradzież zabójstwa" (kiedy koleś pracowicie rozwalał pacjenta, a Ty dobijasz gościa napalmem albo rakietą, ale cóż, fragi leżą na ulicy) i oczywiście wyzywanie od pedałów (fag; gra niby nie ma nazwy, może więc nazwać ją FAGS IN TANKS?) i nowicjuszy (noob). Urocze. Ale największy WTF miałem, gdy nagle jeden z czołgów zapytał "czy są tu fani Twilighta", po czym zgłosił się jeden miłośnik książki "film był słabszy" i drugi "że wcale nie, film dawał radę". W Scorched Earth tego nie było. 