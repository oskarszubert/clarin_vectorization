A dziś są Walentynki, najbardziej romantyczny dzień w roku (nie licząc pierwszego maja, kiedy stare komuchy się całują, a nikt się tak nie całuje jak stare komuchy). Romantyczność to taka oldskulowa wersja emo. Albo coś takiego, że publiczność w studiu robi "awwwww". Ale generalnie to coś z bogatych zasobów cliche dostarczanych przez popkulturę. "Romantyczna kolacja"="kolacja"+"świece" itp. Zaręczyny w Paryżewie. Niespodzianki.  Misie z napisem I LOVE YOU.  Widziałem dziś takiego srogiego, twardego gościa, który niósł misia z napisem I LOVE YOU w jednorazowej plastikowej torbie z supersamu. I miał minę, jakby cały świat na niego patrzył. CAŁY ŚWIAT PATRZY NA MOJEGO MISIA Z NAPISEM I LOVE YOU. Wyglądał jak Wilq z wielkanocnym koszyczkiem w "Zebrach z Bronxu". Dawno nie widziałem czegoś równie uroczego. Awwwww! Romantyczność w wersji Adama Mickiewicza to otwarcie na homeopatię i picie nafty. Ale czasem jest coś romantycznego w takich magicznych zbiegach okoliczności, kiedy np. w kalendarzu Wilqa mi się wyświetla Wilq, a mojej żonie Słaby Wielbłąd. Wilq i Słaby Wielbłąd, najromantyczniejsza para od czasów Romeo i Julii (lub Bena i JLo). 