Być może jeszcze smutniejsze niż śmierć Jana Pawła II jest samobójstwo, które przy okazji całkowicie dobrowolnie, choć trudno powiedzieć, czy całkowicie świadomie, popełniały media. Żal było patrzeć, jak przez 10 dni po śmierci wielkiego Polaka media codziennie raczyły nas newsem, że JP2 nie ma wśród żywych. "Papież pozostawił po sobie wiele pamiątek, jak sprawdzić, czy na aukcjach nie kupujemy fałszywek", "tylko my pokażemy państwu, jak wygląda sypialnia Wojtyły", "tylko u nas wywiad, w którym JP2 opowiada, jakie lubił kremówki i które bacówki", "trumna z ciałem JP2 zostanie chyba otwarta na widok publiczny", "Papież zostanie pochowany prawdopodobnie bez mózgu". Cóż, to ostatnie z całą pewnością będzie można powiedzieć o sporej części mediów, które uznały śmierć Wojtyły za receptę na sezon ogórkowy oraz nie tylko sezonowy spadek nakładów i wskaźników oglądalności. Mówię o naszych mediach i o zagranicznych mediach. Ten niby- dziennikarski, medialny jazgot był tak nieznośny, że gdy zaczęła się transmisja ceremonii żałobnej Papieża, z ulgą pomyślałem: "Nareszcie się zamknęli". Sieć CNN, chyba w poczuciu jednak pewnego zażenowania tym, co sama wyprawia, samokrytycznie cytowała jednego z internautów, który napisał, że zamiast "breaking news", czyli supergorącej wiadomości, mamy do czynienia z "broken news", wiadomością niebędącą żadną wiadomością. Po czym wróciła do nieprzerwanego bleblania. CZYTAJ DALEJ 