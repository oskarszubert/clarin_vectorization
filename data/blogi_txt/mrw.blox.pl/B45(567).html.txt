Nikt nie zauważył, skąd przyszli, po prostu pewnego ranka ulice zapełniły się odrażającymi postaciami. Szli powoli, powłócząc nogami, niczym w śmiertelnym zmęczeniu, ich stroje były brudne, poszarpane i zniszczone. Oczy nie wyrażały nic, ale nikt o tym nie wiedział, bo nikt nie miał na tyle odwagi, by spojrzeć im w oczy. Parli przez miasto, krok za krokiem, szurając o bruk, wciąż i wciąż, zmierzając do celu. Mieszczanie pochowali się w mieszkaniach, blokersi ukryli w blokach, a oni szli, nie zwracając uwagi. Szli, przewracając stoliki i krzesła w knajpianych ogródkach, nie specjalnie, pod naporem maszerującej masy. Marsz, marsz. Odrażający. Przerażający. Wdarli się do kawiarni, do barów, do restauracyjek, z których już wcześniej pouciekali klienci. Z góry dolatywały odgłosy policyjnych śmigłowców i dronów z kamerami. Obserwować, nie zbliżać się. Ekipa TVN24 ulokowała się na dachu pobliskiej kamienicy i bacznie obserwowała wszystko swoim szkłem kontaktowym. Ten, który szedł na czele pochodu, podszedł do baru. Sparaliżowany strachem barista nie poruszył się nawet na centymetr. Patrzył na zniszczone zęby obrzydliwca, który ciężko dysząc ułożył usta w kształt przypominający uśmiech i wystękał: -- Dzień dobry, przyszliśmy odebrać zawieszoną kawę. 