Dzień osiemdziesiąty siódmy.   Pani kominkowa radzi zająć się swoimi pasjami. No wiecie co... to jest bardzo dobra rada! W sensie, przy pierwszym czytaniu pomyślałem co innego, pomyślałem o alienacji; o tym, jak rzeczy, które się kocha, zmieniają się w rzeczy, które się nienawidzi, kiedy do ich robienia jest się zmuszonym --  np. po tym, jak byłem naczelnym "Kawaii" już nigdy nie wróciłem do bycia fanem mangi i anime; już nie potrafiłem. Kultura, alienacja, nuda, desperacja.  Ale właśnie blog przeciwdziała alienacji; o ile ktoś się nie wkręci, że to sirius biznes i zostanie true bloggersem tak jak inni zostają murarzami i piekarzami (murarz domy buduje / piekarz piecze pieczywo / a blogger siedzi na dupie / i to w dodatku krzywo).  A tak mogę sobie pisać o filmach nie musząc trzymać się żadnych konwenansów czy reguł recenzji, mogę używać słów takich jak "zajebiste" czy "chujowe", mogę pisać obok, mogę pisać w sedno, tylko po to, żeby się podzielić jakąś myślą, bo czuję, że mam potrzebę. Albo ponarzekać na filistynów, którzy kupują bilet na "Wielkiego Gatsby'ego" i właściwie po co, żeby odetchnąć "nareszcie się skończyło" jak zapaliły się światła, jak ten koleś z dziewiątego rzędu, co całe reklamy kłócił się z dziewczyną, bo wyłącz ten telefon, ale ja czytam, ale może wyłącz już, skoro tu jesteś ze mną, i co, przeszkadza ci że czytam, tak, to może tylko dokończę ten dowcip, nie, wyłącz, bo potem jak go doczytam to już mnie może nie rozśmieszy albo go nie zrozumiem, czemu ty zawsze musisz być taki a ty taka co IDŹCIE DO DOMU CZEGO TU SZUKACIE. Albo na zupełnie inny rodzaj filistynów, takich co próbują się wymądrzać, że po co ten film, skoro już były, że po co 3D, że po co i widać, że nie rozumieją, że pociąg do kultury dawno im odjechał, że jak mają cokolwiek ogarnąć, jeśli w życiu ani razu nie słyszeli "No Church In The Wild", więc co mają kumać z tego całego jazzu?   Albo olać to i po prostu napisać, że jestem zachwycony i poruszony, i że musiałem kilka razy zdejmować okulary, żeby otrzeć oczy; że "The Great Gatsby" to moja pierwsza książka przeczytana w oryginale; że uwielbiam Baza Luhrmanna (tak, "Australię" też, może kiedyś zrobię notkę); że do kina chodzę cieszyć oczy i uszy, że Tobey Maguire﻿ jest cudny, gdy mu się dobrze dobierze rolę (a nie każe grać Spider- mana); że uśmiech Leonarda jest delikatnym morderstwem wartym Oskara; że Amitabh Bachchan﻿ i jego "MAH BOI"; że Carey Mulligan﻿, ach, Carey Mulligan,﻿ nadająca taki delikatny rys i przez to bardziej bolesna, i ciekawe jak długo będzie grała takie dziewuszki, itd. itd.  Albo wrzucić cytat ze FSF (i poszukać, jak tę historię opowiadał Zygmunt Kałużyński, przekręcając jak zwykle coś po swojemu)  Let me tell you about the very rich. They are different from you and me. They possess and enjoy early, and it does something to them, makes them soft where we are hard, and cynical where we are trustful, in a way that, unless you were born rich, it is very difficult to understand. They think, deep in their hearts, that they are better than we are because we had to discover the compensations and refuges of life for ourselves. Even when they enter deep into our world or sink below us, they still think that they are better than we are. They are different. ﻿   i napisać, że właśnie o tym jest "Zamieć" i "Diamentowy Wiek" Neala Stephensona. Albo nic nie zrobić i wrócić do tematu za pół roku, za rok, gdy nagle przytrafi się do tego ciekawsza okazja, tak jak było z "Johnem Carterem". Albo jak wracaliśmy z kina, było już po północy, i za kaczym stawem, w oddali, między drzewami przebiło zielone światło piwnego neonu pobliskiej restauracji, i mówię patrz, haha, zielone światło! Zrób zdjęcie! Ale mój aparat, po ciemku, nie będzie widać... Zrób, zrób! 