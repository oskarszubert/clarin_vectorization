W komciach pod którąś z poprzenich notek napisałem już brzydkie wyrazy dla ciulika, który The Adjustment Bureau wprowadził do kin jako Włatcuff Ómysłóff. Opowiadanie Philipa K. Dicka (The Adjustment Team) w opowiadaniach zebranych wyszło u nas jako "Ekipa dostosowawcza"; tytuł mało marketingowy, ale litości - ani w opowiadaniu, ani w filmie nikt a) nie włada b) żadnym umysłem. Ekranizacja typu niewierna, ale wiernie tego żartobliwego tekstu z lat 50. dziś na ekran przenieść by się nie dało. Nie dlatego, że występuje w nim gadający pies, ale dlatego, że jest bucowate względem kobiet. Zamiast opowiadać szowinistyczny dowcip autorzy filmu wzięli fajny pomysł i wyciągnęli z niego wnioski. W rezultacie powstała historia miłosna z fantastycznym tłem. Film, który raczej zostanie zapomniany, ale który ma kilka plusów. Bardzo fajna obsada (3 Emily Blunt, dziewczyna, którą zapamiętałem z nieszczęsnego filmidła "Diabeł ubiera się u Prady"). I przyjemnie ogląda się film, w którym bohater odkrywając Prawdę Stojącą Za Tym Wszystkim nie idzie Obalać Systemu i Walczyć Z Matrixem, jak to zwykle w sci-fi bywa. Miły seans. 