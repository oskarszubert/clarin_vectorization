A kiedy w sobotę nagle potrzebowałem przysiąść, obok akurat trwał panel "Świat, fabuła, bohaterowie" z okazji premiery "Nieba ze stali" Wegnera i "Alkaloidu" niejakiego Głowackiego; "chempunkowej" wersji "Lalki" Prusa. Ów *punk chemiczny skłonił prowadzącego spotkanie Michała Cetnarowskiego do poruszenia tematu pokrewnej literatury steampunkowej i mody na nią. Nie mogłem się wypowiedzieć, bo raz, że umierałem, to jeszcze mikrofon nie opuszczał podium, ale pomyślałem sobie kilka myśli. Jak każdy *punk, steampunk szybko zmutował do samej estetyki; jeśli nawet pojawiały się dzieła, w których element retrofantastyczny był twardy jak hard s-f, to modę napędzał mem sztafażu. Napisałem o tym parę lat temu zresztą większy tekst do Nowej Fantastyki. No ale teraz zastanowiło mnie, co ma z tego - poza ładnymi okładkami - literatura. Steampunk pięknie wygląda w filmie i komiksie. Ale w książce? Bezsensu.  Tymczasem moda faktycznie ma się dobrze - już na Polconie pełno było ludzi poprzebieranych w wiktoriańskie akcesoria z doklejonymi zębatkami i obowiązkowe gogle. Na Pyrkonie było ich chyba jeszcze więcej.    No i powiem, że drażni mnie ten fandom steampunkowy. Przez te cholerne poprzyklejane zębatki. Znów - degeneracja steampunkowej idei, którą jest fascynacja żywą maszyną, przeciwieństwem współczesnej zamkniętej elektronicznej puszki (o tym też zresztą już pisałem w cyberczwartkowym felietonie). I kiedy w niedzielę siedząc w ogródku na pyrkonowym dziedzińcu zobaczyłem parowego hipstera, który nie dość, że miał jedną parę gogli zawieszoną na szyi, to jeszcze drugą, oplatającą cylinder, to coś we mnie umarło na zgon.  DOBRZE ŻE MASZ DWIE PARY GOGLI NA WYPADEK JAKBY CI SIĘ ODKLEIŁA ZĘBATKA I TRAFIŁA W OKO krzyknąłem, ale nie wiem czy usłyszał.  Kate Beaton się ze mną zgadza. Potem zrozumiałem, dlaczego mnie drażnią te unieruchomione zębatki. Jestem dzieciakiem wychowanym na Meccano i Lego Technic, zębatka nigdy nie była dla mnie ozdóbką, ale żywym elementem, dzięki któremu działały maszyny, skręcały koła, przenosiła się moc z silnika. Zębatka naklejona na goglach jest jak kość małego zwierzęcia. Ale oprócz steampunkowców na Pyrkonie byli właśnie dorośli fani Lego. Zrobiłem Olivii kilka zdjęć z niektórymi eksponatami:  Hurra, wojna!  Wszystkie orki muszą umrzyć! Tu pozuje na warhammerowym czołgu. Tym mniejszym, bo były dwa. Zdalnie sterowane, pięknie wymodelowane maszyny. Zapisałem się dziś na forum LUGpol.pl i znalazłem wątek poświęcony tym wspaniałym kreacjom:   I oto co pisze Jerac w poście na temat swojego megaczołgu:  Napędzanie dwoma XLami jednego kółka okazało się być, lekko mówiąc, ciut problematyczne. Mocy mi nie brakowało, ale klocków tak, szczególnie jak kolejne wkładane zębatki nie tylko pękały, ale wprost wybuchały. Jeden z fragmentów dość mocno dziabnął mnie w oko, tak więc mamy już naoczny dowód na to że zabawa klockami jest niebezpieczna i powinna być dozwolona od lat 18tu.﻿ WYBUCHAJĄCE ZĘBATKI. Oto prawdziwy steampunkowiec! Uczcie się, pozerzy. 