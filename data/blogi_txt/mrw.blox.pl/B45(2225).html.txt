Blogonautka Czereśniasta wrzuciła mi pod poprzednią notką linka do tej okropnej strony, na której śmieszne ludki z internetu pokazują, że w ogóle nie rozumieją, o co chodzi w teście Bechdel. Sam jestem sobie winien, bo kiedyś w chwili słabości do niej zalinkowałem.  Widziałem mem testu Bechdel zmutowany do jakiś okropnych form; autorka bloga tropiącego seksizm Stevena Moffata (co wygląda tak, że raz jest atakowany za rzekomą bifobię, innym razem z pozycji bifobicznych) myślała, że to test wykrywający mizoginię﻿.﻿﻿  Może zacznijmy od początku. Test Bechdel pochodzi ze śmiesznego komiksu o lesbach; którego autorką jest właśnie Alison Bechdel, znana u nas z komiksu "Fun House". Załączę go w celach edukacyjnych:   W filmie muszą być co najmniej dwie kobiety które ze sobą rozmawiają o czymś innym niż facetach.  Strip pochodzi z roku 1985, ze strasznych, seksistowskich czasów. I jest gorzkim żartem. Ale także dość pożytecznym narzędziem, żeby sprawdzić, jak Hollywood i reszta traktują kobiety. Dlaczego akcja kręci się wciąż wokół facetów, dlaczego duże ilości kobiet na raz można spotkać najczęściej w komediach romantycznych. Nie chodzi o to, żeby zdać.  Ludzie, którzy dyskutują, czy "The Dark Knight Rises" zdaje test, argumentując, że nie, bo imię towarzyszki Seleny Kyle pojawia się tylko w napisach, w ogóle nie rozumieją, czemu służy ten test.  Nie wiem dokładnie, kiedy została dopisana reguła, że rzeczone kobiety muszą mieć imię, ale jak ro zumiem ma odsiewać sytuacje, że "rozmowa" to nic nie wnosząca wymiana zdań ze statystką typu pani z kiosku.  Nie chodzi o to, żeby zdać. Dzieło, które przechodzi test, nie musi być wcale feministyczne; może nawet nienawidzić kobiet. Dzieło feministyczne może z powodów fabularnych go oblać.  A jak sklasyfikować film, w którym są dwie kobiety, które ze sobą spędzają czas, ale nie rozmawiają, bo jedna nie mówi? Tak było w "Bloom Brothers". Test Bechdel nie powinien służyć mechanicznemu oddzielaniu filmów na te "cacy" i te "be", tylko zadumie. Tymczasem odnoszę wrażenie, że głównie wyłącza myślenie u różnych internetowych strażników rewolucji. Test failed. 