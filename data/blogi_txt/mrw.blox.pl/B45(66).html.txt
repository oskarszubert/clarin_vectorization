Dzień czterdziesty szósty.  Pani kominkowa zbliżając się powoli do półmetka odkrywa blogi pracowe. Blogi pracowe dzielą się na te, gdzie uprawiając dilbertozę dzielimy się z czytelnikami korpoalienacją i na te, gdzie piszemy, jaka nasza firma jest zajebista, bo szef czyta.  Co by tu napisać, może jakąś zabawną anegdotkę z cyklu "a wiecie co mój linuksiarski cow-orker dziś powiedział śmiesznego o Apple" albo "jak się pomyliłem i zamiast z worda do eksela wkleiłem do corela lol lol lol lol". Niestety, u mnie w robocie same nudy. Więc może opowiem wam śmieszną historię o znajomym prekariuszu, powiedzmy, że ma na imię Maciuś, który sobie zrobił kuku w kręgosłup, coś mu strzeliło jak podnosił ciężką paczkę, lol, a jak poszedł do lekarza, to ten głupi lekarz chciał mu wypisywać zwolnienie HAHAHA, co za idiota, jakie zwolnienie, poszedł na drugi dzień do  pracy, bo jest na śmieciówe, lol. Głupi lekarz, głupi Maciuś. Tak sobie myślałem o tej historii oglądając we wtorek tłum ludzi pakujących się na "Układ zamknięty" i myślałem sobie o świadomości klasowej ludzi płacących 12 zyla za obejrzenie filmu o prześladowaniu przedsiębiorców przez Złe Państwo. Obejrzą i przestaną się dziwić, że przedsiębiorcy się wciąż obawiają. Obejrzą i nawet nie będą wiedzieli, kto i jak ich naprawdę chce wydymać. Bo wszystkiemu są winni roszczeniowi górnicy i ich przywileje, przecież, i jaka szkoda, że nie było u nas baronowej Margaret Thatcher! Ale tak nie było. Nie mieliśmy Maggie Thatcher, ale mieliśmy thaczeryzm. Fundament, na którym zbudowano III RP. Naprawdę, są świadkowie. Takie piękne laurki piszą. Santo subito, święta trójca: JP2, Ronnie i Maggie. Tymczasem od poniedziałku trwa karnawał. DING-DONG, WITCH IS DEAD. Karnawał, zawieszenie reguł: nagle te wszystkie kłamstwa, jakimi nas się karmi, zostają obmyte przez medialny strumień z UK (co ładnie podsumował Marcel). Nie podczepiam się pod antytatcherowską nostalgię brytyjskich trzydziestolatków: mam do niej takie samo prawo.  Dosłownie na chwilę przed wprowadzeniem tatcheryzmu-balczerowiczyzmu udało nam się obejrzeć serial o Adrianie Mole'u, ale ta narracja szybko została wyparta klubami japisów i resztą propagandy, która sprawiła, że Maciuś "wziął los w swoje ręce" i poszedł na byle jakie studia, a teraz siedzi w chujowej robocie na półczarno, nie ma zdrowia ani pieniędzy. I trwa karnawał, bo gdy w polskim mainstreamie chlipią prawicowi dziennikarze (och jak łka Gadomski, jak płacze Węglarczyk), mogę przeczytać sobie doskonały esej Russela Branda, wspomnieć świetny felieton Stewarta Lee i obejrzeć oskarowy występ posłanki Glendy Jackson, nazwanej przez uczestnika edycyjnej wojny na wiki "lewacką kurwą":   Ale to karnawał, zaraz się skończy, trzeba będzie zdjąć maski i wrócić do rzeczywistości, w której thaczeryzm żyje. Ale zrobiłem sobie święto, kiedy Maggie Thatcher umarła, i nikt mi tego nie odbierze. Pogadałbym o tym wszystkim przy watercoolerze, ale nie mam z kim. Na szczęście mam blogaska. 