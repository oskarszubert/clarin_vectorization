Na liście nienapisanych notek mam "Pokój z widokiem na apokalipsę"; rzecz prozaiczna w zestawieniu ze swoim pompatycznym tytułem, co w końcu stało się przyczyną jej nienapisania: była to garść obserwacji ze sparaliżowanego śniegiem Szczecina, oglądanego z okna mojego mieszkania, w którym miałem i prąd, i internet, i ciepło. Czego nie można było powiedzieć o innych dzielnicach.  A wczoraj zaczęło sypać z rana i tak sobie sypało; akurat rozładowała mi się bateria w Zenie i słuchałem "Złotych Przebojów" na komórce, śnieg padał o pół godziny, a prowadzący mówili, że "podobno w weekend będzie śnieżyło".   Zima zaskoczyła radiowców.To co spadło rano, zdążyło stopnieć zanim temperatura spadła poniżej zera. I ciągle padało.  Około 15 Miasto już stało. Rozkraczyły się tramwaje, gdzieś rozbiła ciężarówka, wszystkie wjazdy zakorkowały się niemalże unieruchomionymi samochodami. Mosty stały się nieprzejezdne.  Niektórzy jechali po 3 godziny. Inni czekali 2h na autobus. Tramwaje nie jeździły. My nie; spotkaliśmy się na dworcu, kupiliśmy bilet na osobowy po dwa złote i rzekę przekroczyliśmy dzięki Przewozom Regionalnym. Dziesięć minut jazdy. Mieliśmy szczęście, bo jesteśmy jeszcze na tyle młodzi, że marsz na dworzec i z dworca to żaden problem. I chociaż nie mieszkamy w centrum, tylko pod A6, to nasza dzielnica jest dobrze skomunikowana. I nie jeździmy do pracy samochodem. Ale Miasto wobec tej Białej Siły było bezradne.   Dziś poszliśmy na sanki, było zajebiście. 