No ale jak mam nie lubić Lady GaGa, skoro miłość do niej zaprogramowałem sobie na samym początku? W tej anegdocie zabrakło najważniejszego - na drugiej stronie okładki Fantastyki ze stycznia 1987 było zdjęcie "Marii", robota z "Metropolis". Wtedy dowiedziałem się, jak ma na imię i skąd pochodzi, ale przecież te fascynujące i ponadczasowe obrazy oglądałem jeszcze na czarno-białym telewizorze. W jednym z najlepszych teledysków w historii teledysków.         A co tak sobie nagle pan przypomniał, panie redaktorze? No normalnie, odpaliłem Singstara i za "Radio Ga Ga" Queen z miejsca dostałem prawie 9000 punktów, bo mam tę piosenkę wdrukowaną tam, gdzie androidom się wszczepia Trzy Prawa Robotyki, wypaloną w glinie, z której jestem ulepiony. Jeden z najlepszych teledysków w historii teledysków został zrobiony do piosenki o nostalgii za złotymi czasami radia, przeciwstawionym epoce video killed radio star, gdy się prawie nie używa uszu, skupiając na obrazie. Zgodnie z wyśpiewaną nadzieją radio nie umarło: ewoluowało i ma się chyba lepiej niż kiedykolwiek, choć nie jest to już radio naszych dziadków i rodziców: może Trójka zdechła, ale mamy Last.fm. Stawiająca na spektakl Lady GaGa, świadomie przyjmując imię symbolizujące dominację doznań wizualnych, jest wielka. 