W felietonie z "Czasu Fantastyki" Jacek Dukaj pisze w te słowa: Wyobraź sobie, że nie ma także religii, śpiewał John Lennon - Theo Griepenkerl, bohater Ewangelii ognia Michela Fabera to właśnie sobie wyobraził. I była to wizja tak piękna, że kiedy los dosłownie cisnął mu pod nogi broń przeciwko jednej z głównych religii, chrześcijaństwu, Theo nie wahał się ani chwili.  A ja widzę, jak w Dukaju pisarz przeważył nad recenzentem, siła narracji wygina rzeczywistość dla ładnej, ale kompletnie nieprawdziwej opowieści. Theo Grienpenker jest ateistą, ale nie spędza czasu na wyobrażaniu sobie świata bez religii. Kiedy los ciska mu pod nogi stare papirusy z nieznaną wcześniej relacją świadka historii Jezusa, nie traktuje tego jako broni przeciwko chrześcijaństwu, tylko jako sensacyjny dokument historyczny. Jezus Chrystus ukazany jest w nim jako charyzmatyczny przywódca sekty, ale żadne z cudów opisanych w Ewangeliach nie ma miejsca. Poza jednym, wystarczającym Malchusowi - autorowi relacji - do gorliwej wiary: cudem jest to, że Syn Boży oddał życie na krzyżu za nasze grzechy. To jedna z najbardziej prochrześcijańskich rzeczy, jakie czytałem. Do tego mówi o tym, że Jezus istniał (fakt, co do którego jestem sceptycznie nastawiony). Pisze Dukaj:  Theo (imię nieprzypadkowe przecież) przyniósł oto ludzkości ogień prawdy, który wypalić ma zabobon religii, po czym nastanie wiek nowego oświecenia i powszechnej szczęśliwości. I też za swój czyn musi bohater odcierpieć prometeuszowo: przywiązany do krzesła przez porywaczy, z przestrzeloną wątrobą.  Nie  miejsce na niuanse w ciasnej przestrzeni felietonowej tezy. Tymczasem, jak pisałem w poprzedniej notce o powieści Fabera, Theo jest łże-Prometeuszem: nie przynosi ognia oświecenia, jego książki (co pokazuje scena czytania komci na Amazonie) praktycznie nikt nie rozumie, tak jak i jego intencji. Dukaj stawia - gwoli krotochwili - tekst Fabera na jednej półce z dziełami Dana Browna i zarzuca Faberowi niewiarygodność. Twierdzi, że "fantastyczna jest tu psychologia religii", wynikającą z tego, że ATEISTA NIE ZROZUMIE WIERZĄCEGO: Mówiąc językiem SF: każda taka opowieść przenosi mnie na starcie do alternatywnego świata. W owym świecie kiedy pokażesz chrześcijaninowi dwutysiącletnie zwłoki zidentyfikowane przez naukowców jako ciało Jezusa albo przeczytasz starożytny tekst przeczący Biblii, chrześcijanin traci wiarę, popełnia samobójstwo lub (wersja dla księży katolickich) rzuca się na ciebie z nożem czy pistoletem, z zemsty bądź dla zniszczenia dowodów, by podtrzymać Wielkie Kłamstwo.  To naciągane: akurat Faber opisuje różne, w tym skrajne reakcje na rewelacje Theo - od tępego niezrozumienia tekstu, poprzez debilnych wyznawców Dana Browna, aż do ludzi, którym w obliczu przedstawienia takiego dowodu (do tego zaraza wrócę) odbija, z różnych przyczyn - i takich, co mają to gdzieś. Dlaczego Dukaj uważa je za nieprawdopodobne? Jak mało kiedy nada się tu dowód anegdotyczny: znam ludzi, którzy porzucili wiarę po lekturze tekstów historycznych, znam ludzi, którym zwiesza się mózg na samą myśl, że BOGA MOŻE NIE BYĆ, znam ludzi, dla których bóg jest autentycznym spoiwem świata: bez niego wszystko się im rozpadnie (długa i smutna historia, nie na blogaska). Jacyś ludzie popełnili samobójstwa po śmierci Michaela Jacksona, dlaczego nie miałoby kogoś tak poruszyć unieważnienie boskości JHC? I jeszcze jedno - o ile doceniam filozoficzne, językowe i naukowe walory powieści i opowiadań Dukaja, to jeśli chodzi o pisanie o ludziach - jako żywych, z krwi i kości, nie wehikułach idei - nie dorasta (na razie) Faberowi do pięt. I żaden z tekstów z Dukajowego religijnego zbioru "W kraju niewiernych" - przebogatych w koncepty i rozkminę - nie dało mi takiego uczucia satori,  jak opowiadanie "Mysz" z tomiku "Bliźnięta Fahrenheit" Fabera. Jak na walczącego ateistę, szkocki pisarz ma wielkie pokłady empatii dla wierzących. I ogólnie, dla ludzi. I myszy. Jak można porównywać powieściowe papirusy do wyssanych z palca teorii spiskowych? "Ewangelia ognia" to kawał porządnej, przekonującej literackiej roboty - memy z zapisków Malchusa przez sto i więcej lat, w prześladowanym, ukrywającym się środowisku zmutowałyby do postaci znanych nam Ewangelii. Tak, jak stało się to z religią japońskich Ukrytych Chrześcijan, gdzie zakazana, przekazywana ustnie Biblia zmutowała do dziwacznej i czasem śmiesznej postaci: hymn Abe Maruya - zjaponizowane Ave Maria - pochodzi tu od rzeki Abe, nad którą Biruzen (angielskie virgin stało się imieniem) Maruya spotkała się z kuzynką. Kiedy chrześcijaństwo wróciło do Japonii, wielu ludzi zostało - i to w obliczu prawdziwej Biblii!!! - przy swoich memach-mutantach. Aż wymarli. 