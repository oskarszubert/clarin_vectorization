W "Wysokich Obcasach" ukazał się kolejny felieton aktorki Szczepkowskiej, która zapisała się w annałach kapitańskim obwieszczeniem, że w Polsce skończył się komunizm. Teraz w tekście "Zawód lalka" postanowiła obwieścić światu, że Barbie to kurwa.  Jakoś nigdy nie zastanawiałam się nad tym, co właściwie Barbie robi i skąd ma na to wszystko pieniądze. Na stroje, na samochód, na dom Można przecież zobaczyć, jakie ma życie. Płynie w luksusowej gondoli z papierowym (!) mężczyzną, którego sobie wynajęła, ma konie, kilka samochodów. Jak ta 50-letnia kobieta doszła do takiej forsy? Ja bym chciała powiedzieć swojemu dziecku, jak to się robi. No i teraz już wiem. Producenci Barbie w końcu musieli odpowiedzieć na pytanie, które od 50 lat wisi w powietrzu. Każda z Barbie ustawionych na półce w supermarkecie mówi to dzisiaj bez żenady. No cóż. Zawód jak każdy. I to nie jest takie sobie ot. Trzeba się przyłożyć. Klienci mają różne wymagania. Jeden lubi, żeby być w błyszczącym gorsecie, drugi w czarnych butach i w koronkowych szortach, inny w czerwonych błyskotkach na biuście, przy motorze. [...]   Moim zdaniem dzieci, które zwłaszcza w dużych miastach stykają się z ulotkami agencji towarzyskich, nie mają wątpliwości, gdzie pracuje Barbie. Bo przecież tak nie chodzi się na dyskoteki ani na randki. Tak się tańczy przy rurze.  Ten tekst jest tak zły - zarówno w znaczeniu bad jak i evil - że nie wiem od czego zacząć. Zaglądam często na regały z zabawkami, węsząc za przecenionymi klockami Lego, przy okazji oglądam też co słychać w innych dziedzinach. Próbuję przypomnieć sobie jakąś Barbie w "ciuchach do tańca na rurze" i nie potrafię. Nie ma też niczego takiego na stronie firmy Mattel. Coś takiego, co wyszło spod klawiatury aktorki Szczepkowskiej, mogło się zalęgnąć jedynie w głowie tęgiego zboczeńca rodem z prawicowych forów, widzącego w każdej dziewczynie z odsłoniętym pępkiem "galeriankę". Ale nawet gdyby Barbie miała seksowne ciuchy, to oczywistym skojarzeniem dla każdego niezboczeńca nie będzie kurwa, tylko gwiazda pop. Jak np. Doda czy Lady Gaga, które noszą się nieskromnie, ale to część ich kreacji. Barbie jest ikoną pop, modelką, występuje w filmach (może tego zazdrości jej aktorka ze spalonego teatru?). Poza tym nie trzeba się "zastanawiać" (to sugeruje proces myślowy), tylko np. wejść do wikipedii i przeczytać, gdzie pracowała Barbara Millicent Roberts. Na willę w Malibu, jacht i samochód mogła łatwo zarobić prowadząc lecznicę dla piesków Paris Hilton. Ale w zboczonym świecie aktorki Szczepkowskiej, najwyraźniej zamkniętej w musierowiczowskim symulakrum peerelowskiej inteligencji, ładna i bogata kobieta może być najwyżej kurwą. To chyba najbardziej mizoginiczny tekst, jaki poszedł w WO (i jeszcze te pogardliwe haha żarciki o tirówkach). A przecież nie każda Barbie jest bogata. Bogate są lalki bogatych dzieci, które dostają Barbie, domek i samochód, a w przyszłość wejdą pewnie z dobrą szkołą i mieszkaniem od rodziców. Te biedniejsze same szyją ciuchy dla swojej jedynej lalki i wiedzą, że mogą liczyć głównie dla siebie. Głupie dzieci będą się nimi bawić w głupi sposób, niegłupie w niegłupi. Jedne z klocków zbudują domek, inne będą klockami rzucać w kolegów. I chyba zabawa Barbie jest lepsza niż zabawa sztucznymi niemowlakami. Ale najgorsze, że robiąc risercz do tej notki odkryłem stronę z linią Barbie dla kolekcjonerów. I teraz koniecznie muszę sobie kupić to:  I to. I to. I to. I... Aaaaa!!! 