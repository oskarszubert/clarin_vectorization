Dzień trzydziesty drugi.  Co sprawia, że zrywasz kontakty z ludźmi, pyta pani kominkowa, która nie odróżnia blogowania od psychoterapii. Różnie to bywa, czasem po prostu, tak jak to było z Kevinem, coś się kończy, umiera; ja czuję, że poszedłem dalej, a on gdzieś tam został, zagubiony w swoim małym świecie. Ale nadal ma tam kumpli, więc nie jest mu źle. Ale chyba większość rozstań wynika z uświadomienia sobie błędów młodości; kiedyś byłem naiwny, mniej rozumiałem. Tak było z Rafałem - to była dość krótka, ale intensywna znajomość; do dziś czuję się oszukany i w pewnym stopniu wykorzystany - był starszy i tak ładnie opowiadał o tym, jak miłośnicy fantastyki są niepoważani przez tych głupków z mainstreamu, a przecież zajmują się poważnymi sprawami, o których tamci nawet nie chcą się zająknąć. To było w 1995 i nie tylko ja dałem mu się nabrać. Niektórzy są nabrani do dziś.  Młode nerdy w ogóle są podatne na manipulacje - ktoś zaprasza do siebie, żeby pokazać kolekcję animowanych komputerowo dinozaurów, a potem ani się spostrzeżesz, a on sączy ci do uszka rasistowskie i seksistowskie brednie. Tak, Michael, mówię o tobie; choć mnie nie usłyszysz, bo nie żyjesz; ale dla mnie martwy byłeś już dużo wcześniej.  Mimo zerwanych kontaktów po niektórych wciąż mam dużo pamiątek; przeglądam je czasem, gdy dopada nostalgia. I przez chwilę myślę sobie, ciekawe, co porabia teraz Orson, ale to jest naprawdę bardzo krótka chwila. Nie wiem, co będzie z Jackiem. Od kompletnej fascynacji do lekkiego poczucia niesmaku; wciąż słucham, co ma do powiedzenia, bo mówi o ciekawych rzeczach, ale coraz mniej z tego czerpię przyjemności.  Nic nie może przecież wiecznie trwać. 