Artykuł Wojtka Orlińskiego, mimo podwójnego pierdolnięcia w tytule (MAŁPA i RYM, brawo redakcja), jest bardzo fajny; czytając o historii spamu przypomniałem sobie stare czasy, kiedy założyłem sobie pierwsze konto mailowe michio@kki.net.pl (KRAKOWSKI MIESZCZAŃSKI INTERNET). No i mam tego maila, i oczywiście nikt do mnie nie pisze, bo niby skąd; dopiero po jakimś czasie Krzyś S. przysłał maila z jakimś hentajem Sailor Moon, co dokładnie pamiętam, bo zapisał go w formacie .bmp, czyli bez kompresji, przez co ściągało się długo, żrąc cenne impulsy TPSA, myślałem, że go zabiję. Ale właśnie mam maila, nie odkryłem jeszcze usenetu i nikt do mnie nie pisze. I nagle - jak ja się wtedy ucieszyłem - dostałem spam reklamujący jakąś chińską stronę porno!  A teraz co - pinćset strumieni, bliplogów i ścian; ale żeby coś ucieszyło, to już niekoniecznie. 