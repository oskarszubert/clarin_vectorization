Dzień trzydziesty.  Pani kominkowa dziś radzi być sobą - znaleźć sobie jakieś drobne dziwactwo odróżniające mnie od reszty. Za przykład podaje kogoś, kto lubi zgniatać skorupki jajek po zjedzeniu zawartości; ja jak jem jajko na miękko to lubię po wyjedzeniu białka i żółtka włożyć skorupkę do kieliszka do góry nogami, i sobie rozbić łyżeczką jakbym miał drugie. Z innych rzeczy, które lubię, to lubię wieczory, lubię się schować na jakiś czas i jakoś tak, nienaturalnie, trochę przesadnie, cytować piosenki w reakcji na różne słowa klucze. Lubię też czasem, gdy jadę autobusem, podsłuchiwać gimnazjalistki (bo mówią o najciekawszych rzeczach, gimbusy gadają tylko o grach on-line albo sporcie, inni ludzie nic nie mówią); i dzisiaj sobie właśnie tak jechałem i przysłuchiwałem się konwersacji czterech dziewcząt, włączając się w myślach, np. - Ja to miałam kiedyś grzywkę.- Ja też, wszystkie miałyśmy grzywki.- Nawet Monika? Niemożliwe!- Mnie to została już tylko grzywka - wtrącam się. A potem jedna robi taką minę jak  i mówi "a wiecie co to znaczy spam? MIELONKA KONSERWOWA" - haha serio? - No pewnie, że wiem, pokazać ci piosenkę Monty Pythona - wymądrzam się w myślach. A potem sobie uświadamiam przykry fakt: pochodzę z czasów, kiedy "spam" faktycznie oznaczał mielonkę, a nie niechcianą pocztę elektroniczną i na chwilę robi mi się nieco smutno. 