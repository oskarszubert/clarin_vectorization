Trailery kłamią, a najbardziej kłamią stare trailery. Lektor zachwalający "Podbój Planety Małp" wkłada dużo serca w sprzedanie filmu, który był słaby; bo musiał być słaby. Każda kolejna część cyklu "Planeta Małp" miała coraz skromniejszy budżet, co odbijało się na jakości - np. większość aktorów grających małpy nosiła nieruchome maski. "Podbój" to czwarta część, kontynuacja "Ucieczki z Planety Małp", którą zrobiono metodą "na Terminatora" (antycypowali!) - przenosząc małpich bohaterów w czasie do współczesności. Odpadają koszty drogich dekoracji; poza tym kontynuacja serii nie była by możliwa na planecie małp z powodów wydarzeń z końca drugiej części, tj. rozjebania owej planety. Fatalny pomysł - pokazać to, co w pierwszej części było ledwie zaznaczone - pochodzenie inteligentnych małp. Na braki finansowe nałożył się brak wyobraźni, co zaowocowało (trzymającą się wszystkiego, tylko nie kupy) historią o pladze, która wybiła psy i koty, co sprawiło, że ludzie zaczęli przysposabiać sobie małpy. I one od tego przebywania z ludźmi się lekko uczłowieczyły, jak Tytus de Zoo, więc zaczęto je wykorzystywać jako niewolników. Po czym przyszedł Cezar, syn wspomnianych małpich temponautów, i zrobił rewolucję.  Srsl.  Kolejna - i ostatnia - część była taka przykra, że staram się o niej zapomnieć.  Potem przyszedł Tim Burton i zrobił rimejk; bardzo ładny (głównie z powodu Heleny Bonham-Carter w przebraniu małpy, na które go zresztą wyrwała), ale raczej bez polotu, odchodzący zupełnie od mitologii oryginalnego cyklu, i z kompletnie z dupy wyjętym twistem na zakończenie.  Zapomnijcie o tym wszystkim.  Bo wreszcie doczekaliśmy czasów, w których technologia trenowana na gollumach i avatarach pozwala na stworzenie pięknego, realistycznego widowiska o początkach małpiej rewolucji. Pomysł na "Rise of the Planet of the Apes" jest genialny w swojej prostocie - oto szympansica zyskuje ponadprzeciętną inteligencję w skutek testów nad lekiem na Alzheimera. I właśnie ten pomysł, jakże różnych od Tytusowego wygłupu z czwartego odcinka, sprawił, że wybrałem się do kina.  Ale nie byłem gotowy na tak piękny i wzruszający film. Obejrzyjcie koniecznie. Świetna historia, fajna postpotterowa rola Toma Feltona, dużo sprytnie powtykanych smaczków dla fanów cyklu (to ja). I ładunek emocjonalny, który przyćmił ostatnio oglądane filmy; ani odkrywający silną wolę Green Lantern, ani pokonujący słabości Kapitan Ameryka nie mają startu do małpy imieniem Cezar. 