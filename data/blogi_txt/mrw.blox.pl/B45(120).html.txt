Dzień dziewięćdziesiąty szósty.   Podsłuchuj i zapisuj, radzi pani kominkowa. Kiedyś konkurs na bloga roku wygrał (albo wszedł do finału) blogasek z historiami pacjentów jakiejś placówki; strasznie mnie to zniesmaczyło; kraść komuś narrację, kiedy czasem nie ma nic więcej. Także do pomysłu pani kominkowej podchodzę z rezerwą. Wrzucę więc parę "szitmajsejów", jakie zasłyszałem tu i tam: GEJE Obejrzałem "Obywatela Milka" i ja rozumiem, i nie mam nic przeciwko gejom, ale trochę sami są winni, po co się tak obnosili i prowokowali. Że jaka homofobia, że ja się obnoszę ze swoim? Chyba głupi jesteś. TOTEK Odkąd jest system komputerowy to losowania są ustawiane, oni się łączą z centralnym komputerem i tak to ustawiają, żebyś nie wygrał, dlatego zawsze sam skreślam.  KRYZYS Teraz biednym jest źle, bo jest kryzys, a bogaci są nadal bogaci. Jak nie było kryzysu, to biednym się lepiej wiodło, to wszystko przez kryzys. A skąd się wziął kryzys? Spisek banków! W "Newsweeku" pisali. KOTEK Najlepsza metoda na sprawdzenie, czy mięso jest dobre, to podanie go kotu. Jak będzie pełne chemii, to kot tego nie tknie! 