Takiego "Neuromancera" przeczytałem kilkanaście lat po premierze. Książki Philipa K. Dicka z poślizgiem sięgającym kilkudziesięciu lat. Itd., itp. Filmy, które oglądałem w latach osiemdziesiątych trafiały na ekrany miejskiego kina z kilkuletnim opóźnieniem. Straszne!Dzisiejsza rozwydrzona młodzież dostaje ataku apopleksji, jeśli premiera Transformersów jest przesunięta o kilka miesięcy względem amerykańskiej. Wszystko musi być teraz, zaraz, równo z premierą w Los Angeles. Ta sama niecierpliwość jest też jednym z fundamentów "wojen napisowych" (drugim, ważniejszym, jest panujące wśród internautów - głównie utrzymywanych przez rodziców lub państwo - przekonanie, że w przypadku kultury za nic nie trzeba płacić, bo się należy. Nie zgadzam się i jestem za zdelegalizowaniem ad- blokerów). Tzw. "prawdziwi fani" Harry'ego Pottera tną sobie żyły, nie mogąc poczekać jeszcze pół roku (co mnie dziwi, skoro czas oczekiwania między VI i VII tomem po angielsku jest pewnie równy tej przerwie między polskimi tomami) - zbawcami niedoszłych samobójców mają być tłumacze-piraci, traktowani przez piewców tzw. "kultury 2.0" (która, z tego co widzę, ma polegać na wolności słowa - rozumianej najwyraźniej jako "free beer". Sorry, ale taka freedom of speech won't feed my children) jako współcześni Robin Hoodzi. Wolę się trzymać tego semantycznego nadużycia, czyli nazywania ich współczesnymi piratami.A przecież nic nie stało na przeszkodzie, by cieszyć się ostatnim tomem Pottera w dniu światowej premiery. Empiki i merliny dostarczały tom prosto do domu. Jeśli chce się korzystać z dobrodziejstw globalizacji, to wypada znać obowiązujący lingua franca. 