Przez zaczernione półki w empiku powoli wraca mi cynizm, więc wczoraj nie mogłem się powstrzymać i do szeregu czarnych okładek tygodników przełożyłem "Back 2 Black". A dziś w skrzynce na listy znalazłem najsmutniejszy spam świata:  Wszystko w black white, nawet zwykle kolorowe żelmisie luzem 9,99 za kilo w promocji 8,99, co jest już galopującą żałością. Uśmiecha się do mnie czarno-biała modelka w czarno-białej koszuli nocnej damskiej 100% bawełny, rozm. 36/50, oferta specjalna do wyczerpania zapasów 14,99, a stronę wcześniej czarno-biały Red Bull ogłasza się hasłem "W WIOSENNE DNI, LEĆ DALEJ ZA MNIEJ". Kapitalizm zwiesza się na żałobie, a cisza panująca w hipermarketach i makdonaldach, odkąd wyłączono muzyczne szczekaczki-napierdalaczki, z jednej stroni koi, z drugiej przeraża: nagle słychać o czym rozmawiają inni ludzie. 