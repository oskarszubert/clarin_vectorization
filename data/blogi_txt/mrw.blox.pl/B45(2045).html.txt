A w Międzyzdrojach jest Amber Hotel, a przed nim chodnik, a na tym chodniku nasze gwiazdy odciskają swoje małe rączki w mosiądzu, chyba, że to jest Wajda Andrzej, to ma taką kupę odlaną, albo Zanussi Krzysztof, który ma taką kupę odlaną, że kanciasta, jak kryształ; albo Hoffman Jerzy, co ma taki krzyż włochaty.  A nie, to miecz i ogień na nim, taka subtelność przekazu. No i są też posągi -- Starego Machulskiego, Kolbergera i Gustawa Holoubka. Ten pierwszy stoi, można się przytulić, drugi siedzi przy stoliku, a ten trzeci przycupnął sobie na ławeczce.  I właśnie Holoubka obsiadła nadmorska stonka, czyli szkolna wycieczka i pykają sobie focie. I jeden synek mówi "a mój brat to ma zdjęcie, jak mu wkłada palec do nosa!"  I naraz wszyscy wkładają mu palce do nosa, a wtedy taki wielki dowcipny kolo, co stał obok, powiedział "Tylko mu smarków nie wyjadajcie", i oni się cieszyli, bo dzieciaki to śmieszą takie rzeczy jak kupa, pierdy, smarki itp.  Ten dowcipny kolo to byłem oczywiście ja.  A potem podszedłem do Gustawa, złapałem go za uszy i potarłem, mówiąc "jak się go potrze za uszy, to się będzie miało szczęście". I odeszliśmy parę kroków, patrzymy, a tam nauczycielka/opiekunka podchodzi do Gustawa i co? Oczywiście, trze go za uszy.  No bo co szkodzi, skoro przynosi szczęście, tylko głupi by nie potarł. Myślenie magiczne jest silne w narodzie, w końcu to katolicki kraj. 