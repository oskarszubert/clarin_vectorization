Najpierw jest tabletka, żeby usnęła. Potem zastrzyk, żeby się już nie obudziła. A potem cichy grób w lesie, obok zmarłej wcześniej przyjaciółki.  Wcale nie miała z nami mieszkać, była tylko "na przechowanie" - ruda wystraszona kulka mieszcząca się w dłoni, którą rosyjski handlarz spryskał perfumami, żeby się lepiej sprzedała. Przyszła późno, gdy role były już rozdzielone - matka (nie biologiczna), potulny samiec i samica alfa. Przez pierwszych kilka lat trzymała się na uboczu, tak jak i pod koniec życia, które spędziła z godnością, chodząc samodzielnie do toalety i na coraz skromniejsze posiłki. Trzymała się z dala, więc zamieszkała ze mną. Zasypialiśmy razem, w zamkniętym pokoju - gdy chciała wyjść w środku nocy, budziła mnie delikatnym drapaniem po twarzy. Jak się wyprowadziłem, przeniosła się do mojego brata. Ale wciąż mnie poznawała, kiedy wpadałem z wizytą. Miała taką jedną szajbę, tylko ona, ze wszystkich których znam. Stąd wiedziałem, że nawet gasnąc pozostała sobą. Miała na imię tak jak jej matka - Iris. Ale mówiliśmy na nią Ruda. 