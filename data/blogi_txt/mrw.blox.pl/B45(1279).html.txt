Poczucie humoru moje i Kuby Ćwieka jedzie w różnych wagonach, wiecie, jak są te składy nocne, że pół pociągu w Poznaniu odczepiają i wiozą do Warszawy, a reszta leci na Przemyśl. No i Kubę wysadzili gdzieś na wiejskiej stacji między wczesnym Monthy Pythonem, a późnym Kevinem Smithem, mnie zaś bawi poprawny politycznie metahumor.  A może po prostu jestem małym skwaszeńcem, nie?  W każdym razie nie jestem targetem zabawnych felietonów Ćwieka ukazujących się w Nowej Fantastyce, ani mnie one ziębią, ani grzeją. Tak było do czasu, kiedy Kuba pierdolnął bombę memetyczną i szambo wybiło w internecie. Popełnił bowiem felieton o fikcyjnej porno-parodii  Wiedźmina pt. Bitcher. Skan z magazynu krąży po internecie i wszyscy są like "whoa niesamowite, jaką karierę robi Wiedźmin".   Nienawidzę internetu. Ludzie, serio, nie potraficie poznać słabego szopa, nawet jak siądzie wam na twarzy? Znaczy ja rozumiem wyalienowanie grafika, który musi szybko coś machnąć w trybie produkcyjnym, ale są jakieś granice chyba? Dobry dowcip musi być dobrze opowiedziany - Digital Playground nigdy nie puściłoby na rynek tak paskudnej okładki (nawet biedackie mockbusterowe wydawnictwa mają zawsze dobre okładki, bo tym się sprzedają). Zobaczcie, jak wyglądają ich "Piraci":  No więc powtarzam, rozumiem realia i nie oczekuję jakiegoś mistrzowskiego photoshopa, ale dlaczego ten nieszczęsny "The Bitcher" ma taką straszną kompozycję? Czy to taki problem wyśrodkować logotyp? Zaznacz warstwę, ctrl-a, kliknij ikonkę align na górnej belce, tada. Jako bloger obywatelski zrobiłem zresztą eksperyment - narzuciłem rygor czasowy (nie dłużej niż godzina) i ograniczone zasoby i sam zrobiłem taką okładkę:  Daleko jej do doskonałości, ale nie uważam też, żeby była zbytnią abominacją. Jak widzicie, nie ma na niej Sashy Grey - każdy, kto choć trochę interesuje się popkulturą wie, że panna przeszła na emeryturę. Z katalogu Digital Playground wybrałem jakąś rudą pannę, żeby mogła udawać Triss. Yennefer, w którą wedle Kuby miała wcielić się Sasha, nie występuje z tego co wiem w grze. A tylko parodią gry - a nie luźnymi adaptacjami opowiadań, jak w rzeczonym felietonie - mógłaby być produkcja porno. Z tej przyczyny, że to gra, a nie książki, weszła do jako takiego mainstreamu.  I to są takie drobiazgi, które wpływają na to, że dowcip jest opowiedziany dobrze. Bo czy jest śmieszny czy nie, to już nie moja brocha. 