Jeśli komuś jest przykro, że jego blogaska nie ma na liście "Przekroju", to wygrzebałem odpowiedni cytat z Wilqa: "Gondor to dobry glina. Twardy glina. Powiedział mi kiedyś: Wilq - nie czytaj Przekroju. To jest gazeta, na którą nawet szkoda by mi było się odszczać. Taki jest twardy".  A propos parcia na papier - u Radkowieckiego mały komentarz w sprawie konkursu "Wydamy ci bloga".  Zgodnie z przewidywaniami właściciela "Zsypu" wygrał pamiętniczek gospodyni domowej; pozwoliłem sobie zauważyć, że niczego innego nie kupi generał publiczny, biurowa klasa średnia i pokolenie enka. Jakże się myliłem! Zapomniałem przecież o Polsce!   Inne wcielenie publicysty znanego z książek i tekstów prasowych − jeszcze bardziej kąśliwe i bezlitosne w negliżowaniu głupoty, obłudy, zadęcia i małości polskich elit. Wybór felietonów „szybkiego reagowania” ze stron Interia.pl. Salon24.pl. niezalezna.pl i rp.pl. − zwięzłych i ostrych, pisanych żywym językiem, mimo aktualnej tematyki ponadczasowych. Zgadzam się! Np. propagowany dziś przez Ziemkiewicza mem "pedały nienawidzą kobiet i promują chude modelki" słyszałem jakieś piętnaście lat temu; zakładam, że usłyszę za kolejne piętnaście, gdy wybiorę się na wakacje do Strefy Specjalnej utworzonej przez litościwą Unię dla niedobitków korwinizmu.  Autor tropi mendy i upiory codziennego magla, a polskie horrory, skandale i hańby pokazuje jak na widelcu z odważną zaczepnością. Z brawurą nokautuje podejrzane mity i okrzyknięte niepodważalnymi autorytety. Smakowity kąsek dla wielbicieli dobrej publicystyki! I tu dochodzimy do sedna: dlaczego bezsensem jest wydawanie blogów drukiem. Drukiem można wydać klasyczny dziennik Passenta, ale nie rewolwerowe blogonotki. Prawdziwy blog jest żywym organizmem (już nie mówię o tubach i obrazkach), notka to często tylko baza dla dużo ciekawszej treści "pod belką": komentarze, trackbacki, memy i linki. Przecież blog Ziemkiewicza jest niczym bez komcia użytkownika o nicku eli.wurman "100% racji, panie redaktorze" albo trollowo podrzuconego linka do komiksu Slow Beara, w którym widać, jak "autor tropi mendy". Ale klient się znajdzie: dziwnym zresztą nie jest, że na stronie wydawcy "... w sieci" jest również zapowiedź książki niejakiego Wawrzyńca Pruskiego. 