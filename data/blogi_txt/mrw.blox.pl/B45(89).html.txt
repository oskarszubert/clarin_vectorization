Dzień sześćdziesiąty siódmy.  Opisz swój dzień. A potem co, może wakacje? I jeszcze list do przyjaciela? No dobra, to może najpierw przeżyję ten dzień, a potem go opiszę (bo wczoraj nic nie robiłem!). Update -- wieczorem.  [JESZCZE WSTAWIĘ ZDJĘCIA!] Już! No więc dbając, żeby blog był ciekawy, postanowiłem ten dzień spędzić za granicą, czyli w najbliższej europejskiej stolicy. Choć nie lubią jej trockiściUnia bardzo fajna jest!Można wyjechać do pracyAlbo na Oktober-fest! na melodię ody do radości. Hej Polaku rumiany, spod flagi buraczanej, pół czerwonego, pół cukrowego, słodziaku barszczowy, co robisz w to piękne święto, czy przypniesz sobie kotylion? Nie-e, to dobre dla Warszawiaków, słoików farbowanych, ćwikła z chrzanem, trzy pokolenia konserwowych. My tu, proszę pana, w pogodne dni widzimy z brzegu fernzejturm, ja do 1989 mówiłem "die Banane", bo nie wiedziałem, że jest na to polskie słowo! No i stoję jak głupi w kolejce do konduktora, bo moi krewni-pastewni przecież nie usiedzą w miejscu i nie poczekają z zakupem biletu do obchodu, skoro mogą stanąć w kolejce w kolejce, Xzibit klepie się po udach, INCEPCJA. A ja dziś akurat wsiadłem na PANIC STATION i na widok tego biało-czerwonego pociągu w pociągu dołączam się do zabawy, bo cztery euro po euro w dłoni już mnie parzy, choć jest zawinięte w dwa banknoty, i stoję, i stoją przede mną, pięć osób, a za mną już drugie tyle, szaleństwo. I wtedy machina blokuje się, gdy jeden z podróżnych płaci kartą. Co się wtedy zaczyna dziać, że też państwo tego nie widzą, otóż zaczyna dziać się Polska, za oknem przystrzyżone pola, klękające jelonki i ekowiatraki, a w środku - ruchoma ambasada kraju, który wydał Papieża Wałęsę i Margaret Thatcher też by wydał, gdyby tylko mógł. Więc grubasek, o którego zacięty bój tyczy łysina i siwizna, który wcześniej "a państwo to już byli zagranico" i "o rety chodzą z karabinami i sprawdzają", teraz tłumaczy młodej obfitej, że wiadomo, DDR, a może oni chcą nas tu zagazować, i że to Polacy powinni wozić Polaków do Berlina, a w ogóle to nie wie pani, czy tam są parkingi? A ona wtóruje, i jeszcze zaczyna wołać "sznela, sznela!" Maszyna się nie odcina, a tu już przesiadka, więc hyc, zanim się połapią nooby, wsiadam do następnego pociągu, Karina idzie zająć miejsca, a ja szybciutko kupuję bilet u sympatycznej konduktorki. Siadam, wyciągam iPada i zaczynam pisać, a obok Karina za pierwszym razem przechodzi planszę w Angry Birds na ajfonie, na której utknąłem pół roku temu. A potem był Berlin, pełen rodaków, jeszcze na schodach ruchomych w plecy wbiła mi torebkę cwana baba, która w Szczecinie werbowała frajerów, żeby się jej zrzucili na grupen B-B-Ticket, wciągnęła parę studencin z Norwegii i dobrze im tak, chcieli przysknerzyć na dwa euro, to niech mają za swoje. Pod bramą Branderburską dziewczyna zbiera podpisy w sprawie osób niesłyszących, jacyś ludzie odmawiają jej obruszeni, a potem komentują - zgadnijcie po jakiemu - "jeszcze podpiszesz, a potem kredyt będziesz miał". Szybki plan na dziś - muzeum filmu. Czwartek, więc muzea państwowe po 16 są za darmo. Mamy więc czas, żeby pokręcić się bez celu, wciągnąć wcale nie currywursta, tylko wielką golonkę z kapustą:  Mały szoping na Aleksie i w centrum Arkady na placu Poczdamskim, spacery, focię z Marksem i Engelsem (turystka z Polski prosi mnie pograniczniackim, żeby zrobić jej zdjęcie w takiej samej pozie) i takie tam.  Muzeum jest cudne, zwłaszcza elementy interaktywne, ekspozycja poświęcona Metropolis (w tym fotos wielki na dwa piętra, dokument z epoki "Metropilis w liczbach", strasznych liczbach, gdzie figuruje np. stu "negros", okraszone jest to karykaturą rodem z Tin-tina lub reklamy Majewskiego) i sala Marleny Dietriech. Wrażenie robi sala z filmowymi dziełami nazistów, przypominająca kostnicę - żeby obejrzeć dokumenty i fragmenty, trzeba najpierw otworzyć jedną z kilkunastu szuflad. Na wierzchu jest tylko makieta stadionu olimpijskiego i fotografie ludzi filmu zamordowanych przez hitlerowców. Można zobaczyć też płaszcz kapitana U-Boota z "Das Boot" i okropne portki Loli, w filmie nie zauważyłem, bo szybko biegła, a teraz nie mogę odwidzieć.  W sali telewizyjnej - ekspozycja, która mnie zasmuciła. 40 lat niemieckiej wersji Ulicy Sezamkowej.﻿ Okradziono nas z dzieciństwa. Co tam dużo mówić, porównajcie to i to. W gablotce leżało kilka numerów magazynu dla dzieci "Ulica Sezamkowa" z lat siedemdziesiątych. Pokazana była też strona z jednego numeru, a na niej zdjęcie gołego chłopca i dziewczynki z wyjaśnionymi różnicami. Wiecie, żeby nie edukować się po kiblach, piwnicach i krzakach. Pomyślałem o stanie edukacji seksualnej w naszym pięknym kraju i orzeł mi zaniemógł.  Ukoiłem ten smutek obowiązkową wizytą w Dunkin Donuts (zrobiliśmy dziś sporo kilometrów pieszo, więc miałem prawo do odrobiny szaleństwa). A potem wróciliśmy i co tu się dzieje, jakieś orły z czekolady, nic nie chcę o tym wiedzieć.  A wam jak minął dzień, drodzy blogoczytacze? 