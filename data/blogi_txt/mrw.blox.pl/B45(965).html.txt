Polsat zrobił niespodziankę i dziś rano puścił "Kota w butach" (Nagagutsu wo Haita Neko) z 1969. Urocza ramotka, ciekawa z kilku powodów: jest to pierwsze anime, jakie trafiło do Polski (w 1972, zapewne w efekcie zdobycia przez film nagrody w Moskwie), a animacją i storyboardami zajmował się sam Hayao Miyazaki (przy filmie pracowała również jego żona, Akemi Ota), napisał też mangę na podstawie filmu. W późniejszych dziełach mistrza widać ślady kota: końcowa walka i motyw porwania księżniczki stały się podstawą genialnego "Lupin III: Castle of Cagliostro" (który z kolei stał się inspiracją dla disnejowskiego "Mysiego Detektywa"). Zrealizowana przez wychowanków Miyazakiego "Kocia wdzięczność" zawiera kilka parodystycznych nawiązań do "Kota...". Ale i sam film jest niezły (żal, że kiepski dubbing) - klasyczna baśń została niegłupio wzbogacona: tytułowy kot w butach imieniem Pero, muszkieter i obrońca słabszych, jest ścigany przez trzech kotów- assasinów, wysłanników kociego królestwa. Pero okazał bowiem litość myszy - zamiast ją zjeść. Wdzięczność mysiego ludu pozwala wprowadzić w życie znane z baśni fortele (jak namówienie wieśniaków do udawania przed królem, że pola są własnością Pierre'a - w filmie nie chcą kłamać, ale Pero terroryzuje ich przy pomocy mysiej armii gotowej zeżreć całe plony).  Przygody Pero cieszyły się dużą popularnością, stał się nawet maskotką studio Toei. Za tydzień Polstat pokaże jeden z sequeli "Kota...", opowiadający o jego podróży dookoła świata. 