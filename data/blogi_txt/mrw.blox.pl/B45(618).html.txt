Podejście Wojtka i Marcelego (also: this, this) naprawdę mało się różnią - jeden nie korzysta z fejsa z powodu przeszłych i przyszłych naruszeń, drugi korzysta, ale za firewallem avatara. Dla mnie Facebook jest przede wszystkim narzędziem do spamowania swoimi wypocinami - lądują tam powiadomienia o nowych notkach i innych tekstach. Sprawdza się także jako organizer siatki znajomych (i zbierania pokemonów). Nie korzystam zbytnio z możliwości flejmowania czy czatów, bo obie te funkcje na fejsie są ulotne i niewygodne, a ja nie lubię, jak mi memy idą w zlew. Od czato-mikroblogowania mam blipa i styka. Zdjęć poza okazjonalnymi wrzutami na blogaska w sieci i tak nie umieszczam. Do założenia konta zostałem namówiony podstępem w maju 2009 (między jedną fajką a drugą Kuba Wandachowicz powiedział, że wszystkie fajne dziewczyny już mają), ale nie żałuję:  to dzięki fejsowi spędziłem uroczą noc w Krakowie - kliknąłem, że wezmę udział w Coke Music Festival, na co odezwał się stary usenetowy znajomy i zaproponował spotkanie; to dzięki fejsowi w prosty i wygodny sposób wysłaliśmy Lema w kosmos - grupa pozwalająca na legalne rozsyłanie wiadomości do dużej liczby ludzi naraz okazała się do tego celu bardzo przydatna; sprawdza się także jako agregator newsów od piosenkarzy itp. czy powiadomień o koncertach.  W przeciwieństwie do Marcelego na fejsie jestem sobą, ale ja od dawna nie wierzę w prywatność w internecie. Odkąd Michnik sprzedał moje konto mailowe Googlom, jacyś spocenie flanersi i ich roboty czytają moje maile. Mój avatar, którego przygody poznajecie na tym blogasku, w znacznym procencie odpowiada realnemu mnie. Uważny czytelnik wie zatem, jakie buty noszę i które kawałki ciała mi wycięli. Nie przejmuję się, bo i tak ginę w szumie. 