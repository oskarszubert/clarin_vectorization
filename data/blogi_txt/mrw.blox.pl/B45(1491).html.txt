Najpierw mnie ten budynek z fasadą, która nie jest prawdziwą fasadą, a jedynie wyobrażeniem, czym może być fasada -- zasmucił, a potem wydał ciekawy. To w sumie jest piękne, jakby wyjęte z gry komputerowej z lat 90., tekstura nałożona na prostopadłościan.  Przypomniało mi się opowiadanie s.f. pt. "Manhattan Skyline", którego nie napisałem jakieś 10 lat temu. Głównym pomysłem było osadzenie akcji w świecie w całości pokrytym rzeczywistością rozszerzoną -- tak, że w realnym świecie pozostały np. tylko białe ściany, pokrywane wirtualnymi teksturami i wygodne, pozbawione właściwości ubrania, na które sprzęg od AR nakładał zakupione w wirtualnych sklepach fantomy ciuchów. Przewidziałem w nim nie tylko fakt, że ktoś będzie wydawał prawdziwy pieniądz na nieistniejące ciuchy dla avatarów (np. jak w "Playstation Home"), ale i ten piękny blok ze zdjęcia.  Fabuła była zaś phildickowym dramatem małżeńskim, więc chyba nie ma sensu tego kończyć. 