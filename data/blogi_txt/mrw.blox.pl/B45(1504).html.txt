Człowiek zjadł psa - rozpacza komentatorka "Polityki". I to za nasze podatki robią z kotów torebki - wtóruje dziennikarka z Pardonu (ludzie, że ja dożyłem czasów, że się płaci ludziom za STRESZCZANIE BLOGASKÓW), zainspirowana korwnistycznym rantem Łysakowskiego (po prostu uwielbiam czytać o "sztuce współczesnej" w wykonaniu ludzi o wrażliwości ameby). Ojejuboziu. Oczywiście, za nielegalny ubój i urągające, niehumanitarne warunki należy tłuc, tak samo jak i walczyć z kretyńskimi przesądami, ale reszta jest dość nieładną emo-jazdą. Nasza kultura nie jest jakoś lepsza od kultur, w których się zjada psy. A w polskiej tradycji pies nie był przyjacielem i towarzyszem, tylko narzędziem do szczekania (zapraszam na współczesną wieś). Rozczulanie się nad psim smalcem wobec powszechności smalcu ze świnek jest hipokryzją. Świnia, wbrew temu co mówi Jules, też ma osobowość. Albo kogut. Parę miesięcy temu pewien człowiek zabił w gniewie znajomego, który pożarł jego ukochanego kogutka, przyjaciela i towarzysza od lat. Co roku robimy holokaust karpiom, które w Japonii są zwierzętami domowymi. Podoba mi się sztuka Tinkebell, ukazująca hipokryzję cywilizacji zachodu. Idąc przez życie w skórzanych adidasach nie należy odmiawiać sobie eleganckiej torebki z kota. 