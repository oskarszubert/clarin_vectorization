Zack wkroczył na bardzo grząski grunt, wrzucając na ekrany watchmeńskich telewizorów popkulturowe kawałki z "naszego" świata, bo nie ma niebieskiego wała, że takie różnice w historii nie wpłynęłyby na twórczość. Zatem o ile Ridley Scott faktycznie nakręciłby applowską (a może veidtowską?) "1984" w świecie "Strażników", to w 1982 na pewno nie byłoby premiery "Blade Runnera".  Bo Philip K. Dick w kraju trzeciej kadencji Nixona siedziałby w cichym i spokojnym miejscu, a nie sprzedawał prawa do ekranizacji swoich książek. Co zatem Scott zrobił po "Alienie"? Prawdopodobnie "Diunę", do której się przymierzał. I nawet mógł do niej zatrudnić Sean Young. Ale kto by zagrał Paula? I czy na pewno? Drogę do ekranizacji "Diuny" i innych epickich s-f otworzył sukces "Star Warsów". Czy w tym świecie było miejsce na "Gwiezdne wojny"? Przecież popularność komiksów pirackich i przygodowych przesunęłaby epokę "Nowego kina przygodowego" o jakąś dekadę do przodu; Lucas nie nakręciłby SW, zajęty ekranizacją przygodowo-komediowego cyklu "Secret of the Monkey Island" z Markiem Hammilem w roli Guybrusha (który oczywiście nie nazywałby się Guybrush, tylko, powiedzmy, Luke Seawanderer). Cóż zatem zostałoby Scottowi? "Jądro Ciemności" (1982). 