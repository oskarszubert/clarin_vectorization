KATASTROFA SMOLEŃSKA 5 ZŁ. KALENDARZ -- TYLKO 2,50. Tyle samo w taniej książce kosztują "bajki", ale już gofry zaczynają się od trzech zyli w górę, jeśli ktoś reflektuje na suchego, w sensie, że bez pudru, dżemu, nutelli czy frużeliny; ale po komu suchy goferek? Kiedyś się w celu oszczędzenia wynosiło dżem ze stołówki, bo chleb, masło i dżem można było wciągać do oporu, i z takim małym dżemorem w plastikowym pudełeczku można było posmarować suchego gofera, tyle wygrać; ale to było 25 lat temu. Dziś wszystko wygląda inaczej, gospodarka niedoboru zastąpiona gospodarką masowo produkowanej tandety, nadmorskiego barachła, którego tematyka nawet nie musi zgadzać się z otoczeniem, to już nie czasy dmuchanych żaglówek i marynarskich czapek; portret Jana Pawła 2 w otoczeniu bursztynów i muszelek okazuje się naraz mistrzostwem kontekstu.  Kontekstu martwego jak oczy popsutego automatonu do soccera.  Ale to Międzyzdroje, gdzie sobie NAKUPOWAĆ jak nie tu? Michaśka, powiedz państwu! Biorę udział w wycieczce sentymentalnej, tym razem jako widz, zwiedzamy miasteczko domków letniskowych, gdzie działa się burzliwa młodość; polskie nadmorze składa się z nostalgii i smażonej ryby. W smażalni mieszkają koty; są grube.  Więc NAKUPUJMY sobie coś z młodości utraconej, więc np. biało-zielony wąż rubika, który miała kuzynka, można z niego złożyć wszystko, kwadrat, kulkę, penisa, pomnik JP2 i Serenity, najbrzydszy statek kosmiczny w historii. Albo takie tatuaże z kalkomanii. A potem na drugi dzień siedzimy sobie na ławce pod dworcem Dąbie, obok sklepiku z Pączki Piwo Papierosy; na scenę wtacza się podstarzały miłośnik tych dwóch ostatnich; żółta torba z netto i żółta broda; niebieskie najki i wieczna opalenizna, przycupnął sobie na betonowym słupku i spoziera, a to co widzi porusza neurony, małe ludziki z "Było sobie życie" człapią powoli do ośrodków mowy i zaczyna się, bełkotliwy, nieustanny flow, słowna sraczka jakby go młoda polska proza wyprodukowała, o czym? Nie wiem, nie sposób zrozumieć, aż dostrzega tatuaże z kalkomanii i martwe światło w mętnych oczach wyraźnie rozjaśnia się jak po kopie cukrowym. Andżelika... -- mówi -- Andżelika była tak wydziarana, i ramiona, i nogi, i znów trudno zrozumieć; zresztą pora się zbierać. 