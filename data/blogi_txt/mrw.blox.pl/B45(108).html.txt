Dzień osiemdziesiąty piąty.   Pani kominkowa porusza ważny temat wizerunku blogera; tego, jak by chciał być widziany, a jak jest widziany przez czytelników. Przez lata blogowania przyzwyczaiłem się, że kiedyś piszę coś na poważnie, wszyscy poza pięcioma osobami, które mnie znają myślą, że żartuję, a kiedy żartuję -- biorą na poważnie. Przegrywający flejma hejterzy wyzywają mnie od trolli i nic nie zmieni ich nastawienia. Taki już mój los i będę z tym handlował.  Zmieniać styl jest bardzo łatwo; to umiejętność, którą nabyłem w liceum, kiedy zobaczyłem, jak wypracowanie o "Władcy Pierścieni" (a może "Diunie"? Nie pamiętam, który z nas co pisał), które kolega napisał od serca, dostało tróję; wtedy stwierdziłem, że najważniejszy jest target (nie znałem wówczas słowa target) i zacząłem pisać pod nauczycielkę. To podstawa -- inaczej piszę na blogasku, inaczej w luźnym felietonie, inaczej w tekście dla nerdozy, inaczej dla mainstreamowców czy hipsterów; inaczej za pieniądze, inaczej do fanzinu.  Mogę być kim chcę -- np. rodowitym Warszawiakiem:   I tak dalej; jest tam trochę trolli trolujących trolli, ale i kilka wpisów na serio: wyobrażenia i uprzedzenia są tak silne, że ludzie gotowi są łyknąć każdą bzdurę (usprawiedliwia ich, że podobnych wpisów na tej stronie z okazji Słoiki Drama było więcej -- i na serio).  To ilustracja, że od stereotypów nie ma łatwej ucieczki; ktoś zafiksował sobie mój obraz jako "trolla lewaka" i co ja z tym mogę? ABR napisała o tym felieton przy okazji "Marszu Szmat". Jeszcze nad nim myślę, ale mam dwa wstępne wrażenia. Pierwsze, to że jest to okropny symetryzm w zdaniu Prawica jest ofiarą „Gazety Wyborczej" i wszechpotężnego liberalnego salonu; lewica jest ofiarą Kościoła i wszechpotężnego polskiego katolicyzmu, a obie strony przekonane są o omnipotencji swojego przeciwnika.﻿  A drugie jest takie, że za dużo gadamy o stylu; miejsce dyskusji zajęły metadyskusje, wszyscy się zachowują, jakby studiowali inżynierię memetyczną na Empire State College﻿. Byłem kiedyś na takiej konferencji o McLuhanie i wyniosłem z niej ważną wiedzę: to był troll, akademicki troll, który lubił sobie coś rzucić od czapy i obudować wokół tego teorię. I to jest bardzo fajne, i stymulujące intelektualnie, i zabawne. Ale trzeba mieć to na uwadze, kiedy się powtarza jego różne slogany, takie jak "medium jest przekazem"; został on tak bardzo UWEWNĘTRZNIONY, że nikt już nie dyskutuje o przekazie, wszystkich interesuje tylko medium i dawanie dobrych rad gejom, feministkom i maszerującym szmatom, bo gadanie o tym, czy "szmata" to dobre tłumaczenie słowa "slut" i czy ich ciuchy były dostatecznie wyzywające jest wygodniejsze od zajęcia się problem przemocy seksualnej. 