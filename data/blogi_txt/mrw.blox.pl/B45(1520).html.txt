Minęła północ, ostatnią kroplówkę odłączyli mi godzinę temu, więc powinienem spać, ale   zamiast tego leżę i chlipię w poduszkę jak mała dziwka po pierwszym kliencie. Na dzisiejszą noc wybrałem jedyny możliwy album, jaki mogłem: największe hity Davida Bowiego. Tak, śpię w   słuchawkach, nie tylko by zagłuszyć chrapanie koleżki z wyrka obok, ani stękania typka spod   okna, ale żeby zabić tę morderczą pseudociszę wypełniającą każdą noc. Szumy, szepty,   fosforyzująca soniczna szarzyzna. Chlipię w poduszkę nie tylko dlatego, że od trzech dni nie jadłem mięsa, co przecież   powoduje ścipienie najtwardszego macho, a co dopiero mnie, którego szpitalna wyprawka składa   się z szlafroka w kolorze ciemnej magenty (od taty), różowej Księżniczki i pakowanej próżniowo podróżnej gąbki w kształcie   Hello Kitty, o której mój druh Rafał był przekonany, że jej nigdy nie użyję, a tu zdziwko,   przyjacielu! Nie chlipię z powodu mojego smętnego losu, bo nie jest aż tak smętny, nie   chlipię też z bólu, bo kiszki na diecie herbaciano-sucharkowej stwierdziły, że chwilowo dadzą   spokój. Kojąca muzyka Davida też nie jest przyczyną, raczej ostatnią kroplą. Prędzej już   winić mogę podesłany przez kochanego Braineatera ("wytłumaczyli mi to czego nie potrafiłeś": jak złamać serce jednym ciosem) reportaż o/wywiad z Lady Gaga, po którym   stwierdziłem, że daremny jest mój trud i męczenie klawiatury, jakbym się nie napisał (do   granic zesrania), to w życiu nie napiszę czegoś równie piękniego o równie pięknym człowieku.         Ale pierwotnym powodem mojego emo jest ostatni odcinek "Ashes to Ashes". Jasne, że się   wzruszam na filmach; film, który strun nie trąca to jakaś popierdółka, a nie kino. Nie w   tym, że finał był wzruszający czy smutny (był), nie o to, że koniec i już nie będzie, nie   dlatego, że cały trzeci sezon zmierzał do tej nieuchronności, którą przewidziałem (możecie   się spytać Kariny, zresztą to żaden wyczyn), nie tylko, że zżyty z postaciami dostałem kopa   w obolałe od ramy szpitalnego wyra nerki, chociaż to wszystko jest prawdą. Philip K. Dick,   co zacytuje z pamięci, znawca kobiet i mężczyzn (lol), włożył kiedyś w usta tytułowego   bohatera znakomitej powieści "Płyńcie łzy moje, rzekł policjant" rozważania na temat tego,   kiedy mężczyzna może płakać. Cytuję z pamięci, więc niedokładnie: mężczyzna płacze np. z   powodu śmierci dziecka, albo zwierzęcia, nie z powodu przyszłości, nie z powodu przeszłości.   Czy jakoś tak. Na 4chanie lata mem "manly tears" określający łzy w sytuacji epickiej, jak   bohaterska śmierć lub coś, no wiecie, epickiego w swej epickiej epickości. Jak niesamowicie   pyszny hamburger. No więc koleś z Dicka pierdolił o tyle, że czasem człowieka dopada świadomość nieuchronności   i nie ma wała, żeby nie weszło w emo (ludzie trzymający emo na smyczy nonstop kolor to   zwykle psychopaci). No i mnie rozpierdala w drobny mak za każdym razem ładnie wykonana fantazja na temat życia po śmierci (jak w przezajebistym brytyjskim "Afterlife"), bo to jest   moment w którym kołki do zawieszania strzelają z hukiem i kaleczą drzazgami. Bo chciałbym,   chyba jak cała reszta ludzkości, żeby to była prawda, ale każdą komórką czuję, że gdy   gaśniemy, to zostaje tylko ciemność. I daremność tej fantazji, tej głupio ludzkiej nadziei   doprowadza mnie do melodramatycznego wzruszenia. Mało rzeczy wkurwia mnie równie mocno co księża chodzący po szpitalach. 