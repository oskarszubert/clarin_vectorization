Mem "palacze robią lepsze imprezy", który wypłynął pod poprzednim flejmem, jest po prostu zajebisty. Raz, że w ciasnej przestrzeni czynszowej kamienicy nie ma miejsca na imprezy - można sobie, owszem, wypić, pogadać, zagrać w singstara czy innego dedeera, ale robienie dyskoteki w mieszkaniu (w dzień inny niż Sylwester) jest przejawem ciężkiej bucówy. A dobra impreza, podobnie jak dobra rewolucja, bez tańca nie ma sensu. Student wybierając lokal pewnie się kieruje ceną piwa, człowiek o pewnej klasie szuka przede wszystkim dobrych beatów. Chodzimy więc z bandą tam, gdzie zawsze grają nasze ulubione kawałki. Albo tam, gdzie zawiadiacki DJ serwuje pyszne na żywca krojone mash-upy. Albo tam, gdzie można usłyszeć coś nowego i świeżego. Spytałem dziś znajomego DJ-a, co sądzi o zakazie palenia. Sam nie pali, więc jest za; dym w miejscu pracy mu przeszkadza. "Palacze podobno lepiej się bawią", mówię. "Bzdura", odpowiada, "jak byłem w Londynie, to było widać, że nie zmniejszyła się frekwencja w klubach, ludzie tam przychodzą dla muzyki". No bo gdzie mają pójść? I dokąd pójdą palacze robić swoje zajebiste imprezy, z dala od dobrego nagłośnienia i biegłego disc-szamana? Ale może dla kogoś "zajebista impreza" to takie studencko- akademikowe kiszenie się z petem i wódą między kiblem i łazienką, z późniejszą licytacją kto dalej piuknął. Każdemu jego porno, w sumie. 