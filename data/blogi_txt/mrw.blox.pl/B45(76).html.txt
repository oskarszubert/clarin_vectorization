Dzień pięćdziesiąty czwarty.  Czy jest coś, co ty kochasz, a wszyscy inni nienawidzą? pyta pani kominkowa, która napisała książkę o blogach, a w ogóle nie rozumie internetu. Jego piękno polega na tym, że nie istnieją już żadni "wszyscy"  - każdy wydumany fetysz czy pogląd może znaleźć sobie krąg zwolenników. W internecie nigdy nie jesteś sama.  Toteż trudno było mi znaleźć coś, co wymaga obrony z pozycji #foreveralone, ale udało mi się. Otóż uważam, że "Kochanie, zabiłam nasze koty" to najlepsza powieść Doroty Masłowskiej.   Nawet szalikowcy Masła podeszli do niej z rezerwą, oddając zaszczytne, podiumowe, ale jednak trzecie miejsce. Inni zmieszali ją z błotem, cytuję wycinki prasowe: "["Kochanie"...] przypomina kulkę z futra wyrzyganą przez bezdomnego kota, lepką i śmierdzącą resztkami ze śmietnika", "zamiast precyzyjnej konstrukcji otrzymaliśmy domek z kart, który rozleciał się pod ciężarem infantylnej fabuły", "najnowsza powieść Masłowskiej ma się do jej debiutu, jak Dziurdamer do Maasdamera [chodzi o gatunki serów - przyp. m.]", "Silny umarł - jest słabo", "Królowa skończyła się na Pawiu", itp. itd. w tym tonie.  Przeczytałem ją właśnie, na spokojnie, z dala od postpremierowych przepychanek, łamiących serca wywiadów i festiwali medialnych opinii. I co mogę powiedzieć - bardzo mi się podobała; poruszyła mnie. Jak zwykle nienaganna językowo, z rytmem, w który trzeba się wczuć (tak było i przy rapowanym "Pawiu"); cyniczny melodramat, którego wirtualne umieszczenie w zmyślonych USA tylko podkreśla uniwersalność alienacji; a gdy Masłowska prowadząc wątek podmorski uderza w rejestry fantasmagorii znanych z opowiadań Michela Fabera, jestem kupiony. To powieść przekraczająca granice pokoleniowe - autorka wedle metryki wpada do grupy millenialsów, ale ma dojrzałość przedstawicielki pokolenia X. Podobała mi się buraczana przaśność "Wojny Polsko-Ruskiej...", urzekła hip-hopowana warszawskość z "Pawia królowej", ale dopiero "Kochanie..." wzięło mnie po całości. Hier steh Ich; Ich kann nicht anders.﻿ 