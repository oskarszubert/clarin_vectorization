Po kilku latach prób i błędów kino 3D dojrzało.  Na początku, gdzieś w okolicach "Małych Agentów 3D", było zachłyśnięcie możliwością szokowania widza PRZEDMIOTAMI WYSTAJĄCYMI Z EKRANU; filmy tworzone w tym paradygmacie przypominały raczej seanse z symulatorów rozstawionych w nadmorskich miejscowościach; liczył się sam thrill. Zaskakująco dobrze przydało się to serii "Final Destination", slasherowi nastawionemu na pornograficzne pokazywanie fikuśnych zgonów - zakrwawione pręty czy szkło lecące w stronę widza dodały trochę nowej przyprawy staremu pomysłowi i jak już pisałem, bawiłem się na nich znakomicie. Ale to kino dla koneserów. Przełomem, który pokazał naprawdę-dobrze- zrobione-3D był oczywiście "Avatar". Poza pojedynczymi scenami Cameron unikał tu jarmarcznych sztuczek ciskania przedmiotami w widza - 3D służyło tylko dodaniu głębi, wzbogaceniu doświadczenia, tak jak kiedyś uczyniły to dźwięk i kolor. Twórcy "TRON:Legacy" użyli nawet tej samej sztuczki narracyjnej co w klasycznym "Czarnoksiężniku z Oz" - tam czarno-białe Kansas zostało skontrastowane z technikolorowym Oz, tu głębia pojawiła się dopiero po wejściu w wymiar rzeczywistości wirtualnej. "3D jak kolor" potraktowali również autorzy "Kowbojów i obcych" - żeby film wyglądał jak klasyczne westerny nakręcono go w 2D, w dodatku na taśmie filmowej. To zupełnie jak wybór czarnobiałego filmu w czasach panowania koloru - tak przecież swój pastisz zatytułowany "Młody Frankenstein" nakręcił Mel Brooks. Nie każdy film musi być w 3D, tak jak nie każdy musi być w kolorze. Ale zwiększenie puli dostępnych środków wyrazu powinno tylko cieszyć.  I co się stało dalej? Po sukcesie "Avatara" wszyscy się rzucili robić - lub sztucznie przerabiać na - filmy 3D. Co sprawiło, że wykres "fajności kina 3D przez lata" przypomina kształtem dolinę niesamowitości - pierwszym szczytem jest "Avatar", a dziurze leżą wszystkie trójwymiary klecone na chybcika w postprodukcji, jak burtonowska "Alicja w Krainie Czarów" czy "Starcie Tytanów".  Momentem, w którym na serio zrobiło się lepiej, w sensie, że aż Zwróciłem Uwagę, była premiera Transformersów 3. Internetsy jarały się wtedy przygłupią odpowiedzią jakiegoś cwaniaczka na list Michaela Baya. Reżyser prosił operatorów, by odpowiednio dopasowali jasność projekcji (ciemny obraz filmów 3D był jednym z najczęstszych zarzutów ze strony widzów). Nie wiem, czy zadziałała tu sugestia Baya i zareagowały kina, czy sam się przyłożył do przygotowania materiału - ale zarówno wykorzystanie technologii jak i obraz były doskonałe. Ostatnim zbyt ciemnym filmem, jaki pamiętam, był "Thor". Oglądane później "Green Lantern" czy "Kapitan Ameryka" nie sprawiały już żadnych problemów. Uważam, że kino 3D dojrzało; przyłapuję się na tym, że nie pamiętam, że film był trójwymiarowy; że nie był to element psujący immersję. Dobrze zrobione 3D poprawia wrażenia; dzięki głębi efektowne sceny akcji są jeszcze bardziej efektowne ("Green Hornet", "Priest", "Trzej Muszkieterowie"﻿).  Pamiętam za to piękne sceny, których nie dałoby się stworzyć bez tej technologii. Jak np. film "Fright Night" - choć rzecz traktuje o wampirach, tylko w jednej scenie pod koniec filmu twórcy decydują się na szokersa w lunaparkowym WAMPIR LECI NA CIEBIE WIDZU (i raczej dla żartu); w połowie kręconego z nieszarżującą głębia filmu SPOILER bohater ratuje z domu wampira porwaną dziewcznę, ale gdy wychodzą na ulicę, ta nagle eksloduje pod wpływem słońca - okazuje się, że została przemieniona - i teraz przed ekranem i w jego głębi tańczy tysiące świetlnych drobinek, co jest piękne i doskonale kontrastujące z emocjonalnie niszczącym zdarzeniem.  Na wspomnianym wyżej wykresie należy czerwonym punktem zaznaczyć anomalię gdzieś na głębokości Rowu Mariackiego. To "Bitwa Warszawska 1920 3D", film nakręcony przez ludzi z zerowym doświadczeniem w kinie 3D; kręcone chałupniczo zmontowaną kamerą. I to niestety widać. Amatorskie błędy (nieostre plany, postacie ucięte przez kadrowanie i inne, o których pisałem wcześniej), plus szczeniackie zachłyśnięcie głębią, pozwalające nakręcić np. scenę zbliżenia na postać wdowy, z woalem wylewającym się z ekranu. 3D, które widać, to nie jest dobre 3D; wygląda równie dziwacznie, jak oglądane dziś przesycone kolorami stare filmy. Rozumiem argument przeciwników 3D o konieczności zakładania okularów. Ale nie widzę, żeby to był problem; to nie jest duża cena za poszerzenie doznań. Tak jak gotowy jestem poprawić sobie jakość słuchanej muzyki przez założenie dobrych słuchawek. I nie żałuję. 