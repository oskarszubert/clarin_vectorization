Ludzie dzielą się na tych, którzy pamiętają sny, tych, którym nic się nie śni i Marcela, który w sny nie wierzy. Nie w takim sensie, że nie wierzy w ich interpretację z senników albo proroczy charakter, on nie wierzy w samo zjawisko. Ludzie wymyślają sobie najdziwniejsze narracje, żeby sobie wytłumaczyć, dlaczego zniknęli na 8h -- twierdzi Marcel --  a tradycja to sankcjonuje. Myślę, że sny to jeden z największych spisków ludzkości. Zbiorowa hipnoza. Musisz śnić, bo inaczej nie jesteś zdrowy i wszyscy się boją, więc jak się im nie śni, to sobie opowiadają po przebudzeniu kojące historie poskładane naprędce ze zlepków. Daje im to poczucie bezpieczeństwa i przynależności do zdrowej rodziny śniących. AND IT'S BULLSHIT! Nikt nie śni, wszyscy kłamią, każdy boi się powiedzieć "ale ej, co to za pierdolenie, po prostu zamykasz oczy i otwierasz oczy, nothing to see, move along".﻿ Tyle teorii Marcela.  A dziś mi się śniło... zapisywanie snów to upadek literata, grzebanie pod dnie narracji, ale moja kariera blogera jest martwa jak papuga ze skeczu Monthy Pythona, więc nie mam żadnych hamulców.   Więc śniło mi się najpierw piękne szczecińskie morze i wyrastające z niego góry. Pewnie za dużo gram w Raymana.   Bzdura, nie można za dużo grać w Raymana.  A potem, potem, z tej drewnianej konstrukcji, na której wcześniej stałem i robiłem zdjęcia iPhonem, wyszedł pisarz David Mitchell, a gdyby tego było mało, pojawili się chłopacy z Manic Street Preachers. O rety, pomyślałem sobie. I powiedziałem po angielsku, bo przez cały sen mówiłem po angielsku, jaka to dla mnie awkward situation﻿, i że -- zwracając się do Mitchella, który przyśnił mi się dlatego, że właśnie przetłumaczył książkę -- jest jednym z moich ulubionych pisarzy i że spotkaliśmy się kiedyś w Szczecinie i rozmawialiśmy (we śnie to już nie był Szczecin), ale pewnie nie pamięta, potwierdził, że nie pamiętam, zrobiło mi się nieco smutno, więc odwróciłem się do Bradfielda, że po prostu ich kocham.  I wtedy spod ziemi wyrósł jakiś szczerbaty knypek z dredami, który okazał się jakimś menadżerem czy czymś i powiedział:-- You can express this love by buying merchandise! 