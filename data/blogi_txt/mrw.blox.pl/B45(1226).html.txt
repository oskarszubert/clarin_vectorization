W felietonie w Dużym Formacie Wojtek Orliński tańczy na grobie memetyki. "Memetyka jako nauka" zawsze waliła skisłymi jagodami, ale sama metafora memu jest po prostu piękna. "Memy, tak jak geny w biologii, miały podlegać przekazywaniu, mnożeniu, mutowaniu i wreszcie ewolucji" pisze Wojtek, ale wystarczyć wyjrzeć przez okno (choćby przeglądarki) żeby zobaczyć, że faktycznie memy, tak jak geny w biologii, podlegają przekazywaniu, mnożeniu, mutowaniu i wreszcie ewolucji. Nie ograniczałbym tego jednak jedynie do "internetowych głupotek" (ang. "Internet meme"), jak to kpiąco czyni Wojtek; memetyka dała słownik wygodnego opisu zjawisk w naszym nasyconym mediami cyberpunkowym społeczeństwie. A "inżynier memetyczny" brzmi dużo ładniej (i pojemniej) od np. copywritera i swoje blogosferowe zabawy słowami i pojęciami lubię tak nazywać dla żartu (chociaż kiedy Konrad Godlewski swoje hobby śledzenia sausów chińskich lolcatów nazywa "memetyką", to nie wiem na ile jest poważny). Arcydziełem inżynierii memetycznej jest najsilniejszy mem świata: "mem". Cóż za prosta i elegancka konstrukcja, korzystająca już z rozpowszechnionego memu "genu", przemawiająca do wyobraźni i tego samego tzw. "zdrowego rozsądku", który podpowiada, że Ziemia jest płaska. I przenosi się z każdym memem zidentyfikowanym jako mem! Briliant! 