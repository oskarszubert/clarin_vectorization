Dzień sześćdziesiąty trzeci.  Pani kominkowa wmawia tęsknotę za papierową korespondencją, proponuje założenie skrzynki pocztowej i nakłanianie blogoczytaczy do wysyłania listów. No nie wiem, nie udało mi się nigdy namówić blogoczytaczy do wysłania sms-a, żeby wygrał skuter i nie musiał chodzić pieszo, a co dopiero do takiego wysiłku, jak pójście na pocztę i wysłanie listu. Poza tym, wcale nie tęsknię za czasami listów papierowych. To było strasznie słabe; więzi utrzymywane przez powolną korespondencję wcale nie były głębokie; mam wręcz wrażenie, że były bardzo płytkie. Ile może zmieścić się na kilku kartkach zasmarowanych odręcznym pismem, jak to porównać do dzisiejszej nieustannej cyfrowej obecności, jakby druga osoba była w pokoju obok? Książka pani kominkowej ma już kilka lat; świat się zmienił od tego czasu. Dziś do lamusa odeszła nie tylko korespondencja papierowa, ale i zwykłe e-maile. Nie pamiętam, kiedy ostatnio dostałem e-maila z prawdziwego zdarzenia -- innego niż załącznik nie mieszczący się w ciasnej przestrzeni mikrobloga, zawodowe konkrety czy wygenerowanego przez serwis społecznościowy. A jeszcze parę lat temu prowadziłem całkiem bogatą korespondencję. Więc jeśli ktoś ma ochotę, to może mi wysłać e-maila. 