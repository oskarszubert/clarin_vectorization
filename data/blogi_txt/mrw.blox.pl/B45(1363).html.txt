Smęcenia blogonauty Janka pod adresem Bonda w wykonaniu Daniela Craiga przypomniały mi odcinek webkomiksu, który na fejsa niedawno wrzucił blogonauta Barts. Co mają ze sobą wspólnego? Otóż Bond był dla mnie zawsze zwierciadłem swoich czasów - nie mogę powiedzieć, który jest lepszy, nie potrafię ułożyć takiej listy, jakie pojawiły się pod poprzednią notką, bo każdego lubię za to, jaki był. Ironiczny Connery, liryczny Lazenby, błazeński Moore, zimny Dalton, postmodernistyczny Brosnan i wreszcie Craig, ze swoją surowością należną Kinu Nowego Realizmu. Jeśli nie lubisz nowego Bonda, to znaczy, że nie lubisz czasów w których żyjesz. Robiąc wywiad z Davidem Mitchelem chciałem pociągnąć temat rozmowy w stronę lat 80. - myślałem, że je lubi, skoro jego powieści ciągle krążą wokół tej dekady. Odpowiedział, że nie, że "jeśli nie uważasz za najbardziej ciekawe czasów obecnych, to masz problem". Zgadzam się. 