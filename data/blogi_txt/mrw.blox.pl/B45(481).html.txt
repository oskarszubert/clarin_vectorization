Przyszedłem dziś do domu z kilkoma książkami; niektóre dostałem, inne kupiłem.  Wydałem na ten przykład całe dwa złote na książkę, o której b. ładną pocztówkę z paranoi napisał pan Najder, dało mi to do myślenia. Oto książka, o ludziach, którzy nie chcą już pisać; co jest zrozumiałe; myśli o niechęci do pisania przychodzą mi dwa razy częściej niż te o chęci pisania, co zwykliśmy nazywać alienacją; a może to coś więcej. Przeciwieństwem pisarzy, którzy nie chcą pisać, są pisarze, którzy napiszą wszystko i zawsze, nawet tekst do książuchny rozdawanej za darmo i za karę klientom Empiku z okazji Światowego Tygodnia Książki. Z całej piątki najlepiej wypada Rafał Kosik, prezentując poprawne, choć zbytnio rozwleczone opowiadanie s.f. Jacek Dehnel traci moją uwagę zaraz w pierwszym akapicie, po tym jak ustawia nazwisko przed imieniem i parafrazuje Szymborską w sposób taki, że dosłownie wyję z zażenowania. Zygmunt Miłoszewski otwiera swoje "opko" niesmacznym miasto-erotyzmem; cofa mi się. Małgorzata Kalacińska usiłuje budować żart sytuacyjny na lolocauście palaczy, w roku 2012. Beata Pawlikowska relacjonuje swoje przeżycia w sposób, który każe się zastanowić, kto jej dał paszport i wizę. Kupiłem też "Niuch" Pratchetta, bo mam wszystkie inne części "Świata Dysku". Wspomnę o nim w jednej notce.  Polecam zaś wydany w serii Pascal Lajt przewodnik po Berlinie. Smutny żart z "Cat and Girl" - chciałem być pisarzem, zostałem blogerem - wraca tu w ironicznie przyjemnym echu - otóż na papierze znalazło się miejsce na moją osobistą relację z berliningu; obok klubowych impresji Bartka Chacińskiego, historii stacji murem podzielonej Wojtka Orlińskiego i wywiadu z pisarzem Żulczykiem. Do tego mnóstwo pożytecznych informacji i kupa ładnych zdjęć w poręcznym formacie; idzie wiosna, Berlin wzywa, nic tylko kupować i jechać! 