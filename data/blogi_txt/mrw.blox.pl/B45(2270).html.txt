W zasadzie to trudno się nie zgodzić z nocnym rantem Marcelego "Brainteatera" Szpaka, umieszczonym w komciach pod jedną z poprzednich notek.  Życie jest grą. Szukasz pożywienia (punkty!), zbierasz energię (punkty!), oznaczasz teren (punkty!), imponujesz samicy (punktami!). Życie to gra.  O ile żyjesz w dżungli.  "Tokyo Jungle" to jedna z tych dziwnych gier, dla których warto mieć PS3 - i jest właśnie dostępna w PlayStationStore za pół ceny z okazji świątecznej promocji. Fabuła jest prosta - ludzie znikają w tajemniczy sposób, a na ulicę Tokio wylegają zwierzęta. Zdziczałe pupile, uwolnieni mieszkańcy ZOO i inne - łażą po zarośniętym trawą mieście i walczą ze sobą o przetrwanie. Tak też - "przetrwanie" - nazywa się się pierwszy tryb gry: po wyborze zwierzaka należy przeżyć, polując (lub skubiąc roślinki, jeśli wybierzemy roślinożercę), przejmując terytorium, imponując samicy i przedłużając gatunek; wtedy przejmujemy kontrolę nad potomstwem i cykl się powtarza. Aż do (chyba)﻿ nieuniknionej śmierci.  Mój pierwszy raz był krótki. Zabił mnie większy pies. Za drugim udało mi się rozmnożyć: po czym wyruszyłem gromadką szczeniąt na poszukiwanie pożywienia, trochę się zapędzając. Spotkaliśmy krowę, troje piesków padło w nierównej walce, ale czwarty mógł się posilić. Na długo to nie wystarczyło, padł z głodu w drodze powrotnej. Potem zagrałem jelonkiem. Chwila nieuwagi i zadziobało go (mnie) stado kur.  A potem spróbowałem drugiego trybu gry - historii. Bohater pierwszej opowieści to ubrany w czerwone psie wdzianko uroczy pomeranian, który obudził się w pustym mieszkaniu i musiał zmienić się w bestię - aby nie paść z głodu zabił 3 króliki, a na koniec dnia odbił legowisko z łap ulicznego kota. Zabijasz ulicznego kota i przejmujesz jego terytorium.﻿     I tak to wygląda.  Ta gra w zwierzaczki, symulator miejskiej dżungli, doskonale pokazuje, czym jest ta cała "grywalizacja" i w ogóle "psychologia ewolucyjna". "Za niski status dla tej samicy, idź upoluj więcej, żeby podnieść status" poleca samouczek; więc idziesz zagryźć małpę albo królika; proste reguły prostego życia.  Tylko tak samo jak Simcity jest tylko uproszczonym symulatorem korwinlandu, który nie przekłada się na prawdziwe życie, tak i ten model wirtualnej sawanny nie mówi nic o człowieku. Polygonowa kukiełka sterowana padem nie jest człowiekiem; więc nie traktujcie ludzi jak polygonowych kukiełek. And thank God I'm only watching the game --controlling it --﻿ 