Dzień osiemdziesiąty pierwszy.  Wyjdź z domu, mówi pani kominkowa, zdobądź nowe doświadczenia, zrób coś innego niż zwykle. Hahaha, jazz etniczny, żaaart, jakbym ostatnie Masło czytał. No i jestem w kropce, bo nie mam nic. Wychodzę z domu, jadę tramwajem do pracy, wracam, gram w gry wideo, nie mam nic. We wtorek byliśmy w kinie, ale to przecież nic nowego, nawet film niezbyt nowy, chociaż nowy, bo trzecia część. Ironman 3 w 3D. Mógłbym napisać recenzję, w której porównałbym go do ostatniej części nolanowskiego Batmana, wskazując liczne, ale jakże różne, paralele; pochwalił za ciekawą subwersję głównego motywu, która niestety w rezultacie przyniosła małe rozczarowanie, upodobniając film zbytnio do poprzednich części i zasmucił nad zmarnowaną postacią Pepper Pots. Ale nie napiszę, bo to nic nowego, nie na temat. Nie mam nic.  Nie mam nic, wychodzę z domu, jadę tramwajem do pracy, wracam, gram w gry wideo. Nawet ludzie w tramwaju ci sami, panna wyglądająca jak zdrowa Amy Whinehouse; nudna korposzczurka, wkurzający student, woniejący dziadzio, nawet nie ma komu zajrzeć przez ramię, zobaczyć coś śmiesznego w telefonie albo empetrójce, nic, nie mam nic.  Nie mam nic, wychodzę z domu, jadę tramwajem do pracy, wracam, gram w gry wideo i nawet nie mogę o tym blogować, bo gram za pieniądze. Tzn. nie tak, pieniądze mam za pisanie o tym, że gram, nie tak jak ci kolesie od e-sportu, zobaczyłem ile zarabiają jak są dobrzy, ale nie sądzę, żeby nawet taka kasa skłoniła mnie do grania w RTSy.  Nie mam nic, wychodzę z domu, jadę tramwajem do pracy, wracam, gram w gry wideo, flejmuję na fejsie, to też nic nowego, już nie robią nowych flejmów... nie mam nic, nawet nowych żartów nie wymyślam, stwierdziłem, że skoro nikt nie chce oglądać polecanego przeze mnie Stewarta Lee, to będę kradł jego dowcipy i używał do własnych celów; przerobiłem jeden skecz na konwersację biurową, cow-orker nawet nie zorientował się, co go trafiło. ﻿ Nie mam nic, wychodzę z domu, jadę tramwajem do pracy, wracam, gram w gry wideo, trzymam ulotkę "Tańca wampirów" z Berlina i biję się z myślami, czy wydać tysiaka na posłuchanie niemieckich wersji piosenek Jima Steinmana. Miałbym przynajmniej o czym napisać na blogu, nigdy nie widziałem musicalu na żywo.  A tak - nie mam nic.﻿ 