Tytułem wpisu już zdemaskowałem moją komunistyczną mentalność, więc może dlatego bliżej mi do pojednawczej akcji zapalenia zniczy (nie to, żeby mi się chciało szukać w okolicy), niż do postawy komentatora dziennika "Fakt", prominentnego pacjenta Psychiatryka24 (jakże papier tępi ostre internetowe pióro!). Akcje i kontrakcje akcjami i kontrakcjami, a prosty lud miast i (zwłaszcza) wsi prostym ludem miast i (zwłaszcza) wsi. W wiosce, w której na osiedlu domków jednorodzinnych mieszkają moi teściowie, zrobioną taką akcję, że uporządkowano niemieckie cmentarze (kasa z jakiejś europejskiej fundacji plus czyn społeczny lokalsów), zrobiono nawet szlak rowerowy:  Na rogu zagajnika, w którym spotkałem wiewiórkę, znajduje się leśna mogiła, o której lokalsi mówili, że leży tam nieznany radziecki żołnierz. Także ona została uporządkowana w ramach akcji:  A potem jakiś lokalny chrześcijanin przyczepił Jezuska. Nie wiem, czy radzieckiemu żołnierzowi było z Jezusem po drodze, ale ten kto go położył lepiej wypadł w teście na człowieczeństwo niż psychiatryczny komentator dziennika "Fakt". 