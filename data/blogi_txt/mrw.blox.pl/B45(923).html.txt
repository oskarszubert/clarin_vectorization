W dzisiejszych czasach dziecięce pokoje można ozdabiać na wiele sposobów: animowane plakaty ze Spider-manem, trójwymiarowe naklejki z kucyponkami, zasłonki z Barbie, łóżka w kształcie wyścigówek, szafy w kształcie rakiet, meble, po których można mazać flamastrem, po prostu cuda-wianki z obu opcji genderowej alternatywy.  Kiedy byłem dzieckiem, nie mieliśmy takich rzeczy. Na białej ścianie mojego pokoju wisiała reprodukcja obrazu, którą tata przywiózł na początku lat 80. bodajże ze Szwecji; a potem zgodnie z najlepszymi tradycjami rodzicielskiej trollerki (św. Mikołaj, Bozia paciorkowa) powiedział, że to ja na nim jestem. Jak się ma trzy lata, to się wierzy w takie rzeczy jak św. Mikołaj, Bozia paciorkowa czy obraz z płaczącym Michałem. Zresztą faktycznie byłem podobny.  Oryginał obrazu należy do serii portretów "Płaczący chłopcy" (nazwa﻿ myląca, gdyż na niektórych są dziewczynki) namalowanej przez włoskiego artystę Bruno Amadio (znanego również pod pseudonimem Giovanni Bragolin), który tłukł je masowo dla turystów po drugiej wojnie światowej; powstało bodajże 65 obrazów, których reprodukcje rozeszły się po świecie. Prawdopodobnie zaczął od portretowania sierot i dzieci wojny (o czym świadczą tła, ubrania i smutek), a potem trzymał się tej stylistyki uwspółcześniając swoje obrazy. W 1985 tabloid "The Sun" wywołał panikę zamieszczając wywiad ze strażakiem, który znajdował nienaruszone ﻿portrety bragolinowych płaczków w spalonych domach, sugerując, że to właśnie obrazy były przyczyną pożaru. Wedle miejskich legend Klątwę Płaczącego Chłopca można było zdjąć z siebie oddając komuś obraz (zupełnie jak kasetę z "Ring") lub wieszając parę - dziewczynkę i chłopca. Po latach fenomen niepłonących obrazów stał się tematem dziennikarskiego śledztwa Steve'a Punta z BBC: portrety były po prostu impregnowane, a kiedy pożar trawił sznurki, na których wisiały, spadały na ziemię, twarzą do podłogi i w ten sposób uchodziły cało. U nas nic się nie paliło, tylko raz zalaliśmy sąsiadów. Ale i to nie z winy płaczącego Michała, ale nieszczelnego węża od pralki. 