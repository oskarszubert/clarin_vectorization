Gdy czasem jeżdżę sobie bez celu po Paradise City (proszę, dawno temu Axl Rose o nim śpiewał, a ja po nim jeżdżę); puszczając jeszcze do kompletu soundtrack z "Drive", to tęsknię za Marcelem.   "Burnout Paradise" było grą, która była jako download w usłudze Playstation Plus, do której każdy użytkownik miał darmowy dostęp jako przeprosiny po wtopie z atakiem hakerów na PSN; więc każdy mógł ją sobie pobrać. Spotykaliśmy się czasem z Marcelem w Paradise City, jeżdżąc razem i wygłupiając się, rozwalając sobie nawzajem samochody i nie robiąc niczego poważnego. Ale minął miesiąc, prawa do gry wygasły; ja je sobie przedłużyłem płacąc pieniądz za pełną wersję, a Marcel nie. Tak oto wyrosła cyfrowa granica i te radosne chwile przepadły w czasie, niczym stare linki do youtube. 