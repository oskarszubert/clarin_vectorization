Dzień trzeci.  Dziś zgodnie z radą pani kominkowej opowiem czytelnikom o prezentach, które zapamiętam do końca życia! Blogerka z przykładu opisuje jakieś sentymentalne pierdolety ręcznej roboty; ok, nie będę dla niej surowy, wartość sentymentalna to jakieś 90% prezentu, dostałem wiele rzeczy, na pozór banalnych (w naszej extended family funkcjonuje pojęcie "biedaprezentu"), które składały się głównie  z serca włożonego przez prezentodawczynię czy prezentodawcę; miłe niespodzianki (to wielka sztuka, albowiem nienawidzę niespodzianek; wyobrażacie sobie np. że ktoś wam w ramach niespodzianki daje laptopa, który wam się w ogóle nie podoba, bo np. nie można na nim tłuc w jakąś gierkę, w którą chcieliście tłuc, albo ma brzydki kolor?), ale jak miałbym wybrać najbardziej zajebisty prezent, jaki dostałem, to nie wahałbym się ani chwili: Elektryczny pociąg LEGO! Nie ma nic bardziej zajebistego niż elektryczny pociąg LEGO! Dostałem go od taty, na 24 urodziny. Jeśli chodzi o prezent, który dałem, to jest to zdecydowanie Owca:  Było to jakieś dwanaście lat temu, byliśmy z Kariną jeszcze na studiach, i snuliśmy się po Pogodnie między wykładami; wtedy w kiosku zobaczyłem tę uroczą Owcę, za pięć złotych, i kupiłem jako impulsywny prezent "randkowy". To była nasza pierwsza owca. Później zrobiłem jej sukienkę z różowej skarpetki jako niespodziankę pod choinkę, potem Karina uszyła jej tą śliczną sukienkę co ma teraz. To owca podróżna: była w Turcji, Berlinie, kilkunastu koncertach, wciąż ma na sobie ślady smogu z Chengdu, była też z nami po zakupy w zeszły czwartek. I gdy wracaliśmy z galerii handlowej podbiegł do nas nieznajomy mężczyzna i powiedział "zgubili państwo zwierzątko!"  I podał Owcę. Okazało się, że pękł sznurek, którym Owca była przyczepiona do plecaka. Spadła w śnieg i nigdy byśmy już jej nie zobaczyli, gdyby nie ten dobry nieznajomy. Przywróciło mi to wiarę w człowieka. 