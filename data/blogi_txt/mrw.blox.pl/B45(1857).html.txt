W flejmie pod notką o "Powrocie Supermana" napisałem, że nie podoba mi się pomysł założycielski "X-men": mutanci jako metafora uciskanej mniejszości. Dziś mój ulubiony Polsat powtarza nudne "X-men 2", a że udało mi się w końcu znaleźć zagubiony na strychu zbiór opowiadań Dicka, to wrócę do tematu. Otóż w posłowiu do "Złotego człowieka" PKD pisze:  We wczesnych latach pięćdziesiątych znaczna część amerykańskiej science fiction poruszała problem mutantów oraz ich cudownych superwłaściwości i superzdolnosci, dzięki którym poprowadzą oni wkrótce ludzkość ku wyższym formom bytu, czyli ku swego rodzaju Ziemi Obiecanej. John W Campbell, jun., wydawca "Analogu" żądał, aby kupowane przez niego historie dotyczyły takich właśnie wspaniałych mutantów. Nalegał ponadto, aby owe mutanty (1) były dobre oraz (2) panowały nad sytuacją. Pisząc "Złotego człowieka" miałem zamiar pokazać, że (1) mutanty mogą wcale nie być takie dobre, a przynajmniej nie dla nas, ludzi; (2) nie panują nad sytuacją, lecz atakują nas cichaczem, na podobieństwo bandyty: przeciętny mutant działa więcej na naszą szkodę niż korzyść. Dotyczyło to zwłaszcza mutantów o zdolnościach psi, których Campbell nie znosił, oraz tematu, do którego publikacji nie miał zamiaru dopuścić... tym sposobem moje opowiadanie ukazało się w "If". [...] W numerze "If" następującym po ukazaniu się" Złotego człowieka" zamieszczono dwustronicowy artykuł wstępny będący listem pewnej pani pedagog, która skarżyła się na toż właśnie opowiadanie. Jej skargi kropka w kropkę przypominały główne zarzuty Johna W. Campbella, jun.: zganiła mnie za przedstawienie mutantów w negatywnym świetle oraz zasugerowała, że zgodnie z powszechnymi oczekiwaniami mutanty powinny (1) być dobre; (2) panować nad sytuacją. Tak więc wróciłem do punktu wyjścia. --PKD, 1979 Strach przed mutantem strzelającym z oczu, zdolnym do regeneracji, czytającym myśli albo potrafiącym wysysać energię życiową wydaje mi się całkiem naturalny. Oczywiście Stan Lee może przyjąć założenie, że mutanty (1) są dobre i (2) panują nad sytuacją, ale jakoś mi bliżej pesymizmu Dicka. Dlatego nie uważam, żeby mutant o zabójczych zdolnościach był dobrą metaforą Afroamerykanów czy innych gejów, bo Afroamerykanie (1) nie mają potencjalnie zabójczych paranormalnych zdolności. Strach przed mutantem jest strachem racjonalnym, strach przed Mniejszością jest strachem rasistowskich paranoików z "Ruchu Oporu". 