Dzień piąty.  Przyznam, że zaczyna mi się to podobać. Pani kominkowa radzi, żeby dawać rady. Strasznie lubię dawać rady! Zakładaj czapkę, myj zęby, noś gromy, używaj kremu do opalania i wyjedź z Krakowa, zanim zmieni cię w miękką faję.  Moją ulubioną radę dostałem w 2003 roku od szczecińskiego pisarza i fandomowego celebryty Tadeusza R.L. Dudy, z którym wracaliśmy w jednym przedziale z Polconu. Byliśmy miesiąc po ślubie, Duda dał nam dwa euro i powiedział, że daje nam dwa miesiące do rozwodu; dużo opowiadał (np. plotki o Sapkowskim) i radził, np. jak przeżyć dzień za dwa złote ("nakupić jajek i zrobić jajecznicę i tak się najeść"). Ale jedna rada do mnie trafiła; otóż opowiedział jak ważne jest w życiu robić to, co się lubi, znaleźć sobie niszę i ją zająć (Duda w latach 90. zarobił na handlu papierosami, co pozwoliło mu założyć wydawnictwo "Duda i tylko Duda" i zająć się prozą i poezją).  Dudzina porada była impulsem, dzięki któremu parę tygodni później zdecydowałem się zostać naczelnym "Kawaii", co w ówczesnych warunkach nie było złym pomysłem: załapałem się jeszcze na schyłek złotych lat prasy (i zaliczyłem jeden z pierwszych #upadekprasypapierowej) i przeżyłem wspaniałą przygodę. Przypomniałem sobie to zdarzenie sprzed lat, gdy oglądałem Anne Hathaway odbierającą arcyzasłużonego Oskara za (drugoplanową) rolę Fantine w "Les Miserables", zwłaszcza za brawurowe wykonanie piosenki "I dream a dream"; nawiązała do tego tytułu mówiąc o "spełnionym marzeniu". Poruszyło mnie to w sposób melodramatyczny; jejku, no, marzenia się spełniają!  Nie jest to chyba popularna narracja w czasach kryzysu, którego zeitgeist ma oddawać np. serial "Niskozatrudnieni" (próbowałem oglądać, ale nudny; poza tym co mnie obchodzą milleniallsi). Wolę jednak komediową serię fantasy "Jak poznałem waszą matkę", która jest o moich rówieśnikach i o tym, że marzenia się spełniają. Niedawno spełniło się jedno moje marzenie, które miałem od 20 lat! Więc może i na inne przyjdzie pora.  Więc jeśli mogę coś doradzić, korzystając z prawa przyznanego mi przez panią kominkową, to: nie przestawajcie marzyć. 