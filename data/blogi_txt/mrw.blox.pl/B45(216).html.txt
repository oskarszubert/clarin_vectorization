Po powrocie z kina próbowałem sobie przypomnieć, dlaczego właściwie mam dąs na Tima Burtona. Sprawdziłem sobie listę jego filmów na IMDB - poza dwoma tytułami, z którymi się jakoś rozminąłem, wszystkie raczej mi się podobały; nie, żeby zrywały beret, ale np. Fabrykę czekoladyobejrzałem bez zgrzytania zębów w telewizji w jakieś niedzielne popołudnie; dość dobrze wspominam Planetę Małp, Zezwłoczoną narzeczoną czy Alicję. O starych rzeczach nie wspominając: Marsjanie atakują, Beatlejuice, Batmany (cokolwiek o nich pisałem, było w kontekście lepszości Dark Knight Saga) czy wielka przygoda Pee Wee Hermana były co najmniej fajne.   Więc kiedy pytam na blipie, za co właściwie nie lubiłem Burtona i dostaję odpowiedź "za ciąg filmów poniżej oczekiwań?﻿", to uświadamiam sobie, że przecież nie mam żadnych oczekiwań. Więc źródło tej irracjonalnej niechęci wzięło się z kontaktów z burtonowskim fandomem - tym, który ponad miarę fapał nad jego filmami i tym, który jest teraz obrażony na twórcę  "za ciąg filmów poniżej oczekiwań﻿".﻿ Bo jak wspomniałem - byłem w kinie. Na "Mrocznych cieniach". I mi się podobało.  To adaptacja serialu, o którym u nas nikt nie słyszał, i raczej nie usłyszy: opera mydlana z wątkami horroru. Szło to w amerykańskiej telewizji w latach 1966-71 i zamknęło w 1125 odcinkach (Doktor Who ma ich na razie 784, Star Trek - 726) i jest rzecz jasna dziełem kultowym. Wychowali się na nim zarówno Burton, Johny Depp, jak i Michelle Pfeiffer, która z tego powodu wróciła po 20 latach do współpracy z Burtonem. Film jest raczej parodią oryginału; w duchu zbliżoną do wspomnianego Beatlejuice'a, z elementami Corpse Bride. Akcję pozostawiono w roku 1971, co daje możliwość przepysznych dekoracji - nostalgiczne amerykańskie rybackie miasteczko Collinsport zbudowane w studiach Pinewood; serial, który szorował dno garnca z budżetem, doczekał się królewskiej oprawy. Oglądałem te przygody przeklętego przez zazdrosną wiedźmę wampira (obudzonego po 200 196 latach w trumnie) i kiedy zobaczyłem Bellę Heathcote﻿ (fun fact: ma doświadczenie w soapach, odbyła staż w Sąsiadach) wyglądającą jak laleczka trupka panny młodej (also: zrobiła dobrze wszystko to, co zapewne chciała zrobić Lana Del Rey), zrozumiałem, kim naprawdę jest Burton. On jest lalkarzem. To są wszystko lalki w pięknych domkach dla lalek; wystylizowane i ciągnięte na sznurkach, czy też pozowane na drutach. Ale to jest właśnie dobre! I jak się to zrozumie, można wciągać filmy Burtona bez problemu. Do tego - doskonale dojrzała Michelle Pfeiffer﻿, dorastająca Chloë Grace Moretz﻿ tańczy boso do TRexa, niespodziewanie ruda Helena, Eva Green, której zupełnie nie do twarzy w kolorze blond oraz piękny występ NAJBRZYDSZEJ KOBIETY JAKĄ KIEDYKOLWIEK WIDZIAŁEM. I na koniec - The Killers coverujący Raspberries﻿. I obrzydliwie konserwatywny przekaz; ale że jest ładnie, to kto by się przejmował, nie. 