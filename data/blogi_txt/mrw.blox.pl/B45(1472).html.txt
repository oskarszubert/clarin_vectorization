Znalazłem sobie nowe hobby - przeglądam brytyjskie komiksy sieciowe. Wikipedia jest w tym temacie wyjątkowo słabym źródłem, ale znalazłem lepsze. Na pierwszy ogień - uroczy komiks "My Cardboard Life". "Moje kartonowe życie", jak sama nazwa wskazuje, opowiada o przygodach kartonowego ludzika imieniem Colin oraz papierowej dziewczyny Pauline. Materiał, z jakiego wykonani są bohaterowie jest podstawą wielu żartów.  Komiks jest wycinany (każdy kadr to nowa wycinanka!), klejony i fotografowany. To miła odmiana po mistrzach szablonu i kopypasty. Autorka, Philippa Rice, jest jednak przyzwyczajona do takiej "katorżniczej" roboty - zajmuje się również animacją: Komiks o Kartonowym Kolinie i Papierowej Paulinie doczekał się także niesamowitego wydania papierowego - na okładce pierwszego i drugiego tomu znalazła się para bohaterów. Dosłownie. Spróbujcie zrobić coś takiego z Batmanem. 