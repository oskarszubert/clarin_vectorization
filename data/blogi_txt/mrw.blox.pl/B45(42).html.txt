Dzień dwudziesty szósty.   Pani kominkowa namawia mnie, żebym podzielił się ze światem jakąś chytrą sztuczką, jako przykład podając kolesia, który sobie robi nacięcia na moleskinach. Nacięcia na moleskinach. To może opowiem "jak pisać". Pisanie składa się z trzech etapów: pomysłu - pisania - inkasowania. Najfajniejszymi są etapy pierwszy (stymulujący intelektualnie) i ostatni (stymulujący ogólnie). Etap środkowy, czyli stukanie w klawiaturę, jest obrzydliwe. Kiedyś, w złotych czasach dziennikarstwa, etap ten był mniej nieprzyjemny, gdyż dziennikarz dyktował wszystko bezbłędnej maszynistce. Dziś, kiedy prasa papierowa upadła, trzeba to wszystko robić samemu. I tu z pomocą przychodzi trick, którego nauczył mnie Marceli Szpak. Zwykle pracuję na tekstem w taki sposób, że wymyślam co chcę napisać, robię sobie plan w punktach (które przekształcą się w akapity czy rozdziały), a potem rozmyślam nad tym, jak te punkty rozwinąć, gram na playstation, patrzę w okno, patrzę w okienka, oglądam telewizję, gram na iPadzie, sprzątam mieszkanie, gotuję obiad, wychodzę na balkon, gram na iPhonie, przeglądam mangi zdjęte z półki, buduję z Lego, gram na komórce itd.; i tak mi mija wieczór, a potem idę spać. Próbowałem z niechęcią do pisania walczyć zapewniając sobie przyjemne warunki (czekolada, metaxa, wyjście do kawiarni na kawę i ciastko), ale większość przyjemnych rzeczy musiałem porzucić z rozmaitych względów zdrowotnych. Metoda Marcela polega zaś na tym, żeby połączyć etapy pierwszy i drugi: czyli siąść do pisania z pustą głową, bez zdań ułożonych wcześniej w wyobraźni. Siadasz i piszesz, a twoim paliwem jest intelektualna euforia. Sprawdziłem, działa, nie jeden raz uratowało mi to dupę. 