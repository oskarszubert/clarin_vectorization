Powyższą piosenką pozwolę rozpocząć minicykl "piosenki, którymi wymiatam w Singstarze (w miarę moich skromnych możliwości)", czyli za które dostaję over 8500 (superstar!). "Always on my mind" Pet Shop Boys. Hit Brendy Lee coverowało wielu, od Elvisa po tego ohydka Buble'a, ale wersja PSB będzie zawsze w mej pamięci i to nie tylko dlatego, że ją pierwszą usłyszałem (mam nawet na winylu!), ale dlatego, że jest po prostu najlepsza. I nawet nie chodzi o ten teledysk z niesamowitym Jossem Acklandem. Otóż bowiem dlatego, że nie podoba mi się, kiedy wykonawca uderza w tej piosence w podniosłe, patetyczne tony, jakby ją śpiewał stojąc na cmentarzu. PSB dodają dyskotekowy beat i zwiększają tempo, przez co z piosenki ulatuje smętny patos, ale pozostaje okruch melancholii; piękna metafora szybkiego życia w wielkiej metropolii, gdzie nie ma miejsca na żale i postękiwania w ciasnej przestrzeni zadymionego densfloru. Zwłaszcza, że kluczowymi słowami w tekście są przecież "maybe" i "quite" - no sorry kochany, nie byłem dla ciebie taki owaki, ale "może" i "odrobinę". Ot, piosenka w odpowiedzi na focha, a nie na megadramę z życia kowbojów. 