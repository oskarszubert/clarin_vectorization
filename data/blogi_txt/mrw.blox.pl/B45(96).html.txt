Dzień siedemdziesiąty czwarty.   "Zamiast robić pamiętnik ze zdjęciami i wspominkami potraktuj blog jako żywy dziennik", radzi pani kominkowa. Eee. Że w sensie, chodzi o taki fizyczny pamiętnik, gruby zeszyt z ręcznymi wpisami, serduszkami i naklejkami z kucykami? Czy żeby z bloga zrobić livejournal? Nastrój: apatia. Drogi dzienniczku, w nocy obudziło mnie walenie w szyby, myślałem, że to deszcze meteorów, ale nie, to był zwykły deszcz. Skoro już się zbudziłem to poszedłem się wysikać, zapaliłem światło, okazało się, że jest czwarta. Położyłem się z powrotem spać, ale nie udało mi się zapaść w głęboki sen; fatalna pogoda. Śniło mi się, że nakręcili "Mówcę Umarłych" i w polskim tłumaczeniu zamiast "prosiaczki" były "prostaczki". Rano nie mogłem się obudzić, zignorowałem alarm z komórki i omałoco bym zaspał. Miałem cegłę zamiast mózgu i przekrwione, podkrążone oczy. Na śniadanie zjadłem bułę z kiełbachą. Było ciepło, więc założyłem sandały. W tramwaju wymyśliłem i narysowałem śmieszny obrazek.   Czwarteczek. 