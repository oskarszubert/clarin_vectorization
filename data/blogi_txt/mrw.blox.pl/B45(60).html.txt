Dzień czterdziesty pierwszy.  Dziś pani kominkowa proponuje napisać mowę pogrzebową dla kogoś żyjącego.  I to kolejny moment, w którym wysiadam. Blogowanie polega na przekraczaniu granicy między prywatnym i publicznym, maskowaniu jej, czasem udawaniu lub wpadaniu w (kontrolowany) ekshibicjonizm. Dlatego nie widzę tu miejsca na pisanie o osobach trzecich: mogę sprzedać anegdotkę o kimś zupełnie anonimowym, ale blog nie jest miejscem na opowiadanie o rodzinie, przyjaciołach czy dzieciach. Jak będą chcieli, to sobie założą własne blogaski. Oczywiście większość blogerów nie ma takich skrupułów i to oni odnoszą potem sukcesy. Ale za jaką cenę? Ale wiedziałbym, co napisać. O każdym, kogo znam. Jest pewnie jakiś tv tropes na taki odcinek serialu, w którym ktoś umiera i bohater buja się z problemem "co powiedzieć" na pogrzebie; nie miałbym takiego problemu. Ale to nie temat na blogaska, tylko na osobistego maila. Może niech każdy wyśle dziś maila, do kogoś, z kogo jest dumny. 