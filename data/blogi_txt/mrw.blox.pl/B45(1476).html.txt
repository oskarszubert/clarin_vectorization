Jest jakąś ironią, że kiedy Wojtek Orliński opublikował bardzo smutną notkę o socjalizmie w USA pod jego poprzednim wpisem pojawiła się paulocoehlowa miłośniczka Ayn Rand (komć z 2010/01/07 21:55:19). Co jak zwykle spowodowało u mnie reakcję "lol Dukaj". Jacek Dukaj kilka lat temu popełnił bowiem niesamowitą recenzję powieści Rand („Źródło” napisane przed II wojną światową jest jednak zadziwiająco trafną krytyką dzisiejszej politycznej poprawności), pod jeszcze bardziej niesamowitym tytułem "Kim jest Roman Kluska, pyta Ayn Rand". Klu(ską) tekstu jest zdanie:  Czy historia Romana Kluski, który, zgnębiony przez grabieżców, rzucił wielki biznes, by hodować owce, nie ukazuje w praktyce zasady strajku ludzi napędzających świat wobec wysysających z nich krew „dobroczyńców ludzkości”? (Kim jest Roman Kluska, odpowiada Eli Wurman). Najbardziej mi się podoba, jak pochwała randroizmu zwiesza się Dukajowi na jego ukochanej Afryce, wraca Dukaj-człowiek:  Łatwo powstrzymać się od jałmużny dla zapitego żebraka, którego zgubiło jego własne lenistwo i głupota – trudno jednak pozostać „szlachetnym egoistą” wobec cierpienia niezawinionego, i to nie jednostek, którym można pomóc z własnej kieszeni, w imię ich rozumu („tego, co w nich najlepsze”), lecz milionów ludzi ginących np. w Afryce, „urodzonych do cierpienia”.  (Można zapytać, czy skoro żebraka zgubiła głupota i lenistwo, to czy nie zgubiło ono całych afrykańskich narodów?) Dukaj pyta za Rand o Kluskę, bo jest pisarzem. Pisarz to gatunek szczególny - do produkowania swoich wytworów nie potrzebuje nikogo (ot tam, jakaś pomijalna redakcja i wydawnictwo). Jest Bogiem-prezesem tworzonej sztuki, one man army. Wyekstraktowanym Ego. Czytałem kiedyś, że o ile łatwo znaleźć prawicowego pisarza, to ciężej będzie z prawicowym filmowcem: stworzenie filmu wymaga zaangażowania kupy ludzi,pracy zespołowej, a jej opanowanie lepiej idzie lewicowcom (proszę zwrócić uwagę, z jaką pogardą prawicowy fantasta Kosik mówi o "nieważnym" członku ekipy). Reżyser (o ile nie jest tępym bucem) ma świadomość swojej zależności od innych. Pisarz i randroid takiej świadomości nie muszą mieć. Czy siadając nad pustą kartką Bóg-prezes zastanawia się nad autostradą, którą trzeba zawieźć wydrukowane płody jego umysłu? Czy randroidalne wanna be Kluski wiedzą, że samemu mogliby sobie najwyżej skręcić klona w piwnicy? 