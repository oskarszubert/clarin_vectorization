DKJP! Żeby dzień się zaczynał od przymrozku! W pieprzonym kwietniu! O ile więc mile spędzam popołudnia na spacerach, to we wciąż okrutnie zimne wieczory grzeję się przy komputerze. Np. przy takiej uroczej komediowej przygodówce "Ben there, Dan that!", którą za zupełnie darmo można pobrać stąd.  Przygodówki (zwłaszcza komediowe) jak wiadomo są gatunkiem martwym niczym western. Przeżywają wprawdzie życie po życiu na platformie flashowej, ale to jednak nie jest to samo. Wracam dlatego czasem do niezależnych produkcji przygotowanych przy pomocy Adventure Game Studio, przypominających stare dobre czasy gier z Lucasart, za którymi - jak widać na obrazkach - tęsknią autorzy BTDT! Tytułowi Ben i Dan to swoiste Mary Sue twórców. Bohaterowie dzielą londyńskie mieszkanie, a parają się awanturnictwem (as in adventure) - grę otwiera koniec przygodówkowej przygody w Peru, niepokojąco przypominający scenę z "The Secret of Monkey Island". Ale gra szybko ucieka od prostackiego naśladownictwa i buduje swój humor i urok samodzielnie, choć nadal nie stroni od żartobliwych nawiązań do dialogów czy tropów starych gier. Ale i bez ich znajomości gracza czeka pyszna (choć prosta) zabawa, ponieważ BTDT! jest genialnie napisany: warto na wszystko klikać i rozmawiać z kim się da. Ściągać i grać! 