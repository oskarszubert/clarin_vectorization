Mówiono w internetsach, że oto nadchodzi opowiadanie, któremu red. Creatio Fantastica nie jest godzien literówek sprawdzać, ale w końcu przyszło w aktualnym numerze Nowej Fantastyki (9/2009) i jest zwyczajnie przykre.  Ogólnie chodzi w nim o to, że zbudowano komputer - Ontomat oparty o "algebrę semantyczną" - a ten robi "komputer mówi nie" w odpowiedzi na pytanie, czy bóg istnieje.  Wszystkie religie zdelegalizowano zaraz po tym, jak Ontomat podał swój dowód. Tylko chrześcijaństwu dano 10-letni okres przejściowy.  (Jeju, chciałbym to zmyślać. Kto, gdzie, jak? A co z shinto, buddyzmem czy scjentologią?). Bo cały dowód opiera się na poddaniu analizie ową "algebrą semantyczną" tekstów religijnych. A teraz ludzie urządzają pielgrzymki do komputera, a ten im tłumaczy, dlaczego "cuda" w ich życiu nie są prawdziwymi cudami. Bohater opowiadania również próbuje swoich sił z cyfrowym ateistycznym antychrystem. Z rękawa wyciąga co? "Cud słońca". Oto jest fantastyka: komputer, który przekona Moon, że homeopatia nie działa. To już prędzej uwierzę w teleportacje i podróże w czasie. Ogólnie o efektach socjologicznych, najciekawszych w takiej sytuacji, nic nie ma: żadnych zamieszek, zamachów, spadających samolotów, wojen, samobójst, ataków paniki i histerii, rozluźnienia obyczajów, hulajduszapiekłaniema, nic. W opowiadanie "Szczury z Princeton" Błażej Jaworski popełnia typowy błąd powodujący zwieszenie się mojego ateistycznego mózgu: poplątanie kwestii "czy bóg istnieje" i czy "bóg chrześcijan istnieje". Urocze też, że jakieś obliczenia matematyczne miałby by przekonać kogokolwiek wierzącego, którego dotąd nie przekonały historia, ewolucja, socjologia, fizyka, geografia itd. Zupełnie jak Feynman próbujący złapać rabina na paradoksie związanym z szabasem - oni mieli tysiące lat na obalenie każdego racjonalnego argumentu. Albo wchodzą w stupor i co im zrobisz. HOMEOPATIA DZIAŁA, IMPERIUM SIĘ NIE ROZPADŁO. I co z tego, że purpurowy promień który trafił biednego Philipa K. Dicka był najprawdopodobniej udarem mózgu? Nie mogłem pojąć, dlaczego katolicy tak bardzo lubią PKD. Przecież nie tylko za poglądy na temat aborcji, nie. Oni go kochają za to, że spotkał "Boga". Nieważne jakiego, nieważne, że ostatnim w co wierzył Dick były proroctwa Benjamina Creama na temat  nadejścia Maitrei, ważne, że wierzył. A skoro wierzył i spotkał, to bóg istnieje, a skoro istnieje, to podyktował Biblię, więc przykazania, więc katechizm, więc NASZ PAPIEŻ. LOGICZNE. Ateista jest największym wrogiem wierzącego. Jak to, nie wierzyć w nic, sodomia, gomoria, zdradzanie żon i skrobanki. Już lepszy będzie szatanista (albo regularnie piszący o szatanie Łukasz Orbitowski), bo taki to chociaż w szatana wierzy, a skoro szatan, to i bóg istnieje, a skoro istnieje, to podyktował Biblię, więc przykazania, więc katechizm, więc NASZ PAPIEŻ. LOGICZNE. A dobra fantastyka o religii wygląda np. tak. 