Trzy ostatnie dni spędziłem w kinie, bo gdzie indziej można schować się przed Polską? (tzn. planowałem w sobotę zdupczyć na berlining, ale padało, więc jaki sens).  Piątek. Johny English Reborn.  Pierwsza część była slapstickową parodią Jamesa Bonda, opartą na serii reklamówek - Rowan Atkinson jechał tam w dużym stopniu Jasiem Fasolą. Sequel to nieco inny film - choć nie brakuje tu slapsticku, bliżej tu do "Blackaddera". Tytułowy agent ma już swoje lata, co jest powiedziane wprost - i ten element starości jest pięknie rozegrany w epickiej scenie pościgu za młodym i narwanym badguyem. To nie smutny farbowany Sean Connery z "Never Say Never Again", usiłujący oszukać czas - to pogodzony z nieuchronnym szpakowaty Rowan Atkinson. Plus urocza Rosamund Pike﻿ w roli panny Summer, idealne zaprzeczenie jej innej roli - zimnej jak lód zdrajczyni nazwiskiem Frost z "Die Another Day". I znakomicie dojrzała Gillian Anderson, jakże różna od kluskowatej Scully. Johny English jest zajebistym gościem, bo swoją pierdołowatość musi nadrabiać zajebistością przekraczającą czterokrotnie zajebistość przeciętnego agenta Jej Królewskiej Mości. Sobota. Drive.  To było wyjście impulsywne - chujowo skrojony trailer zapowiadał kolejnego "Transportera"; tymczasem poranna lektura 4chana zasugerowała zupełnie inny film. Szalę przechylił Marceli Szpak plujący na facebooku na muzykę. Okazało się, że przeczucie mnie nie zawiodło - OST jest znakomity (słuchałem dziś cały dzień), podobnie jak i cały film. Sceny nocnej jazdy pod niesamowite ejtisowe syntetyzatory (i nie tylko to) przypomniały mi Ghost Doga. Piękna kinematografia (cyberbajkowe LA); doskonałe sceny oszczędnej w słowa, ale pełnej chemii relacji między bohaterami (cichy Ryan Gosling﻿ i przeurocza Carey "Sally Sparrow" Mulligan﻿). Nie ma tu tyle akcji co w filmach ze Stathamem (na co strollowała się sobotnia widownia złożona z bkś-ów), ale jak już jest, to jest wykurwista (sceny zmykania przed policją doceni każdy, kto grał w Need for Speed Undercover). Pozycja obowiązkowa.  Niedziela. Skóra, w której żyję.  Nowy film Almadovara. Jestem fanem, prawda, więc był dla mnie mus. Rzecz jest piękna i poryta, mistrzowska w zamyśle i detalu. Przyjemnie oglądać Banderasa w czymś porządnym (ostatnio widziałem go w reklamie polskiego banku, niżej upaść nie można, tym bardziej cieszy powrót do formy). Fajny wątek (prawie) s-f: praca nad sztuczną skórą. Przewrotne i bolesne, ale jak zwykle w taki przyjemny sposób. 