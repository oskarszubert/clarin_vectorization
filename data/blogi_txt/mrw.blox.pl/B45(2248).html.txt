Żeby lekceważyć sobie opady atmosferyczne w warunkach miejskiego survivalu należy się odpowiednio okutać. Polecałem kiedyś doskonałe buty na jesień; z dzisiejszej perspektywy zaświadczam, że PROTEKTOR GROM dają radę także zimą, wiosną, a nawet latem (byłem w nich na ostatnim festiwalu).  Tyle nogi, a co z głową, przez którą ulatuje przecież całe ciepło?  Tu też sięgnąłem po rozwiązania wojskowe. Było to tak, że szukając kiedyś jakiejś fajnej czapki po sieciówkach trafiłem do sklepu z militariami i znalazłem nie dość że fajną, to jeszcze dużą, z czym w rzeczonych sieciówkach był wówczas problem. Także gdy parę lat później wymyśliłem sobie, że na polską zimę idealna będzie czapka-uszatka, od razu poszedłem do sklepu z militariami. I było to słuszne posunięcie.   Czapka-uszatka (pilotka) STURM MIL-TEC ma kilka zalet, których nie ma większość cywilnych uszatek. Po pierwsze, jest znacznie tańsza. Resztę zaznaczyłem strzałkami na powyższej słodkiej foci.  Po pierwsze - odpinany daszek. Cywilne modele często mają to charakterystyczne włochate czoło przyszyte na stałe - tu można je odpiąć, tworząc daszek chroniący przed opadem atmosferycznym wprost na gębę.  Po drugie - uszy zapinane pod brodą lub gdy jest cieplej nad głową (chociaż ja sobie lubię nosić je lekko zawinięte, sterczące na boki, co jest zabawne i podoba się dziewczętom)﻿, wtedy też zawija się osłonę karku. Niektóre (większość?) modeli cywilnych ma tylko tryb uszu "zwis-swobodny", co jest niefajne w większe mrozy.  Po trzecie - docieplenie uszu - małe klapki, które można przepinać do pozycji "docieplanie" kiedy robi się chłodniej.  Po czwarte - jeśli ktoś ma włosy (ja już nie), to sztywna struktura pilotki STURM MIL-TEC nie zniszczy mu fryzury tak, jak uczyniłyby to czapki typu narciarskie lub mama-na-drutach. Jedyna wada - nie można do niej założyć słuchawek na pałąku. William Gibson pisząc "Zero History", książkę m.in. o modzie i wpływie mody militarnej na streetwear i vice versa pominął chyba ten aspekt niezwykłej ergonomii i wygody wojskowych rozwiązań. Ale nie namawiam do noszenia hełmofonu, hełmofony są zupełnie niepraktyczne. 