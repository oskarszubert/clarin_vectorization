Dla mnie jest oczywiste, że bardziej się przejmuję kimś - a zatem i śmiercią kogoś - kogo znam, niż anonimowym zmarłym daleko stąd albo 4501 ofiarą gruźlicy za rok 2009. To związane jest z realizacją potrzeby narracji - oglądając film ze Schwarzeneggerem przejmujemy się losem bohatera granego przez Arnolda i jego starej, a nie biednym statystą zaliczającym zbłąkaną kulkę w czasie pościgu. "Austin Powers" robi sobie zresztą z tego jaja pokazując właśnie smutne opowieści stojące za padającymi jak Stormtrooperzy najemnikami Doktora Zło. Dlatego najlepszą powieścią o katastrofie i roli przypadku w życiu jest hipertekstowa książka "253", traktująca o losach pasażerów feralnego pociągu metra. Dziesięć lat temu czytałem ją na papierze, ale wciąż dostępna jest w swojej właściwej, internetowej formie. "253" składa się po prostu z notek na temat 253 osób jadących londyńskim metrem: opisu zewnętrznego, informacji poufnych na temat danej osoby i tego, co właśnie myśli lub robi. Losy wielu pasażerów splątane są ze sobą, czego śledzenie ułatwiają linki. A na końcu okazuje się, kto umarł, a kto nie. 