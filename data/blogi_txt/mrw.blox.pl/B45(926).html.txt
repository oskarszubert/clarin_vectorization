Mój pierwszy komputer - MSX - miał rozdzielczość 256x196, Amiga - 320x200. Sprite 16x16 czy nawet 32x32 (i więcej) pikseli zajmowały spory kawałek ekranu. Gry w stylu retro sięgając po oldskulowe sprite'y w warunkach wysokiej rozdzielczości albo pokazują piskele z bliska, albo - jak dzisiejszy delikwent - wykorzystują stary design w świecie nowych możliwości.  "Enough Plumbers" to nietypowy klon klasycznej platformówki Super Mario Bros., którego bohaterem są klony klona Mario. Podobnie jak oryginalny Mario, klon Mario zbiera przedmioty, dzięki którym może latać czy rozbijać mury. Zbiera także klasyczne monety - i tu twist - które powodują sklonowanie klona Mario (przejmujemy nad nim kontrolę, prowadząc na raz całe stado klonów). Zadaniem gracza jest doprowadzić przynajmniej jednego klona do mety. Niewielki rozmiar sprite'a pozwala zmieścić całą planszę w jednym oknie, co ułatwia rozwiązanie łamigłówki, jaką jest przebrnięcie przez konfigurację platform, przeszkadzajek, power- upów i monet. Urocza grafika, muzyka i fajowski pomysł - dla mnie bomba. 