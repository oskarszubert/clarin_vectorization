Poszedłem na "Priesta", bo namówiła mnie żona, a i namawiać jakoś specjalnie mocno nie musiała, bo lubię Paula Bettany'ego, no i wciąż mam miłe skojarzenia z komiksowym oryginałem. 32 strony manhwy, która zainspirowała film, opublikowałem dawno temu w "Anime+":  Po filmie zaś nie spodziewałem się zupełnie niczego, poza chwilą zabawy w 3D, zwłaszcza iż zebrał słabe recencje. Ale okazał się całkiem fajny.  Zagranicznym recenzentom brakło pewnie doświadczenia katolickiego totalitaryzmu, by w pełni docenić piękne bladerunnerowe miasto (jest kilka ewidentnych cytatów) przerobione na gigantyczną katedrę czy prawdę ukazaną w satyrycznym ujęciu automatycznej spowiedzi. W kilkadziesiąt sekund uchwycono więcej prawdy o katolicyzmie niż w 10 filmach z Mają Komorowską dyszącą nad fotosami papieża.  A poza tym piękne postapokaliptyczne plenery z westernowym twistem, fajowskie, nieprzeszarżowane i czytelnie pokazane walki, potworniaste potwory, katolickie ninjitsu i cyberpunkowe turbomotory.  I fenomenalne animowane wprowadzenie w alternatywną historię świata, które wynagradza wszelkie niedogodności (o ile ktoś takowe odczuwa) związane z siedzeniem w okularach i wyższą cenę za seans w 3D. 