Zrobiłem sobie wczoraj rachunek na blipie i doszedłem do wniosku, że "Snow White and the Huntsman" to najlepsze klasyczne fantasy jakie widziałem od czasu "Ostatniego Jednorożca".  Tak, lepsze od LOTR. LOTR miał ciężkie dzieciństwo - to seria trzech przedługich filmów zrodzonych z chęci przypodobania się bandzie nerdów (którzy i tak wyszli niezadowoleni brakiem Toma H. Bombadila i uczłowieczeniem kobiet); stąd np. antyklimatyczne dwie bitwy; jedną z nich można by spokojnie poświęcić z korzyścią dla dramaturgii. Chciałbym zobaczyć  LOTR-a, jaki by wyszedł spod ręki Hayao Miyazakiego - dla którego materiał wyjściowy jest tylko bazą dla autorskiego dzieła.  Twórcy "Królewny Śnieżki" mieli pełną swobodę. To baśń, żywa opowieść; chociaż została utrwalona przez braci Grimm na papierze czy przez Disneya na celuloidzie, nie ma tak naprawdę wersji kanonicznej; można ją opowiadać na tysiące sposobów, czym zresztą zajmowało się już wiele razy kino i literatura; materiał jest wdzięczny, pełen tego tkwiącego w baśniach szaleństwa. "Królewna Śnieżka i Łowca" przetwarza tę opowieść zgodnie z zasadami fantasy, z wyraźną inspiracją LOTRem; ma jednak możliwość nie powtarzać jego błędów, z czego szczęśliwie korzysta. I chociaż jest to fantasy, to nie wyrzeka się baśniowych korzeni; wręcz przeciwnie, rozgrywa je ładnie wpisując w logikę świata i opowieści (np. motyw znanej z różnych baśni zwierzęcej wdzięczności połączony z elementami legend arturiańskich). To świat, w którym istnieje chrześcijaństwo, ale i pogańscy leśni bogowie. W którym żywa kraina wygląda jak z bajki - by pod władaniem mrocznych sił zmienić się w błotnisty ugór naturalistycznie pojmowanego średniowiecza. Są tu wszystkie znane elementy: królewna o śnieżnobiałej skórze, czerwonych ustach i kruczoczarnych włosach (w tej roli prześliczna KStew i trzeba być hołownią, żeby uważać inaczej); zła macocha (cudna Charlize Theron); magiczne lustro; Łowca (strasznie podobny do Thora!) i Książę (nieco szczurowaty Whatshisname); są krasnoludy granę przez aktorów charakterystycznych, w tym Boba Hoskinsa i Nicka Frosta. Zmienia się jednak dynamika; królewna Śnieżka nie jest naiwną istotką prowadzoną na rzeź i uratowaną dzięki ludziom dobrej woli o nekrofilskich zapędach -- tu jest aktywna, sprytna i waleczna, chociaż nie brak jej pewnej niewinności. To opowieść pełna girl power, ale pozbawiona zupełnie wątków "gorstetowych".﻿ Film podejmuje polemikę z klasycznymi opowieściami, czasem łącząc różne wersje (krasnoludy, które czasem są górnikami, a czasem rozbójnikami, tutaj są górnikami, którzy stali się rozbójnikami), czasem dając delikatny prztyczek.  W filmowym LOTR mój spory niesmak wzbudziła scena, w której krasnolud i elf doskonale bawią się w czasie bitwy; zliczają zabite orki ścigając, kto zabije więcej. Dlatego w SW H zwróciłem uwagę na szacunek dla życia i śmierci; zabijanie jest koniecznością, ale nie w nim nic zabawnego. Orki były jak żywe śmiecie; jakże inaczej potraktowany jest troll, który staje na drodze Śnieżki.  Wspomniałem o Miyazakim, nie bez powodu - to kolejny film (po niedawnym "Johnie Carterze", w którym znaleźć można ślady "Laputy" i "Nausicaa'i"), w którym widać inspirację japońskim mistrzem. Wyjęty z arturiańskich legend las wyraźnie inspirowany jest "Mononoke Hime", acz pełen doskonałych i oryginalnych pomysłów (jak porośnięty mchem żółw czy przegenialne faeries!), losy Śnieżki przypominają zaś bardziej mesjanistyczny wątek Nausicaa'i niż klasyczną wersję wydarzeń. Niektóre czary złej królowej wyglądają jak z "Howla" czy "Spirited Away". Bardzo mijazakowa jest też wioska kobiet.  Film jest piękny - zimne brytyjskie wybrzeże, magiczne lasy, góry; różne pory roku, cichy, zimowy las. Dekoracje i stroje - 100%. Doskonałe, realistyczne bitwy, ciekawa magia, fajna symbolika - nie dobro i zło; ale życie i śmierć. Kilka razy autentycznie się wzruszyłem, kilka razy byłem oczarowany. I taka śliczna piosenka na koniec: 