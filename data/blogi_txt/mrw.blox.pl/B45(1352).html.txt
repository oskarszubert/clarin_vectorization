Nasza korespondentka z Francji donosi na G+:  Otoz Pierre Dukan (ten od diety proteinowej), ulubieniec +Michał Radomił Wiśniewski, wlasnie wydal ksaizke pt "List otwarty do przyszlego prezydenta Republiki", w ktorym proponuje, by maturzysci, ktorzy maja BMI miedzy 18 a 25, dostawali dodatkowe punkty na maturze. Zmotywowaloby to grubasow, mowi Dukan, do odchudzenia sie. Niesamowite.﻿  Ja tymczasem wychodzę powoli z zamroczenia postsylwestrowego i rzeczywistość patrzy na mnie swoimi wielkimi, przerażającymi oczami. Na ten przykład:   kim jest ta napuchnięta tłusta panda? Tak, to ja. Być jak Kevin Smith, you're doing it right. Częścią mechanizmu obronnego grubasów jest umiejętność odpowiedniego robienia zdjęć, kątów, pod którymi nie widać nalanego ryja i zwałów tłuszczu, który przydałby się pewnie na ciężką zimę jaskiniowcom na sawannie, ale nie w Europie Środkowej w XXI wieku. Ale jak fotkę robi nieświadoma potrzeby estetyzacji przyjaciółka, to wychodzi jak wychodzi, nie.  Zwróćcie uwagę, że w całym ruchu "pokażmy, że grubasy też mogą być zadbane" nie chodzi wcale o pokazanie piękna tłustego ciała. Nie, sztaby fotografów, stylistek i makijażystek robią wszystko, żeby tuszę zatuszować. Wdziać ciuchy, które ukrywają, ustawić światło, które pomniejsza, zrobić makijaż, który wydłuża. Nie, nikt nie chce oglądać grubasów, jakimi są naprawdę (nie wiem dlaczego, tłuste potrafi być czasem piękne).  Prawie dwa lata temu napisałem linkowaną wyżej notkę o Kevinie Smithcie, pisałem ją ze wściekłością, nie tylko na niego, ale i na siebie. Przekroczyłem wtedy granicę 120 kilo i przestraszyłem, że zaraz się stoczę i znów będę ważył, jak w najgorszym momencie, 132 kilo.  Kevin bardzo mi wtedy pomógł, hasło "nie być jak Kevin Smith" stało się moją mantrą, która pomogła przeżyć pierwsze, obciążające psychicznie tygodnie diety. A właściwie nie diety, tylko lifestyle'u (diety to samo zło, jak wspomniany Dukan, od którego wypadają włosy i psują się nerki), pięć regularnych posiłków, w sumie 1000 kalorii plus warzywa (i pić, dużo pić - wody, zielonej herbaty), po prostu - nie żreć tyle (pomogły też piguły z dodatkiem antydepresantów). Efekty mogliście widzieć na fociach - od lutego 2010 do lipca tegoż roku zrzuciłem ćwierć kwintala i ważyłem 96 kilo, co pozwoliło mi robić zakupy w sklepach z normalnymi ciuchami (a nie tylko w przyjaznych grubasom niemieckich sieciówkach jak Takko i C A), czułem się śliczny i radosny, choć nie była to jeszcze waga, którą miałem w młodości - idąc na studia (gdzie spuchłem od junkfoodu i nieregularnych zajęć) ważyłem tyle, że z moim BMI dostał bym punkty na maturze od szarlatana Dukana. Gdzie moja młodość utracona? No i jakiś czas wszystko było fajnie, chodziłem sobie na wrotki (wiecie o ile łatwiej się jeździ bez dodatkowych 25 kilosów?), a potem stał się rok 2011, przybyło mi zajęć, wróciła depresja (a kiedy jestem smutny - jem, kiedy mam stresa - jem, itd.), małymi kroczkami straciłem kontrolę (słodzona herbata, ciasteczko, czekoladka), a potem to jest równia pochyła, zborsuczenie, rozleniwienie (im jesteś grubszy, tym bardziej ci się nic nie chce), błędne koło. I oto jestem, wchodzę w 2012 z nalaną mordą, olbrzymim brzuchem, zaczątkiem cyców (otyłość jest kobietą - rosną cyce, a pisior chowa w fałdzie tłuszczu, pewnie po kilkunastu dziesiątkach kilosów zmienia się w łechtaczkę) i wstydem, że się tak ludziom pokazuję. Ojej, a czemu po prostu siebie nie zaakceptować, przecież, nie, pozytywne grubasy, wesołe grubasy, może by zostać tłuściochem-hipsterem, wiecie, w tym sezonie noszę się na wczesnego Meatloafa, hurr durr. Tylko czuję, jak mi oddechu brakuje, a szafę mam pełną fajnych ciuchów, w które się nie mieszczę. Nie ma czegoś takiego jak pozytywna otyłość, poza bajkami dla naiwnych. I serdeczny fakulec dla każdego, kto klepie po pleckach osoby z nadwagą, żeby się nie martwiły, że tak jest ok. Niech każdy umiera za siebie, co? Postanowiłem więc napisać tę notkę motywującą, w której się wam ze wszystkiego wyspowiadam, jak pani matce, jak anonimowy alkoholik. Dwa razy już z tego wyszedłem, wyjdę i trzeci. Od jutra wciągam tysiąc kalorii i wbijam na rowerki, trzymajcie za mnie kciuki. 