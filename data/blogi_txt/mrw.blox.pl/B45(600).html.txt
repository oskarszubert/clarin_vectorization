Najnowszy film Neilla Blomkampa, twórcy niezapomnianego "Dystryktu 9", opowiada klasyczną historię zamku w chmurach górującego nad upadłą krainą. Była o tym ładna, cyberpunkowa manga "Battle Angel Alita", którą polecam.  W filmie Neila nad zdewastowaną Ziemią świeci gwiazda orbitalnego raju, tytułowego Elizjum. Mieszkańcy Elizjum mają dostęp do czystego powietrza, opieki medycznej i iPhone'ów, Ziemianie żrą brud i pracują w niebezpiecznych warunkach w fabrykach należących do Elizjan. Szesnastoletni Max Da Costa (Matt Damon) ma dość takiego życia. Wraz z trzema kompanami wymyśla szalony plan porwania wahadłowca przewożącego dobra na Elizjum. Plan nie do końca się udaje -- udaje im się zestrzelić wahadłowiec i zmusić go do awaryjnego lądowania, ale zaatakowani przez bojowe androidy muszą salwować się ucieczką z porwanym kapitanem kosmolotu (Tom Hanks). Uciekają furgonetką, ścigani przez najemników wysłanych przez rząd Elizjum. W akcji odbicia kapitana ginie trzech kolegów Maxa, a on zostaje postrzelony i trafia przed oblicze sądu. Zostaje skazany na 33 lata ciężkiego więzienia. Film kończy się wzruszającą sceną, w której kapitan wraca do żony, śmiertelnie zamartwiającej się w ich luksusowym domku na przedmieściach stacji orbitalnej. Obejmuje ją, patrząc na Ziemię, pięknie wyglądającą z kosmosu, i mówi: -- Spotkałem dziś złych ludzi. Ale wciąż wierzę, że ludzi dobrej woli jest więcej. Przepraszam, pojebały mi się filmy.  "Elizjum" bardzo mi się podobało, uczta dla oczu i miłośników cyberpunka i nerdów ogólnie, a jaki fajny Sharlto Copley! Ale przez trailer "Kapitana Philipsa" puszczony przed seansem oglądałem ten film ze świadomością, że jakakolwiek krytyka systemu została dziś (dziś?) zepchnięta do getta s.f. i że nie doczekam się pewnie filmu na podstawie tej historii. 