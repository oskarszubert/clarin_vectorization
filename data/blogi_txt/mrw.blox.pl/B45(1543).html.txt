"Hobbita" obejrzeć należy w 3D, w 48 klatkach na sekundę; inaczej się zobaczy tylko pół filmu. Płynny i ostry obraz robi wrażenie; chociaż filistynom kojarzy się z teatrem telewizyjnym (gdzie obraz był ostry, bo nakręcony w studiu - tu ten efekt udaje się uzyskać w plenerze), bo się przyzwyczaili, że film oznacza rozmazane ziarno. Ale nie, to jest nowa jakość, pozwalająca np. pokazywać wyraźny obraz na dalszych planach, co pozwala malować kadry kompozycjami zarezerwowanymi do tej pory dla animacji; pozwala cieszyć się scenami akcji, w których szybki montaż nagle nie przeszkadza w nadążaniu za tym, co dzieje się na ekranie. Nie mogę się doczekać, aż Cameron pokaże drugą część "Avatara" w 60fps.  Tyle z technikaliów; sam film przyjemnie mnie oczarował. Nie jestem tolkienistą; powieści zaliczyłem jak należy, w młodości, nie czekałem na ten film z jakąś niecierpliwością, ale oto zdarzył się tani wtorek w pierwszy dzień roku i wybraliśmy się (oprócz nas na seansie było kilka parek, grupka trzech nerdów i wycieczka kleryków). I co, bardzo fajny się okazał. Zamiast wiernej adaptacji książki dla dzieci Peter Jackson zrobił film w stylu swojej trylogii LOTR, i bardzo dobrze, bo skoro się sprawdziła, to po co coś zmieniać? Pomysł rozbicia lichej książczyny na trzy filmy broni się w obliczu rozwinięcia i wzbogacenia oryginału o wątki z kwitów i dopisków, rzecz z serii baśniowych przygód zmieniła się w epicką fantasy. Ale ten element baśniowy i przygodowy został, dzięki czemu "Hobbit" podobał mi się dużo bardziej niż LOTR. Tam była poważka i smutne miny - głównie ludzi, których tu nie było prawie wcale, była za to mnogość fantastycznych stworzeń; kraina o wiele żywsza i interesująca. I chociaż i w "Hobbicie" nie zabrakło mroku i patusu - znalazło się miejsce na humor i przygodę. Cudowna obsada - powrócili aktorzy znani z LOTRa. I nowi - Martin Freeman, dyżurny angielski poczciwina (Artur Dent! Watson!) robił dużo lepsze wrażenie niż wiecznie zdziwiony Elijah Wood; ucieszył mnie Sylvester McCoy (siódmy Doktor) jako leśny czarodziej Radagast. I cała banda krasnoludów.  Film jest długi, tak jak długi był "King Kong" Jacksona. I tak samo jak z "King Konga" nie potrafiłbym wyrzucić żadnej sceny - od pełnej akcji ekspozycji przez sceny krasnoludzkiego najazdu na hobbicią spiżarnię i kolejne przygody na trasie - wszystko było fajne i przepiękne na tle nowozelandzkiej przyrody.  Ale... Widzieliście pewnie okładkę magazynu "W sieci", który przedrukowuje prawicową blogosferę na papier; stała się ona internetowym mikrohitem i źródłem żartów.  Z ciekawości (dziennikarstwo obywatelskie, 3,90 zyla) kupiłem i przeczytałem; tekst Grzegorza Górnego okazał się dość sensowny (zwłaszcza w porównaniu z kuriozalnym felietonem z NF pisarza Grzędowicza sprzed paru lat, który doszukiwał się analogii Shire-Słowacja, bo tam można nieletnim alkohol sprzedawać), nawet jeśli nie zgadzam się ze światopoglądem autora i z jego tez wyciągam inne wnioski. Otóż porównuje on Shire do Soplicowa, w który szlachecka wieś spokojna ma wywalone na wielki świat, zajęta konsumpcją; szlachta, jako i hobbici, podrywają się tylko, gdy ów mały światek staje się zagrożony. I tak jak Frodo pokonał Saurona siłą ducha (symboliczne zniszczenie pierścienia, ważniejsze od wszystkich bitew z orkami), tak JP2 pokonał komuchów modlitwą. Ma to sens, nie? I tak właśnie było; nie ma się co śmiać, arkadia Shire jest wyjęta z prawicowych fantazji. Bilbo ma norkę i kolekcję porcelany, ale nie wiemy skąd; jaka jest ekonomia tego miejsca? Nie dopuszcza się do głosu hobbita pańszczyźnianego, który na ten dobrobyt musiał zapracować. Tak samo jak nie ma sympatii dla trolli, które są głodne i chcą zjeść kucyki krasnoludów, przez co muszą zginąć -- ale nikt już nie zastanawia czym żywią się gigantyczne orły pomagające naszym bohaterom. Podobały mi się niektóre morały wygłaszane przez Gandalfa, te o drobnych gestach dobra czy szacunku do życia, ale nie zawsze znajdowało to pokrycie w tym co działo się na ekranie.  Ale tak to już jest, jak się ekranizuje takie ramoty. 