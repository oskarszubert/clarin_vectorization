Poniższy tekst napisałem 2 lata temu:Wielki Brat obnażył się: kilka dni temu amerykański portal AOL opublikował w sieci trzymiesięczne rejestry swojej wyszukiwarki internetowej. Co wiedzą o nas firmy sieciowe?Dane dotyczące ponad 650 000 użytkowników – kto, czego i kiedy szukał (i na jakiej stronie to znalazł) – miały posłużyć środowiskom akademickim opracowującym nowe algorytmy wyszukiwania. Chociaż identyfikatory użytkowników zostały zastąpione przydzielanymi losowo anonimowymi numerami, udało się zidentyfikować niektóre osoby (na przykład te, które wyszukiwały swoje nazwisko). Koncern AOL szybko przeprosił i wycofał feralne dane, ale te zdążyły już zostać skopiowane i udostępnione ku uciesze internetowej gawiedzi. Nie to jest jednak istotne – ten wypadek pokazał, jak dużą wiedzę na temat użytkowników posiadają koncerny internetowe, takie jak Google, MSN, Yahoo czy AOL. Informacja jest dziś najbardziej chodliwym towarem. O ile jednak można przyzwyczaić się do kolekcjonowania danych przez hipermarkety (bo i cóż z tego, że wiedzą jak często kupuję kiełbasę?), to kontakt z internetową wyszukiwarką jest bardziej intymny. Wystarczy przejrzeć owe opublikowane rejestry AOL. Internauci korzystając z pozornej anonimowości zadawali często osobiste pytania - podawali objawy trapiących ich chorób, szczegóły życia prywatnego („jakie są oznaki rozpadu małżeństwa?”), szukali porad w sprawie nałogów czy wreszcie wpisywali swoje seksualne fetysze. Wydobyte z bazy danych i odpowiednio uporządkowane zapytania potrafią opowiedzieć niejedną historię, wykraczającą poza prostą wiedzę na temat słuchanej muzyki lub ostatnio nabytych książek.Teoretycznie takie gromadzone dane mają pomagać w wygenerowaniu lepszych wyników wyszukiwania, służyć jako kontekst w przypadku wieloznacznych zapytań. Pokusa wykorzystania ich w innym celu jest jednak silna. Tak stało się w zeszłym roku, gdy amerykański Departament Sprawiedliwości zażądał rejestrów wyszukiwań – miały być użyte w sądowej batalii w sprawie wprowadzenia Children Online Protection Act, prawa mającego na celu ochronę małoletnich przed szkodliwymi treściami w sieci. Google tym razem odmówiło (i wygrało w sądzie), lecz AOL, Yahoo i MSN udostępniły żądane dane. Biorąc pod uwagę uczynność koncernów – w tym Google -  współpracujących z cenzurującym Internet rządem Chin, należy przypuszczać, że częstsze będzie podejście ugodowe. Jak zresztą odmówić rządowi starającemu się powstrzymać terroryzm? Łatwo można wyobrazić sobie czarny scenariusz: rejestry wyszukiwań mogą służyć jako źródło brudów i „haków” (zwłaszcza na urodzonych po 1 sierpnia 1972 roku). Z drugiej strony pocieszające jest, że być może nikomu nie będzie chciało się czytać tego ogromu informacji. No i Polska to nie Chiny: nasz rynek nie jest na tyle duży, żeby koncerny sieciowe miały przejmować się ewentualnymi żądaniami polskich władz, ciekawych któż taki chciał wyguglać słowo „kartofel”.Dziś nadal uważam, że nikomu nie będzie się chciało tego czytać. Bloody Rabbit w komentarzu do notki o Katarynie straszy sztuczną inteligencją, która zajmie się internertową lustracją. Pytanie - kto nas googla i po co? Podobnoż pracodawcy? Tacy chyba wyginą - wraz z resztą kretynów z działów HR, którzy zamiast zaglądać ludziom w portfolio i CV każą robić testy wyboru. Ktoś kto ocenia człowieka po jego cyfrowych śladach kręci sobie bicz na własną durną dupę. Służby specjalne? Kto nie jest terrorystą albo Ziemkiewiczem powinien spać spokojnie.Jaki jest koszt agregacji tych danych? Ich analizy? Jaką dużą kasę ma nadzieję na mnie zarobić (i jak) firma, która na to wyłoży własną forsę? 