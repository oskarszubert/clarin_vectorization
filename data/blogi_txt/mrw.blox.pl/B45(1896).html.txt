Słuchajcie, słuchajcie - za niecałe pięć zyka można dostać w kiosku najlepszy film fantasy w historii (jako dodatek dorzucają "Olivię" z artykułem o dużych cycach, ale dużo sobie nie obiecujcie). Otóż "Ostatni jednorożec". Polski dubbing, ale bardzo dobrze zrobiony (nie ważyli się tknąć piosenek!). W jednej postaci z tego filmu jest więcej życia i prawdy niż w całej Drużynie Pierścienia. Podstawą jest absolutnie obowiązkowa książka Petera S. Beagle'a z 1968 roku (jest on zresztą autorem scenariusza). Baśń? Fantasy? To drugie raczej, i to grające ze swoim gatunkiem. Tak jak lata później w powieściach Terry'ego Pratchetta (zwłaszca w podcyklu o wieźmiach ze Świata Dysku), u Beagla postacie mają świadomość opowieści. Tematem jest sam mit, legenda - i jego zderzenie z rzeczywistością (och, jakże przykrze płytki i głupawy okazuje się tzw. postmodernizm Shreka, gdy porównać go z "Ostatnim Jednorożcem"!). Zresztą nie tylko te wątki wskazują, że PTerry mógł inspirować się OJ: bohaterowie, inaczej niż w sztampowych fantasy, są zmęczeni, starzy i nieudolni. A także pewien kot. Ale to nie musi być prawda, tak sobie ssę palca.Tyle o książce (a jak już czytaliście, to tu jest jej sequel z 2005!) - sam film jest natomiast jednym z najgenialniejszych przykładów porozumienia ponad kulturami. Scenariusz, aktorzy (Mia Farrow! Jeff Bridges! - w tej wersji z DVD usłyszymy ich tylko w piosenkach, niestety), projekty postaci, muzyka i reżyseria to robota Amerykanów z wytwórni Rankin-Bass ("Hobbit"); animacją i dźwiękami zajęli się natomiast Japończycy. I to nie byle jacy - bo to koprodukcja, nie byle outsoursing do tańszego kraju. Studio Topcraft (tenże "Hobbit") zaraz po zrealizowaniu OJ wyprodukowało anime "Naushika z Doliny Wiatru" Miyazakiego i zostało przekształcone w studio Ghibli. To widać - charakterystyczne są piękne tła, a także sekwencja otwierająca: zaanimowane gobeliny, do czego nawiązono właśnie w "Naushice".Nie ma szczęśliwego zakończenia, ponieważ nic się nie kończy.Unicorn Power! 