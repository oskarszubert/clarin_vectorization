Mikołaj objawił się jako kurier z DHL:  Nie powiem, że się zdziwiłem zawartością:  Tak, to kolekcjonerska wersja Blade Runnera z okazji 30-lecia. Tak, mam kolekcjonerską wersję z okazji 25-lecia. Ale tamta była na DVD, a ta na BR:   (Dziękuję mojej uroczej asystentce). Oraz tym razem są inne dodatki: Model spinnera (z kartą pojazdu), piękna animowana widokówka (z nadlatującym spinnerem i ruchomą reklamą) oraz album z fotosami The Art of Blade Runner / From The Archive:  Trzy płyty, ze wszystkimi wersjami filmu i dodatkami. Album zawiera m.in. zdjęcia i concept arty rekwizytów. Urzekają okładki magazynów o androidach, wyglądające, cóż, jak okładki magazynów komputerowych z lat 80s. Dodatkowo w pudełku z płytami - kupon do wersji cyfrowej, ale jeszcze nie wiem czy u nas działa. Spinner przebył ciekawą drogę - z Chin do wioski pod Toruniem, a stamtąd do, hm, nawet nie wiem. W końcu zamówiłem go z brytyjskiego amazonu, z prostej przyczyny: kosztował 28 funtów. U nas trzeba zapłacić "nieco" więcej: około 230-270 zyli.   No więc jest 2012 i mam latający samochód:  Drzwi się otwierają! Żeby nie było wątpliwości - dołączona karta z concept artami spinnera jest opatrzona ostrzeżeniem - "NOT FOR CHILDREN UNDER 14 YEARS. This is not a toy. Keep out of reach of children" Lubię kolekcjonować Blade Runnera; jak na nerdowskie hobby jest dosyć tanie (pozdro dla fanów Star Warsów). Stara "Fantastyka" z fragmentem powieści i fotosami, komiks Marvela (polskie wydanie, niestety), powieść Dicka, powieść w wersji oryginalnej, kontynuacje powieści; kaseta z OST, VHS z wersją reżyserską, gra komputerowa (ta na PC), box z DVD na 25 lecie, komplet CD z OST i teraz to. Tyle uzbierałem przez ostatnie ćwierć wieku; przy obsesjach niektórych fandomów jest to ilość homeopatyczna. Włączyłem, zobaczyłem piramidę Tyrell Corp. w odnowionym HD i strasznie się wzruszyłem. Dialogi znam na pamięć; wypowiadam je na głos na parę sekund przed postaciami. Ciekawe co Ridley przyszykuje za pięć lat. 