Nagle okazuje się, że siedzę w sali kinowej pełnej ludzi, którzy JESZCZE NIGDY W ŻYCIU NIE WIDZIELI TOTORO W sumie nic niezwykłego, ale to są sami fani mangi i anime. Sprawdzam w googlu Pedobeara (broda, długie włosy, przypinka I LOVE LOLI), który siedział obok mnie na poprzednim seansie, a teraz przesiadł się do następnego rzędu. Ma profil na forum CDA; urodzony w 1991. Dziewiętnaście lat, inni w podobnym wieku. Nie załapali się na emisję w Canal Plus w 1996 ani powtórki na Ale Kino! trzy lata później, a kolekcji Ghibli na DVD z Monolithu pewnie nawet nie kupili, bo kto dziś cokolwiek kupuje. Peak szału miyazakowego w fandomie przypadł na początek lat zerowych, mój sąsiad Pedobear uczył się wtedy pewnie czytać na Pokemonach od Tomasza Kołodziejczaka. Czy to jest ta "generation gap", przed którą ostrzegała nas mama?         Siedzę więc w sali kinowej pełnej ludzi, którzy pierwszy raz oglądają Totoro i słyszę ich śmiech, dziewczęce piski i jęki szczerego zachwytu i jest to tak piękne, że słów mi brak. 