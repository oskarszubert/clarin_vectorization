Dzień dziewięćdziesiąty pierwszy.   Obserwuj ludzi, radzi pani kominkowa, a potem pisz o nich banialuki w internecie.  Cwana gapa, sztuk dwie, sierotki takie, zagubione; ostatnia prosta przed emeryturą, małżeństwo od trzydziestu pięciu lat, dwójka dzieci, które wpadają od święta albo i nie; podstarzali Boni   Clyde robią właśnie swój numer życia, wbijając się z wózkiem pełnym po brzegi do kasy "do dziesięciu artykułów"; przy wszystkich stanowiskach dziś takie ogonki, bo to środek soboty, ludzie wylegli z domów, wsiedli w samochody i wyruszyli w półtorakilometrowe wyprawy. Kasjerka wynajęta z agencji pracy tymczasowej nie zna zasad, nie ogarnia mechanizmów i daje się zrobić; pan cwany gładzi siwe wąsy i wyładowuje kolejne zakupy na taśmę, pani cwana przelicza banknoty w portfelu, potem nadzoruje kasjerkę, czy wszystko nabija jak należy, pan cwany w tym czasie pakuje sprawunki z powrotem do wózka, unikając spojrzeń innych klientów, którzy może być powiedzieli, ale wolą robić grymasy i ciche dąse, dziewczyna o długich, kruczoczarnych włosach szturcha chłopaka i wali mu focha po powrocie do domu, dlaczego nic nie zrobiłeś, nie powiedziałeś, tyle musieliśmy czekać, za rok już nie będą ze sobą, z zupełnie innych przyczyn, ale ziarno zostało zasiane dziś, w tej kolejce. Pan cwany nie jest świadomy wyrządzonych krzywd, nie, on jest z siebie dumny, bo pokonał system, poczuł moc, jakiej nie czuł od czasów, gdy robił sobie zdjęcie z Wałęsą; przez chwilę zaimponował żonie, która może dziś nie spędzi wieczoru wzdychając, nieobecna, myśląca o tych wszystkich złych decyzjach i gdy odbierze wieczorem telefon od córki, która jednak nie da rady przyjechać na dzień matki, zamiast przygryzać wargi wpatrując się w program na TVN, wybuchnie płaczem tuląc się do piersi męża, mocząc łzami jego przyciasną koszulę w kratę, a on ją przytuli, gładząc jej farbowane włosy, jasnowaniliowe jak u Enimema, czując się taki męski i opiekuńczy jak wtedy, gdy spotykali się po szkole w małym mieście pod Szczecinem, a on grał jej na gitarze i pili piwo w krzakach, i jeszcze nie wie, że to ostatni raz, kiedy są tak blisko, że zaraz znów oddalą się od siebie, w jednym domu, ale w różnych galaktykach, ale ona nigdy nie odejdzie i kiedy za piętnaście lat on przestanie rozpoznawać jej twarz i zapomni jak się nazywa, będzie zmieniać mu pieluchy pokazując stare albumy, z nadzieją, że gdzieś tam w środku jest człowiek, którego pokochała, kiedy jeszcze umiała kochać, przez tę sekundę wcale nie żałując, że nie posłuchała matki. 