John Farnham. Słyszeliście o nim? Nie ma nawet hasła w polskiej wikipedii. To australijski piosenkarz, którego znam z przeboju "You're the Voice" (właśnie zrobiłem OVER9000 w Singstarze): A było to tak, że kupując Amigę w 1992 w bonusie mogłem sobie wybrać nagranie 10 dyskietek (to było jeszcze przed Ustawą). Poprosiłem zatem o program graficzny (Deluxe Paint IV, och och och), muzyczyny, coś do animacji i jakieś inne użytki (na MSX nauczyłem się cenić bardziej programy użytkowe niż gry). Program muzyczny - nie pamiętam jak się nazywał [edit: Aegis Sonix] - operował na zapisie nutowym, syntezatorze i samplach, miał kilka piosenek w wersji demo, w tym właśnie "You're the Voice" z zdigitalizowanym refrenem. Wtedy usłyszałem ją po raz pierwszy (i się zakochałem), a jakiś czas później wyłapałem ją w MTV. A teraz właśnie znalazłem w sklepiku Singstara i z tej okazji kliknąłem w wikipedię. John Farnham, który w mojej świadomości funkcjonował jako one hit wonder, okazał się rycerzem orderu Australii z 40 letnim stażem w showbiznesie. Zaczynał jako nastoletni idol i w każdej dekadzie umieszczał swoją piosenkę na czele listy przebojów. Album, z którego pochodzi utwór-bohater dzisiejszej notki, jest do dziś najlepiej sprzedającym się australijskim krążkiem. Kto by pomyślał! 