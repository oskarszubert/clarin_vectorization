Forma jest pustką. Pustka jest formą. Pustka nie jest czymś innym niż forma; forma również nie jest czymś innym niż pustka ﻿- mówi Sutra Serca i to jeden z powodów dla których (obok Czterech Szlachetnych Prawd, które w zasadzie polecają owinąć się w prześcieradło i czołgać w kierunku cmentarza) odrzuca mnie od buddyzmu.  Pustka nie jest formą, a forma nie jest pustką. Trafiło mi się oto pudło klocków jedno na milion - z brakującym elementem:  O tu. Ciężki przypadek, dachówka w niecodziennym kolorze. Im dłużej wpatruję się w pustkę, tym bardziej nie widzę tam formy; mógłbym wprawdzie użyć mocy wyobraźni i udawać, że tam jest (albo za posłuchać 4SP i pozbyć się pragnień, które prowadzą tylko do cierpienia).  Na szczęście świat materialny nie działa w ten sposób. Wypełniam formularz na stronie serwisu LEGO i po chwili dostaję dwa maile, w których oprócz przeprosin i zapewnienia o dokładaniu starań jest zapowiedź, że klocek zostanie wysłany na podany adres (w pierwszym mailu) i że klocek już do mnie jedzie (w drugim). Serwis oferuje też opcje dla gap, które jakiś klocek zgubiły lub połamały w czasie budowy. Żadne halo, nie, tak działają BOK-i we wszystkich porządnych firmach, ale ja ciągle pamiętam - ponieważ wszystko pamiętam - z lat 80 pudełka z enerdoskimi grami planszowymi kupowanymi na tzw. kiermaszach (z okazji jakiś świąt rozstawiało się targowisko, gdzie można było kupić różne niedostępne na co dzień rzeczy).  I to, że ciągle zdarzało się, że brakuje jakiegoś żetonu czy pionka, albo kilku elementów z Małego Mechanika. I to było normalne. Kupowałeś towar z usterką i się cieszyłeś, że w ogóle coś dostałeś.  Nic dziwnego, że ludzie wychowani w takim ustroju szukali jakiejś duchowej pociechy w parareligiach pozwalających zniekształcać rzeczywistość. Łyżka nie istnieje, nie mamy pańskiego płaszcza, i co nam pan zrobi. 