A właśnie, Pyrkon, nie dokończyłem. Więc to było tak, że siedziałem w pół zgonie i słuchałem uczestników panelu, od czasu do czasu coś mamrocząc pod nosem. Np. kiedy Michał Cetnarowski - który niedawno przejął pałeczkę po Maćku Parowskim; niesamowite, siedziałem na tym Pyrkonie i z Maćkiem o tym przejmowaniu nieuchronnym rozmawiałem - no i tenże pyta Rafała Kosika, dlaczego jest trójka bohaterów, dwóch chłopaków i rude dziewczę, na co wymamrotałem "bo Harry Potter, duh"; ale nie, że to taki schemat typowy, "akurat", mamroczę, Cetnarowski ciągnie w stronę, dlaczego nie jakiś ciemnoskóry (chyba użył słowa na "m"), na co Kosik, że to by było nierealistyczne, nie, i haha, haha; wstałem i poszedłem się zwymiotować, bo jak pamiętacie, byłem chory.  Ale nie będę roztrząsał, czy w warszawskim gimnazjum jest miejsce dla dzieciaków odstających kolorystycznie od elity ONR-u, czy nie, bo każdy zna na to pytanie odpowiedź, jak sądzę; za to zaciekawił mnie ten schemat dynamiki stada "dwóch chłopaków plus dziewczyna". Odrzucę tu przypadki typu trójkąt miłosny, jak w "Zmierzchu" i mangach shoujo, bo to inna para kaloszy.   No nie lubię go nieco, tego układu; i była to rzecz, która nie podobała mi się w "Harrym Potterze". Jest to oczywiście bardzo wygodne z punktu widzenia chłopakocentrycznej narracji, w której jest Bohater, Jego Przyjaciel i Dziewczyna; niby przyjaciółka, ale wiadomo, że za minutę pierwsza miłość i wejdzie w tę rolę; z jednym lub drugim. Tak było w Potterze, tak było w cyklu Kosika.  Czy jest to schemat nierealistyczny? Nie. Czy jest w nim coś złego? Nie wiem; wiem, że brakowało w mi Potterze czegoś więcej o Hermionie: dzielnie spełniała swoje funkcje mózgowca czy matki drużyny, ale poza tym była tylko cieniem Pottera. Ale z kim załatwiała swoje dziewczyńskie sprawy? Z kim rozmawia o chłopakach, stanikach, miesiączkach? Rola, jaką pełni Hermiona, przypomina też podobne układy z komiksów o gamerach; dwóch kolesi i laska, która jest matką grupy, prawi morały itd. (jak ktoś zauważył, matka to zwykle jedyna kobieta, jaką znają twórcy tych komiksów).  Schemat 2+1 występuje u Hanny Ożogowskiej w powieści "Ucho od śledzia", ale tam relacje między bohaterami nie wychodzą poza koleżeństwo i przyjaźń; miłości szukają poza podstawowym układem. W dylogii "Głowa na tranzystorach"/"Za minutę pierwsza miłość" jest już inny układ - 2+2; dwie dziewczyny i dwóch chłopaków; prawie jak w "Scooby-Doo" (zwłaszcza w zrekonstruowanej wersji)﻿, przez co narracja (zwłaszcza drugiego tomu) jest znacznie ciekawsza i bogatsza.  W moim ulubionym "Bad Machinery", komiksie o brytyjskiej gimbazie rozwiązującej tajemnice układ to wręcz 3+3 (jak w "Przyjaciołach"), co pozwala na wprowadzenie w poszczególnych tomach interesujących konfiguracji zderzających postacie o różnych charakterach i temperamentach. Więc wcale nie trzeba jechać układem 2+1; chyba że akurat chciało się zrobić "polskiego Pottera". 