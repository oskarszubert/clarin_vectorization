Nie wiem jak to się stało, że wcześniej nie byłem w Berlinie; jakoś nie było okazji, a skoro nie ma okazji, to można pouprawiać czystej wody berlinizm, obwąchać i obczaić miasto. Dworzec Berlin Gesundbrunnen, stamtąd U-Bahn (linia numer 8, z obsurnego steampunkowego peronu) na plac Aleksandra. Wieża telewizyjna i Donkin Donuts, do którego nie zdążyliśmy pójść razem zanim wynieśli się z Polski, więc: kawa i pączki z limitowanej serii promującej musical Grease. Godzina 9.  Wracam w myślach do cudzych notek i relacji, próbując wyczuć Berlin, ale nie czuję nic z tego zimna, nie słyszę U2 ani Alphaville; śpiewam sobie za to "Kreuzberg! Kreuzberg!" z piosenki Beatsteaks, bo #jestplan, żeby w ramach obiadu zeżreć tam kiełbachę z kapustą i kartoflami. Tymczasem jedziemy do oficjalnego sklepu Lego (jest ich tylko kilka w Europie, więc nie mogę się powstrzymać), po drodze oglądając miasto z okien piętrowego autobusu linii 200. Trochę łazimy, zbierając niedźwiedzie, bo wszędzie pełno jest artystycznie zdobionych misiów, symboli Berlina. Stoją przy sklepach, galeriach, jedne przebrane w stroje ludowe, inne fantazyjnie uciapane, jakie tylko chcesz.  Autobus linii 100 wraca na plac Alexa, ale wysiadamy wcześniej, przy złotym aniołku na Kolumnie Zwycięstwa. Spacer wzdłuż rzeki, uwaga na cyklistów i segwayowców, oglądamy siedziby tych i owych. Dzwonnica gra Odę do radości, a potem hymn Niemiec. Hipsterzy wesoło wylegują się na trawie przed parlamentem. Dwie przecznice dalej Brama Branderburska i na chwilę robi się jak na rynku we Wrocławiu - konie, riksze i przebierańcy w enerdowskich mundurach. I tycia demonstracja Vereinte Dienstleistungsgewerkschaft z okazji Dnia Kobiet. Niesamowity pomnik pomordowanych Żydów służy polskiej wycieczce do wylegiwania się na i palenia papierosów. Młodzi Niemcy nie są lepsi - próbują wspinać się na monumenty (zostają skrzyczeni przez patrol), inni bawią się w chowanego i wyskakując znienacka straszą wrzaskiem swoje dziewczyny. Łażę w tej ciasnej przestrzeni symbolu Zagłady i nie wiem co o tym myśleć. Keine ahnung.  Zbliża się pora obiadu, więc sugerując się hintem ze strony z hintami jedziemy (linia 100, potem U8) na Kreuzberg. #jestplan idzie się jebać - Max und Moritz otwierają dopiero o 17. Notuję sobie tę cenną nauczkę życiową i ruszamy na poszukiwanie kiełbasy. Znajdujemu pizzę, sushi, eko-tofu i wszystkie możliwe rodzaje kebabów. Większość lokali nie serwuje jeszcze obiadów, tylko lunch; zatem - powrót na plac Alexandra. Na Kreuzberg postanawiamy wrócić latem, kiedy pogoda pozwoli na berlining wieczorny.  Tymczasem znajduję knajpkę kuszącą golonką i wurstem w curry. Wurst w curry zatem. Smażone kartofle ze skwarkami, kapucha i wielkie piwo. Cudownie! Resztę dnia łazimy, odwiedzamy parę sklepów, obczajamy gdzie są katedry, opery i muzea (odwiedzimy jakieś innym razem, dziś jest pora berliningu!), idziemy na spacer Unter den Linden. Prowadzi pod Bramę Branderburską, gdzie zaczyna się jedna z nafajniejszych linii kolejki podziemnej na świecie - U55 (jak będę kiedyś grać techno to tak nazwę swój zespół). U55 ma tylko trzy  przystanki - Brama - Bundestag - Dworzec Główny obsługiwane przez dwuwagonowy wahadłowiec i nie krzyżuje się z innymi liniami metra.         Dworzec Główny po prostu trzeba zobaczyć. Kilka poziomów peronów zintegrowanych z galerią handlową. Krakowskie ciuliki powinny sobie przytulić tę ideę zamiast tego chaosu co mają teraz (galeria przy peronach i dworzec kilkaset metrów dalej).  Pociąg przyjeżdza punktualnie o 18:34. O 19:26 jest w Angermunde, gdzie trzeba się przesiąść (tu lekka zmyłka - tor numer 4  zaczyna się w połowie peronu i nie widać go na pierwszy rzut oka). "Zmęczeni, ale szczęśliwi" mkniemy w prawie pustym ekspresie regionalnym niemieckiej kolei do domu. Wnioski? Berlin jest przyjazny. W Warszawie czuję się zagubiony i wyalienowany, a w Berlinie czułem się jak w domu. Trochę dlatego, że jest bardzo podobny do Szczecina (gdyby ten Szczecin nieco posprzątać i usprawnić komunikację), ale przede wszystkim z powodu jego ogromnej ergonomii. Z punktu widzenia turysty, oczywiście, nie wiem jak się tam żyje. Mały negatywny szok kulturowy - lolokaust palaczy. Przyzwyczaiłem się do wolnych od dymu szczecińskich przystanków, a tu nikogo nie krępuje kopcenie pod wiatą. Na drzwiach lokali na Kreuzbergu zdarzają się przyklejone kartki z zeszytu na nabazgranym "lokal dla palących". Zdziwił mnie też lekko olewczy stosunek do prawa drogowego: ciągle ktoś przechodził (lub przejeżdżał na rowerze) na czerwonym świetle albo w miejscu niedozwolonym. Z drugiej strony - nikt ich nie próbował rozjechać. Mimo kilku robót drogowych i licznych buspasów nie było korków. Samochody zostały pod miastem. 