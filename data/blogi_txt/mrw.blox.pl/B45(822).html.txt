Wojtek Orliński odkąd przeszedł do Dużego Formatu bardzo przejmuje się losem Hugo-Badera, na którego nie będzie miejsca w ciasnej przestrzeni internetu po upadku prasy płacącej za dalekie wycieczki. Tymczasem w internecie zaobserwowałem ciekawe zjawisko (zjawisko?) - nie dość, że się nie płaci za wycieczki, ba, nie płaci za teksty, to jeszcze są ludzie gotowi płacić za to, żeby się ich czytało. Mózg mi się zwiesił. A to wszystko z potrzeby bycia kochanym, którą zrozumiałem odpowiadając blogonaucie Cześćjackowi na pytanie, dlaczego komuś się chce robić bloga o tym, że XKCD ssie. A było to tak, że blipowym tagiem trafiłem na notkę pt. "Jak zainwestować pięć złotych w reklamę". Jej autor, zapalony gołodupiec, zrobił wrzutę o zaletach pokazywania tyłka na plaży okraszoną zdjęciem trzech żeńskich dupencji, po czym zapłacił pięć zyka, żeby mu to ktoś przeczytał. Pieniądze w błoto, bo wystarczyło dać mi znać - wpis o dupencjach jest tak obleśny, że zburzył mi pozytywny do tej pory pogląd na temat naturystów, więc zrobiłbym gratis notkę z gatunku "Czy już dziś rzygałeś?", wklejając np. kawałek z gmaila, w którym internautka sans_merci sugeruje zrobić na podstawie wrzuty sitcom z tym gościem z "39 i pół". Chłopak miałby swoje upragnione wejścia, a my dzienną dawkę polewki. Bo dla mnie zawsze na tym polegała blogosfera. Widzę coś ciekawego - dzielę się z ziomalstwem. Ktoś ma fajnego bloga - pimpuję go, żeby więcej ludzi mogło się zachwycić. Kolega zrobi dobry wrzut - zalinkuję. Sieci społeczne oparte na tym, że robisz coś i dostajesz te "dziesięć punktów dla Griffindoru", które chociaż nie są zliczane przez żaden centralny komputer, przekładają się przecież na ogólnego respekta, pozytywne kojarzenie danego nicka ("o, ten koleś robi fajne komcie"). To naiwne myślenie wynikało z tego, że nie docierała do mnie idea robienia bloga dla kasy, tylko dla lansu, pimpu i poznawania ciekawych ludzi. Peeleny, które powolutku kapią z gadżety Adtaily, są niczym wobec tego, że mogę obcować z poezją Inżyniera, rantami Braineatera czy nawet głupawymi dosrankami Krawego Królika (to name a few). Płacić za reklamę własnego blogaska? Ręka by mi uschła. Blogosfera jest nastawiona na lansowanie wypocin blogerów, ba, jest to jej kręgosłupem: puszczanie polemicznych trackbacków, robienie komci - czego więcej trzeba?         Zatem - jak być kochanym w internecie? Otóż należy kochać ludzi, a nie kliknięcia i grosiki z adsensu. 