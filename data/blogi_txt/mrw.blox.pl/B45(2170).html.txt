Łukęcin zmienił się na lepsze. Obok ośrodków wczasowych - teraz w łapach prywaciarzy - pojawiły się ładne kamieniczki i osiedla letnich domków. Naprawdę fajnie. I ta niemalże pusta plaża, niestety w tym roku twarda i kamienista; takie oto są skutki deszczowej pogody i niełaskawych przypływów. Wrzesień, więc na nieliczne ludzkie istoty to a) emeryci b) rodziny z małymi dziećmi. I trochę psów.  Ale tymczasem jest quest - wyprawa do centrum mieściny w celu a) nabycia łopatki b) spożycia gofrów c) odwiedzenia mojego pierwszego salonu gier, gdzie w 1983 zagrałem w pierwszą grę video w życiu - Moon Patrol. Choć to już wrzesień, czynne są wszystkie sklepiki i namioty "po pięć złotych". Tam właśnie wybrzeże Bałtyku patrzy na ciebie całą swoją porytą perwersją:     Kupujemy doskonałą łopatkę, wcinamy pyszne gofry (z bitą śmietaną i polewą jajerkoniakową), sprzedawane teraz z okienka w nowej kamieniczce, zamiast z obskurnej budy. Trzeci etap questu zostaje niewykonany, bo niebieska buda salonu gier jest zamknięta. Nie wiem czy na zawsze, czy tylko dlatego, że z Łukęcina wyjechała cała gimbaza. Wracając na plażę mijamy ośrodek "Wrzos". W 1987 mieszkałem tu na parterze, w 1993 na pierwszym piętrze:  A w tym kiosku kupiłem chujowego "Megamarvela" o młodych superherosach; w tle widać budynek stołówki ze świetlicą na pierwszym piętrze, gdzie za PRL-u odbywały się projekcje z VHS na niesamowitym rzutniku (wyposażonym w trzy lampy - R,G i B), a potem zbiorowe oglądanie "Dynastii" i spotkanie z Tadeuszem Drozdą, który bywał na pobliskim polu golfowym (nie ma go od lat, wszystko zarosły krzaki; trochę smutne).  Woda jest za zimna, żeby się kąpać; próbuję się zanurzyć i nawet wchodzę po pas; pasuję, gdy widzę, że palce mi sinieją. Nie chcę się zaziębić od głupiego Bałtyku. Co tu można jeszcze robić? Przejść się plażą w stronę Dziwnówka (jak się miało szczęście, to po drodze trafiały się golasy), postać po kostki w wodzie słuchając szumu fal, zrobić owcę z kamyczków, poleżeć na kocyku (wrześniowe słonko nie jest takie okrutne jak lipcowe), a potem złapać za łopatkę i zbudować zamek.   Budowałem blisko morza, które szybko wzięło co jego, ale tak lubię; ulotność piaskowego zamku nad samym brzegiem znajduję wyśmienitą metaforą ludzkich losów. Można też połazić po pięknym lesie:  Ogólnie nostalgia trip się udał; żal, że zamknęli salon gier, ale dzień okazał się wyjątkowo przyjemny. Łukęcin ładnie się rozwinął, z niepokojem patrzę jednak na wybrzeże, pochłaniane przez nieubłagane morze niczym mój nieszczęsny zamek- np. sieć bunkrów, którą eksplorowałem z tatą jako szczeniak, została podmyta; część instalacji zwyczajnie pospadało.  W czasie powrotnej drogi wbijamy się w megakorek w miejscu, gdzie łączą się trasy z Łukęcina i Świnoujścia. Kilka kilometrów niemal nieruchomych samochodów; to w końcu ostatni weekend przedłużonych wakacji. Ale kto spędza wakacje nad Bałtykiem zasługuje na wszystko co go spotka w drodze nad Bałtyk, nad Bałtykiem i w drodze powrotnej znad Bałtyku. 