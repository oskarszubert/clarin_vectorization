Dzień dwudziesty ósmy.  Nie potrafię fantazjować w sposób, jaki zaleca na dziś pani kominkowa. Moje fantazje są obarczone zawsze jakimś balastem nadmiernego realizmu (pewnie ten sam mechanizm, który sprawia, że krytycy Lego Friends myślą, że dzieci nie będą chciały mieszać w zabawie różnych figurek; dzieci mają na to wywalone). Więc jak myślę o dużych pieniądzach (np. z losem lotto w kieszeni), to zawsze z pierwszych radosnych fantazji wszystko skręca mi w jakieś negatywne scenariusze (co z tego, że sobie kupię całe Lego świata, jak nie będę miał czasu tego wszystkiego zbudować i ogarnąć; pewnie odechce mi się grać w gry video, bo będą ciekawsze rzeczy; może dokończę wreszcie powieść, ale po co, skoro mogę zatrudnić ghost writera albo ufundować stypendium jakiemuś młodemu warszawskiemu poecie czy śląskiemu prozaikowi itd.). Jedyne, co bym robił na pewno to latał na wszystkie fajne koncerty świata.   Myśląc o dużych pieniądzach myślę od razu o dużych podatkach; nie sądzę, żebym miał lepszy pomysł na wydanie kasy niż państwo, nie jestem Batmanem ani dzianym starcem z Makuszyńskiego. I jak tak myślałem o tych podatkach, zrozumiałem nagle, skąd u ludzi taka niechęć do podatków. Z pieprzonego Robin Hooda.   Popkultura od małego uczy, że podatki to nie ściepa na szkoły i drogi, ale forma ciemiężenia przez złego szeryfa, który wydaje tę kasę na swoje zachcianki, a chłop w tym czasie żre brukiew. A potem się idzie do szkoły, gdzie na zajęciach z balczerowiczyzmu jest się utwierdzanym, że tak właśnie.  I dlatego nie możemy mieć niczego ładnego. 