Jak mam iść kolejny raz na ten sam film, jak miłośnicy Woody'ego Allena z poprzedniego flejma, to już wolę na "Trzech muszkieterów".   Patrzcie, to jest Esensja, a to jest Esensja, której odjechał peron - polecają "Baby...", odradzają "Muszkieterów". Uznaję to za znak czasów, albo czegoś innego. Ja zaś odradziwszy Koterskiego polecę dzieło Andersona. Nie wiem, skąd w esensyjnej noci hejt na tego reżysera - nie ma większych ambicji, od lat kręci poprawne kino rozrywkowe, które wychodzi mu raz lepiej ("Mortal Kombat", seria "Resident Evil"), raz gorzej ("Alien vs. Predator" - acz nie tragicznie).   A teraz - "Trzej muszkieterowie", więc od razu wszystko wiadomo. Historię poznałem dawno temu z japońsko-hiszpańskiej kreskówki z pieskami i kocią Milady, potem była doskonała trylogia z Michaelem Yorkiem (1973, 1974, 1989); potem Disney zrobił swojego megahiciora (LOL CHARLIE SHEEN) po którym została jedynie chujowa piosenka Bryana Adamsa, Stinga i Roda Stewarta (1993); była jeszcze próba pt. "The Musketeer" na fali postmatrixowej fascynacji kinem wuxia (2001), z której nic nie pamiętam poza tym, że była w założeniach ponura.   A do tego stare kino, które zlewa mi się w jedno, i niezliczone spinoffy, z których pamiętam najlepiej Sophie Marceu fechtującą jako "Córka D'Artagniana".  A teraz jest 2011 i co ja oglądam: trailer "Trzech muszkieterów", który najpierw robi mi "whaaa znowu", a potem "o!". No bo co my tu mamy - fajne nazwiska na liście płac (dużo ciekawych, choć może mało znanych ludzi z brytyjskiej telewizji plus Mads Mikkelsen i Christoph Waltz). No i Milla Jovovich jako Milady﻿, której akrobacje w strojach z epoki zrobiły mi trailer i cały film; w dodatku wygląda tak uroczo w tych loczkach.  Film jest zrobiony po prostu, żeby był fajny; i jest. Fajni są muszkieterowie, fajny D'Artagnian; fajna jest szczypta "steampunkowej" estetyki - wojenne machiny wedle projektu Da Vinci (a jakże), która ożywia znaną historię i wprowadza element niespodzianki.  Ot, kino rozrywkowe, akurat żeby sobie obejrzeć w te smętne dni. Bez większych pretensji; ale kiedy za dziesięć lat będę pisał notkę o nowych postironicznych Muszkieterach to wspomnę tę wersję jako "ta z zajebistą Milady i czaderskimi sterowcami, yay". 