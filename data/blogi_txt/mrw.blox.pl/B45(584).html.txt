Pierwsze co się rzuca w oczy po wyjściu z seansu "Sucker Punch" to ocean hejtu w recenzjach. Od dwóch dni próbuję zrozumieć ten dziwaczny sojusz wyalienowanych krytyków i (niektórych) recenzentów nerdowskich, i w końcu rozumiem: to są straszni mieszczanie, co wszystko widzą osobno. Osobno wizual, osobno fabułę; zamknięci w jakimś dziwacznym rozumieniu mediów, osadzonych w tekście pisanym. Tymczasem już pierwsze sceny opowiadane są samym obrazem, bez słów, tak doskonale opanowanym przez Zacka Snydera językiem komiksu.  I muzyką.  W zamiarach twórcy nie było wielkich pretensji - chciał stworzyć wiarygodny wehikuł dla niesamowitych scen fantazyjnej akcji, coś, co nie udało się filmom pokroju "Ultraviolet". Jedyne miejsce dla nieskrępowanej fantazji znajduje się w snach lub rzeczywistości wirtualnej.  Albo po prostu w kinie.  Założenia są doskonale postironiczne: incepcyjne zagnieżdżone światy marzeń i majaków sprawiaja, że owa wykurwiasta akcja jest wyrazem dramatycznych zdarzeń; przejmuję się tym, co ma miejsce w snach, bo są one jedynie metaforą tego co dzieje się na poziomie "real". Metaforą atrakcyjną, bo jak mówi twórca głosem jednej z bohaterek, kto chciałby oglądać takie niekomercyjne smutasy o dziewczynie zamkniętej w domu dla psychicznie chorych. Nie ja, a na pewno nie w kinie.  Dlaczego nerdy mają problem z tym filmem? Bo podobnie jak Gamer jest on zrobiony wbrew swojej docelowej publiczności. Snyder upycha w nim kupę nerdowskich fetyszy - nie wiem, czy jakiś w ogóle został pominięty - jednocześnie stawiając widza w pozycji obleśnego klienta burdelowej burleski. Popatrz sobie, mówi, ale nie zapominaj kim jesteś, sapiący w ciemnościach.  Czy feminizm trzeciej fali i girl power kończy się, kiedy pryszczaty thorgal wali konia do "Sailor Moon"?   Czy świadomość jest rozgrzeszeniem? Obejrzałem ten film w środę i wciąż nie mogę się od niego uwolnić. Hipnotyzujący soundtrack, z "Army of me" Bjork (w wersji nagranej ze Skunk Anansie) na czele, z coverami śpiewanymi przez Emily Browning, odtwórczynię głównej - i głównie milczącej - roli, z przegenialnym numerem musicalowym na napisach (jak już pójdziecie, to siedźcie do końca), w wersji reżyserskiej ma być ich więcej zresztą. Było awesome, była drama, było emo. Było doskonale. Po prostu kino. 