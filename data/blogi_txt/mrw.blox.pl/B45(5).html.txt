Dzień czwarty.  "Odwróć się na chwilę od komputera i uklęknij nad stertą klocków lego [sic]" radzi pani kominkowa, a jak już skończę budować, to mam poszukać jakiegoś pięciolatka i wdać się z nim w konwersację, bo wiecie,   jak zauważył Stewart Lee dzieciaki mówią szalone rzeczy! Zupełnie jakby, normalnie, potrafiły zrozumieć świat jedynie z perspektywy dziecka! Lubię czytać, co porabiają znajome dzieci; ale właśnie dlatego, że są znajome; nie miałbym serca zamęczać tym czytelników. No i zawsze pozostaje kwestia etyczna - czy trzyletni Trevor udzielił zgody na cytowanie jego przekomicznej wypowiedzi w książeczce z poradami dla bloggerów? Poza tym jest coś sto razy zabawniejszego od dzieci - to ich rodzice. Jeśli nie wierzycie, zróbcie mały eksperyment i pstryknijcie fotkę komuś, kto robi akurat zdjęcie dziecku.  Albo spiszcie, co mówi przez telefon do niemowlaka ciumkający młody tata "halo niuniu myszko kto tam do mnie mówi".  Jeden z moich ulubionych młodych rodziców w czasach szalonej młodości był wielkim fanem anime "Neon Genesis Evangelion". Kiedyś wracaliśmy z konwentu i opowiadał nam wszystkim o nowym wówczas filmie kinowy "End of Evangelion", zwłaszcza o piosence "Komm, susser Tod", którą zaczął śpiewać z dziurawej pamięci, klaszcząc do taktu. Dziś ogląda "Telutubisie" i robi to z podobną pasją; gdy ostatnio nam o nich opowiadał, zaczął śpiewać piosenkę o tym jak Laa-laa poszła na spacer! Szalone rzeczy! Zupełnie, jakby normalnie, potrafili zrozumieć świat jedynie z perspektywy rodzica!﻿ 