Byłem dziś w kinie, na dość sporej sali w sumie siedziało sześć osób, co w sumie nie dziwi; produkcja nie była przeznaczona dla ludzi, do których by trafił puszczony między reklamami trailer "Madagaskaru 3". Nie to tempo, nie ten poziom żartów, nie ta estetyka. Był to film znakomity i nie zdziwiłaby mnie informacja, że właśnie nim inspirował się Lars von Trier kręcąc znakomitą "Melancholię". Podobieństw nie da się nie zauważyć: nadciągający koniec świata, bezsilni naukowcy, poszukiwanie ratunku w mikrokosmosie najbliższych. I ten skandynawski klimat cichej desperacji. A przy tym piękna galeria postaci; chłopak i dziewczyna odgrywający karykaturalne genderowe role; dwubiegunowy młodzieniec, dwóch zagubionych drobnomieszczańskich otaku i wreszcie człowiek, który przypominał mi naszego kochanego Marcelego Szpaka (nie tylko fryzurą); szczęśliwy ze swoją fajką i fujarką i całkowitym nieprzejmowaniem się wszystkim innym.  Przyjemnie było posłuchać w tej ciemnej, pustej sali otwierającej film pięknej piosenki Bjork:   "Muminki w pogoni za kometą" to pełnometrażowa adaptacja książki "Kometa nad Doliną Muminków"; dzieło Finów zrobione w 2010 na podstawie odrestaurowanych odcinków klasycznego serialu z wytwórni Se-Ma- For (który oglądałem w kinie na porankach na początku lat 80; nostalgia over9000). Dodano także efekty specjalne i całość przeniesiono w 3D, chociaż poza paroma scenami zbytnio tego nie widać. Piękna szmatkowa animacja nic się nie zestarzała; jak i sama opowieść.  Narratora z oryginalnego polskiego serialu zastąpili aktorzy podkładający głos każdej postaci - niestety polski dubbing okazał b. słaby, zwłaszcza głos Panny Migotki (srls, kto za to odpowiada?)﻿. Warto chyba zaopatrzyć się w wersję angielską, do której zebrano naprawdę fajnych aktorów. Gorąco polecam, choć może niekoniecznie w kinie. 