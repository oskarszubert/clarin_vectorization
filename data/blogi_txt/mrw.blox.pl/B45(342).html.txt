Jakiś czas temu nakłamałem niechcący Kamilowi Śmiałkowskiemu o radzieckiej książce szpiegowskiej, w której Bond przegrywa z radzieckim agentem. Trochę pokręciłem, ale jedno się zgadzało -- przeczytałem o niej w monografii "Wszystko o... powieść kryminalna" Jerzego Siewierskiego, KAW, Warszawa, 1979; pozycji niezwykle ciekawej na wielu poziomach. Wygrzebałem ją właśnie z pudła, więc pozwolę sobie przytoczyć rzeczony fragment rozdziału "Kryminały" szpiegowskie i polityczne:  Lata zimnej wojny przyczyniły się na zachodzie do masowej produkcji literatury szpiegowskiej. Także w krajach socjalistycznych powieści o walce z wrogim wywiadem w pewnych okresach stawały się dominującą formą literatury sensacyjnej. Zdarza się też czasem, że niektóre z tych książek są jakby konkretnymi polemikami z poszczególnymi pozycjami szpiegowskiej literatury zachodniej. I tak na przykład w jednej ze swoich powieści bułgarski twórca powieści sensacyjnych, Andrej Guljaszki, zmierzył swojego bohatera -- wywiadowcę Abakumowa -- z angielskim superszpiegiem, Jamesem Bondem.  Wytłuszczenie moje; w tym momencie wątek Abakumowa się urywa, także nie dowiemy się, czy wywiadowca pokonał superszpiega (a ja nie umiem guglać po bułgarsku); i Siewierski przechodzi do pisania o Bondzie, wspominając np. o latach 60., kiedy   (...) mówiło się nawet o zjawisku "bondomanii"". Produkowano koszule i krawaty a la Bond, a męskie gacie ozdobione dyskretnymi cyferkami 007 "sprzedawały się" o wiele lepiej niż identyczne gacie pozbawione tego magicznego oznaczenia.   tudzież analizuje przyczyny sukcesu Bonda; otóż wynika ono z połączenia powieści szpiegowskiej, fantastycznej i podróżniczej; ważny jest zwłaszcza ten ostatni element, pozwalający czytelnikowi zwiedzać.  Np. dzięki powieści "Diamonds are Forever", w której  (...) wypadnie Bondowi odwiedzić Las Vegas, Fleming nie poszczędzi miejsca na dokładny opis jaskiń gry tej światowej stolicy hazardu, trudno dostępnej nawet dla zamożnego Europejczyka.   Krótki esej kończą zaś rozważania nad charakterem 007:  Trudno scharakteryzować Bonda od strony psychicznej (...) James Bond to po prostu sprawnie działająca maszyna do unicestwiania wrogów Zjednoczonego Królestwa Wielkiej Brytanii i Irlandii Północnej, to swoisty, przebrany w ludzką skórę komputer, zaprogramowany jednostronnie i służący do rozwiązywania ściśle określonych zadań. Kogóż może obchodzić, co i jak przeżywa komputer?...  No właśnie. 