W trzeciej odsłonie felietonów poświęconych polskiej fantastyce prawicowej  (której, jak udowodnił - not - w swoim błyskotliwym - not - fellationie z majowej NF Jarosław Grzędowicz, nie ma) Jacek Dukaj opisuje "trzy fenomeny" PFP - cywilizacje jednoosobowe, anty post modernizm i PRL forever. Pozwolę sobie w nawiązaniu przedstawić notatki, które zrobiłem obudziwszy się kiedyś o czwartej nad ranem. Cechą charakterystyczną dla PFP jest KONSERNAUTYKA.Obcy w obcym kraju – wędrowiec, podróżnik czy hibernatus – to podstawowy typ bohatera, od zawsze służący za wygodny sposób przedstawienia czytelnikowi dziwnego, fantastycznego świata czy społeczeństwa. Używanie tak ogranego motywu może być umotywowane fabularnie, a nawet ciekawie rozegrane w ramach zabawy z konwencją („Perfekcyjna niedoskonałość” Dukaja). Autorzy PFP (czyli tzw. "zaangażowanej")  wprowadzają natomiast postać „hibernatusa ukrytego” – człowieka, który „wielce się dziwi”, chociaż jest częścią świata przedstawionego i wyrasta z danego społeczeństwa.Pojawienie się tego rodzaju postaci wynika już z samych założeń fabularnych, które w nowej wersji kalkulatora "fantastyki zaangażowanej" wyglądają następująco: bohater żyje w niedalekiej przyszłości (PL50+) - w której ad absurdum został rozwinięty jakiś „bieżący problem” - pościg - stosunek heteroseksualny - odkrycie prawdy - rozwiązanie „Bieżący problem” (krwawe lesbijki, dyktatura niepełnosprawnych, terroryzm, kwoty mleczne) jest rzecz jasna najbardziej palący dla autora (sieroty po PRL-u, z kompleksem starszego brata itp.), toteż umieszcza on w świecie przyszłości swoje alter-ego, „konsernautę” wyposażonego w poglądy i mentalność z chwili powstania utworu. Pytanie "Ty... a jakżeś ty się tu uchował?" oczywiście nie pada, istnieje natomiast duże prawdopodobieństwo, że ów konsernauta mistrzowsko wychędoży jakąś bohaterkę, co otworzy jej oczy (efekt Pussy Galore).Jest to znakomita recepta na kiepską literaturę, która wszakże trafi do serca redaktora Parowskiego. 