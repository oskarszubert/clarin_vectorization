Utwór blogowy "recenzja recenzji" autorki ukrywającej się pod pseudonimem Sendai jest zrazu oszukańczy. Adres i tytuł - lakoniczne Meh! oznaczające brak przejęcia, wzruszenie ramionami - sugerowałyby dystans do tworzywa; trudno jednak nie zauważyć, z jaką pasją tajemnicza blogerka traktuje swoją misję. Oszustwo, ale w imię literatury, dobrej literatury; smakowite zdania wprowadzające czytelniczki w świat recenzji, plastyczne metafory sprawiające, że daleko od wzruszania ramionami, nawet mimo błahego tematu, jakim jest internetowe starcie początkującej pisarki i jej nemesis - fanzinowej recenzentki.  Sendai ustawia się w pozycji obserwatorki-nauczycielki, niczym mądry śląski budda siedzący na ganku familoka, który ledwo zmarszczeniem brwi przyzywa "synków" do porządku, tak autorka "recenzji recenzji" operując oszczędnymi narzędziami wywleka na światło dzienne istotę problemu. Oto konflikt dwóch miłośniczek literatury - producentki i konsumentki - dzięki spojrzeniu Sendai jawi się jako coś, co młodzież władająca internetowym slangiem zwykła określać jako "pojedynek pacanów": recenzja zamieszczona na łamach elektronicznego fanzinu "Esensja" poddana surowej ocenie Sendai (cudownie kanalizującej gimnazjalną Siłaczkę) okazuje się warta tyle, co oceniany w niej utwór.  "Recenzja recenzji" traci trochę na sile, gdy w ostatniej części Sendai wychodzi z roli i oddaje bardziej przyziemnym, ludzkim wręcz uciechom, jakim jest podglądanie wymiany zdań między dziewczętami. Łagodna, podszyta pełnym zrozumienia ciepłem szydera, choć wciąż przyjemna w odbiorze, nie ma w sobie już tego ożywczego intelektualnie prądu pierwszych akapitów. To drobne - o ile mogę to tak nazwać - potknięcie przed finiszem nie psuje jednak odbioru całości, którą polecam wszystkim czytelniczkom i czytelnikom spragnionym kawałka dobrego, soczystego tekstu. 