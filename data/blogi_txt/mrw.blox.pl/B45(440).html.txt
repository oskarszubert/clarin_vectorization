Ostatnio nasz Mistrz Gry prowadzący Cyberpunka zabił moją postać, fajnego fixera o szkockich korzeniach i z czubem na głowie. Nie zdołałem sprzedać kilkunastu skrzyń cybertechniki, które zgarnąłem w ryzykowanej akcji na początku kampanii. Chwilę nad tym pogadaliśmy ze współgraczami (właściwie zginęliśmy wszyscy w dość mało efektowny sposób), chwilę się pospieraliśmy nad różnymi ewentualnościami i przeszliśmy nad tym do porządku dziennego. Ot, zdarza się. To fragment wstępniaka z nowego numeru "Esensji", który wstrząsnął mną dogłębnie. Nie wiedziałem, że w 2009 roku ktoś jeszcze gra w "Cyberpunk 2020". Jakieś, hmm, 15 lat temu(?) miałem epizod z tą grą, a potem spotykałem wiele osób, którzy wykładnię podręczników uznawali za definicję cyberpunka, co jest bardzo, ale to bardzo niemądrym pomysłem: jeśli jedna rzecz wyszła autorom "C2020", to było to kompletne niezrozumienie o co w cyberpunku chodzi.   Poruszony wstępniakiem wyskrobałem wczoraj trochę czasu i obejrzałem wreszcie (znów, po latach, tym razem bez tony fucków wrzuconych przez "Manga Entertiment" do brytyjskiego dubu) "Cyber City Oedo 808", które wyszło w ramach kolekcji anime. O. MÓJ. LATAJĄCY. POTWORZE. SPAGETTI. Ech, ten początek lat 90. W tle elektroniczny pop heavy metal, wielkie wieżowce, piękne - i bezsensowne - cybergadżety. Autonomiczny robot podający dyskietkę, telefony niekomórkowe. Filozoficzna zaduma (ach ta technika, ach ta ach), po której widz czuje się jak koń w polskim filmie. Ramota, ale niezwykle wzruszająca ramota. To zwyczajnie kino samurajskie w futurystycznej oprawie - która paradoksalnie jest jedyną rzeczą zamordowaną przez nieuchronny upływ czasu. 