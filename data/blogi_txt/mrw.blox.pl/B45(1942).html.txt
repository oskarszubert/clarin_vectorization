To już zauważył Tarantino: jedyne ważne dziedzictwo serialu telewizyjnego "Green Hornet" to ścieżka dźwiękowa i kultowa w Hong-Kongu postać Kato, granego przez Bruce'a Lee sidekicka/szofera tytułowego mściciela. W hołdzie tej postaci gang "Crazy 88" z Kill Bill vol.1 nosi charakterystyczne maski: (teraz do mnie dotarła oczywista oczywistość, że w warstwie ikonograficznej Bruce Lee walczy tu z Brucem Lee!) Filmowa wersja "Green Hornet 3D" w zasadzie idzie podobną drogą. W serialu Kato był trzymany na smyczy, żeby nie wyrywał się zbytnio przed głównego bohatera, nawet w odcinku z gościnnym udziałem Batmana (Adam West) i Robina , w którym doszło do starcia między obiema parami herosów, Kato został zmuszony do upokarzającego remisu z Robinem. Ale to koniec: wersja kinowa oddaje wreszcie należny szacunek tej postaci. Zielony Szerszeń zostaje zredukowany do roli skarbonki, marki i logotypu; cała reszta jest w rękach Kato. Dużo fajnych pościgów, napierdalanek, strzelanin i wybuchów; nawet odchudzony Seth Rogen nie jest szczególnie męczący. 