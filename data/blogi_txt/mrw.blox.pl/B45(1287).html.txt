Kiedyś napisałem niepochlebną recenzję pewnej powieści młodego zdolnego autora SF. Nie spodobała mu się, czego wyraz dał w liście do redakcji. Pozwalam go tu sobie przytoczyć, wszelako usuwając nazwiska i tytuły:NIEUSTRASZONY TROPICIEL WAGINOFOBIINie wypada autorowi polemizować z recenzją jego własnej książki. Nie będzie to więc taka polemika. Co innego, gdy recenzja tylko udaje recenzję, a jest de facto zasłoną dymną maskującą problemy osobiste jej autora. Pisarz musi się liczyć z istnieniem osobników, którzy postrzegają jego osobę przez pryzmat własnych obsesji i uprzedzeń. I, racjonalizując swoje fobie, dorabiają do nich pseudoargumentację, żeby czytelnicy wierzyli, iż mają do czynienia z uczciwą recenzją. Kto chce, niech wierzy…   Do mnie przyczepił się jak kleszcz – albo i co gorszego – Michał Radomił Wiśniewski. Wnosząc z jego sieciowej aktywności, jest to typowy przedstawiciel inteligencji klikającej vel „usenetowej”, leczący swoje monstrualne kompleksy metodą wmawiania ich innym. Postać całkowicie nieistotna (i to z każdego punktu widzenia), ale że zostawia po sobie ślad, wydając dla niepoznaki wartościujące sądy o literaturze, zrobię mu zaszczyt – i na chwilę zauważę jego istnienie. Chodzi o „recenzję” mojej książki [---------], zatytułowaną figlarnie [---------] (śliczny tytuł, swoją drogą). Właściwie sam tekst kompromituje autora i to załatwia sprawę. Nie muszę się więc wysilać, by dowalić facetowi, który sam wali się pięścią w nos, publikując swe wynurzenia. A  jednak muszę napisać kilka zdań w tej sprawie.Otóż powinno być zasadą, że nie bierze się za recenzowanie książek autora ktoś do niego uprzedzony – w przeciwnym razie otrzymujemy takie recenzencie potworki, jak inkryminowany tekst. Recenzja MRW to cenne źródło wiedzy o jej autorze. Jest to jednak raczej wiedza z zakresu patologii umysłowej, a nie krytycznoliteracka – czytając, czujesz tę obsesję, ową kapiącą jadem zaciekłość recenzenta, który chce wspiąć się na wyżyny złośliwości, a osiąga jedynie Himalaje autokompromitacji. Szczyt o nazwie Kuriozalność. Szczyt o nazwie Śmieszność. I jeszcze ośmiotysięcznik o nazwie Żałość. W szczegóły wchodzić nie zamierzam. Nie warto. O samej książce milczę – obroni się sama albo nie. Czytajcie, oceniajcie. Tekst ten dotyczy jedynie pewnego sposobu pisania recenzji (mam na myśli sposób nieuczciwy, obsesyjnie-nachalny, małostkowy). Ale cóż będę o tym pisał komuś, dla kogo [---------] była opowiadaniem „przezabawnym” (gratuluję poczucia humoru). Nie będę tłumaczył pewnych elementarnych zasad facetowi elementarnie do mnie uprzedzonemu. Cóż jeszcze mogę dodać? O [---------] z uznaniem wypowiedziało się kilka osób, których zdanie bardzo sobie cenię (pisarzy, krytyków, publicystów – w tym głównonurtowych), a których nazwisk nie będę przytaczał w odpowiedzi na tak nędzną krytykę. Ale gdzież im tam do cudownego Michała Radomiła Wiśniewskiego, który jest przecież zwieńczeniem kilku tysięcy lat ewolucji fachu krytyka literackiego i głosi prawdy o przeczytanych książkach, przywdziewając szaty wyroczni…[---------]PS. Recenzencie, masz jakiś problem? Chcesz o nim porozmawiać? Rozumiem,  że pisanie bywa niezłą formą terapii, ale docelowo polecam serię wizyt u specjalisty. Inaczej nie rozwiążesz swojego problemu. Jeżeli jednak choć częściowo [---------] przyczynił się do twego terapeutycznego dobrostanu, to znaczy, że wydawanie książek ma sens. Zawszeć to dobry uczynek dla bliźnego. Cokolwiek on sobą reprezentuje. 