Siedziałem dziś w restauracji McDonalds, kontemplując pyszną hipsterską kanapkę The M i oddając się jednemu z mych ulubionych hobby, jakim jest obserwowanie ludzi w McDonaldzie. Na ten przykład trzech dziewczynek, które fashion tipsy czerpią z magazynów dla nastolatek i Hello Kitty; kto zamawia ja nie bo nie umiem, weźcie stańcie i mnie zawołajcie jak będzie wasza kolej, a kto pilnuje ciuchów, ej ale zawołajcie mnie ok, ale tam masz wolną kasę, ale tu już zaraz, ale zawołajcie mnie no. W połowie hambaksa przez okno zobaczyłem trzech nastolatków, którzy przyjechali na rowerach. Dziś niby mniej piździ niż wczoraj, nawet słonko wyszło, but still. Rowery mieli fajne, w sensie że chciałbym taki mieć jak byłem w ich wieku, z amortyzatorami itd. Wspominając wycieczki, jakie wówczas się robiło z kolegami, wypady do Nowego Warpna czy do Niemiec, zastanowiłem się, dokąd to młodzież nosi. A potem przyjrzałem się bliżej i zobaczyłem ich wielkie tłuste dupska. I jakikolwiek brak atrybutów wycieczkowych. Żadnego plecaczka, bidonu, nic. Oni tylko przyjechali do McDonalda.  Zostało mi ćwierć buły, kiedy skończyli przypinać pojazdy do stojaka. Wleźli do środka i zamówili frytki z colą. Gdy siadali obok, akurat się zbierałem, więc nie zdążyłem podsłuchać, o czym mówią, złapałem jedynie tekst o pani od chemii, która straszyła składem McDonaldsowych frytek. Jeden się zdziwił, że tylko frytki wzięli. Poszedłem zrobić zakupy do Reala pod drugiej stronie ulicy i jak wychodziłem, rowery wciąż stały. Nie lubię tekstów o "za moich czasów młodzież", ale serio, za moich czasów młodzież tak nie wyglądała. I gdy trafiłem dziś w TV na reklamę "metoda na głoda" to zauważyłem, że bohaterowie spotów jedząc serek Danone stosują uderzenie wyprzedzające. Zapychają się junk foodem ZANIM dopadnie ich "mały głód". Nie jedzą, kiedy są głodni, jedzą bez przerwy. 