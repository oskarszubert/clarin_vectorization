Dzień dziesiąty.  Nostalgia, proste; aż za proste.  Cały internet jest zbudowany na nostalgii (chciałbym dostać dolara za każdym razem jak ktoś wkleja zdjęcie taśmy i ołówka); co więcej, jest to nostalgia pożyczona. Tęskni się nie za tym, co było, ale za tym co było w telewizji, i to nie koniecznie w naszej. Lata 80 lubię wspominać jako dekadę fajnych filmów, gier i muzyki, a nie jako czas, kiedy wszyscy nosili swetry:  Nostalgia buduje narrację o tym, że kiedyś było miło, a nie żenująco; jednocześnie tworząc klub wtajemniczonych (Karina opowiadała młodszemu koledze o joystickach; urodził się tak późno, że grał już tylko na padach), do którego łatwo się wprosić: nostalgia nie opiera się na osobistej pamięci, ale fałszywej pamięci zbiorowej: wystarczy obejrzeć "Cudowne lata", teledysk Lany del Rey (który jest nostalgią wyekstraktowaną, uczucie tęsknoty za czymś wartym tęsknoty; jak fałszywe americana z "Człowieka w Wysokim Zamku") albo kupić ciuch z Pan Tu Nie Stał. Nostalgia opiera się bardziej na niepamięci, niż pamięci: dokładnie zapamiętana przeszłość nigdy nie będzie fajna. 