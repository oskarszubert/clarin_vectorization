W kinach dwa filmy, które koniecznie trzeba obejrzeć - "Iron Sky" i "Avengers". Ten pierwszy to najprawdziwsze kino klasy B - tani, acz pełen fajnych efektów film s-f o kosmicznej inwazji. Drugi to z dawna wyczekiwany finał pierwszego sezonu kinowego serialu Marvel Studios (Iron Man, Hulk, Thor, Kapitan Ameryka); jest tłusto i bogato.   Poszedłem na fiński "Iron Sky" obejrzeć głupi żart o nazistach z Księżyca, a zostałem na pysznej satyrze. Mówi się o nim jako o bardzo dobrym złym filmie: ja uważam go za bardzo dobry *dobry* film. Jest w nim coś z "Kosmicznych jaj", "Seksmisji" (śliczna naiwna księżycowa nazistka o dobrym serduszku; pochodząca z zamkniętego społeczeństwa zbudowanego na sfałszowanej historii), a także z "Doktora Stranglove", zresztą cytowanego. W ogóle cytaty wyszły smacznie - odegranie znanej z youtubowego mema scena z "Upadku" czy piękne użycie "Wielkiego dyktatora" Chaplina. Podobało mi się, że postacie mówią w swoich językach - i że kosmonaziole grani są przez prawdziwych Niemców.   znając niemiecki znalazłem niesamowity przykład wierzbiętozy - otóż gdy na początku filmu kosmonaziole łapią czarnego astronautę, fuhrer księżycowej rzeszy pyta "Czy to jest jakiś dowcip?". Polski napis ubarwia ten dialog rasistowskim żartem "Co wy mi tu pokazujecie, czarnu humor?". Polskie tłumacze, jesteś większym rasistą od księżycowego naziola, mam nadzieję, że jesteś z siebie dumne.  I o tym zresztą jest ten film: o figurze nazisty, który jest najgorszą rzeczą jaka może człowiekowi przyjść do głowy, Hitler, zło wcielone. Ale jest 2012 (czy też, jak w filmie - 2018) i okazuje się, że MY LUDZKOŚĆ JESTEŚMY GORSI OD HITLERA. Miałem kiedyś o tym trochę wiersz.   Robię notkę zbiorczą, bo "Avengers", perła w koronie marvelowskiego uniwersum filmowego, w sumie porusza podobny temat. Jest tu (czy też w poprzednich odcinkach) nazistowska fantastyka i kosmiczna inwazja; zabrakło jednak tak mocnego morału. Film jest bardzo fajny - dowcipne onelinery Tony'ego Starka są jeszcze bardziej dowcipne, efekty efektowne, Kapitan Ameryka amerykański, Black Widow i Hawkeye seksowni, Thor szlachetny, a Hulk rozpieralający. Fajnie, że trochę światła padło na postacie, które do tej pory stały w cieniu; szkoda - choć to zrozumiałe ze względu na rozbudowaną obsadę - że cała reszta została potraktowana dość po łebkach; dobrze, że chociaż Kapitan Ameryka dostanie trochę więcej czasu w wersji blurejowej. Miałem wrażenie, że komiksowy rodowód był czasem dla filmu balastem (od dziś zamiast "genialny plan Daleków" mówię "Genialny plan Nicka Fury"). Doskonale wyszły konfrontacje i pojedynki herosów, nieco słabiej - finałowa bitwa; ładnie rozegrana, ale... nie przypuszczałem, że kiedyś zatęsknię za amerykańską armią.  Z tej całej kolorowej rozpierduchy w 3D dowiedziałem się jedynie, że MY LUDZKOŚĆ JESTEŚMY ZAJEBIŚCI (BO MAMY ZAJEBISTYCH HEROSÓW), no i że FRIENDSHIP IS MAGIC. Wydaje mi się, że poprzednie części były w tej kwestii ciekawsze; pewnie dzięki swej kameralności - ale taka już uroda bombastycznych finałów.  Tylko dlaczego Niemcy nie mówili po niemiecku? 