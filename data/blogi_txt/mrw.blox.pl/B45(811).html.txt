A tego blipa wysłałem z kina w środku nocy, bo właśnie byliśmy na pięknym maratonie Almodóvara (serduszka): "Volver" (dlaczego nie "Powrót"?), "Złe wychowanie" i, premierowo, "Przerwane objęcia". Ten pierwszy jest o kobietach (występuje raptem dwóch facetów), ten drugi o mężczyznach (występują raptem dwie kobiety), ten trzeci zaś jest o kobiecie, mężczyźnie i ich miłości. Do siebie i do kina. Esensyjny korespondent z ENH zafundował mi potężnego WTF pisząc "Jednocześnie w oczy rzuca się wyraźna powtarzalność i megalomania, bo jeśli Pedro oddaje hołd jakiemuś kinu, to tylko własnemu". Rozumiem, że opierdolenie kiełbachy kosmitom kilkudziesięciu seansów w ciągu kilku dni dokłada kolejną porcję alienacji do standardowej dawki wyalienowania recenzentów filmowych, ale bez przesady.  Raz, że jest tu piękna scena making of the star, w której debiutująca aktorka (grana przez Penelope Cruz) przymierza różne peruki, kanalizując ikony kina. Dwa, że oczekiwanie "hołdu dla kina" w stylu, jak rozumiem, tego co pokazuje Tarantino (zwłaszcza w "Benkartach", ale przecież i w każdym innym filmie)  jest bez sensu: Pedro odbiera kino inaczej niż Quentin. Ten drugi ma mentalność widza, pożeracza kina - kręci filmy, które chciałby oglądać, robi tribute swoim ulubionym tytułom i gatunkom. Ten pierwszy zaś pokazuje rzecz od strony twórcy, aktora, procesu kreacji, pasji - i ogląda filmy, które chciałby nakręcić. Wyczuwam to podskórnie - po "Jackie Brown" miałem ochotę oglądać stare blaxploitation i słuchać Delfonicsów, po "Przerwanych objęciach" - złapać za kamerę. 