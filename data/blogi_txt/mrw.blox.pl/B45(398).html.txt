...przebiega między gettem i mainstreamem. Ja tam bardzo lubię wszystkie mainstreamowe książki Dicka. Już pomijając, że to doskonały zapis zeitgeistu/bucówy Dicka/choroby Dicka (gwałt w "Człowieku o jednakowych zębach"), to znajduję wielką frajdę odnajdując wielkie kawały prozy przewalone wprost z głównonurtowych powieści obyczajowych do pulpowych dekoracji dickowego s.f. Jack Isidore z "Wyznań łże-artysty" w pracy wypala bieżnik w starych łysych oponach; bohater bodajże "Wbrew wskazówkom zegara" (a może to byli "Nasi przyjaciele z Frolixa 8"? Po latach te wszystkie powieści zlewają mi się w jedno, ale pora późna i nie chce mi się wertować tomów czy sieci) robi to samo, ino opony miast od dodge'y i fordów są od spinnerów. Jeśli wierzyć wydawcy dziś wyjdą "Głosy z ulicy", jedna z najwcześniejszych obyczajówek PKD. Jest to już skrobanie dna szuflady, Lawrence Sutin w swoim rankingu zamieszczonym na końcu "Bożych inwazji" dał jej całe dwie gwiazdki. Ale ja się bardzo cieszę na lekturę, bo raz, że dawno nie czytałem Dicka, którego bym nie czytał wcześniej, to spore porcje fabuły wylądowały w powieści "Doktor Bluthgeld".Dick gorzko śmieje się zza grobu - książka, której nikt nie chciał, wychodzi u nas w hardcoverze. Tylko nie wiem po jaki chuj. 