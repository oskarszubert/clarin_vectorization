W jubileuszowej notce Wojtek Orliński zapowiada, że aktywność bloga spadnie (wbrew światowym trendom z powodu pójścia w papier w Dużym Formacie). "Ekskursji w dyskursie" nie czeka raczej los ludzi blogów umarłych, ale powiało chłodem: gdybym pisał na "blogu o intenecie", strzeliłbym hiobo-tabloidowy nagłówek "CZY BLOGOSFERA SIĘ KURCZY?". Blog WO wystartował u zarania kaczyzmu i memetyczna wojna z IVRP stała się jego napędem; po wygranej PO po blogosferze przetoczyła się fala relaksu - blogaski produkujące kilogramy notek antykaczystowskich w większości wyhamowały. Ale spadek aktywności to jest mały pikuś wobec blogów znikających. Wchodzisz sobie otóż powiedzmy na forum NF, gdzie kol. nosiwoda linkuje do recenzji nowego numeru SFF H na blogu innego kolegi, a tam - 404. Nie mamy takiego bloga i co nam pan zrobi. Bach. Aborcja, albo raczej eutanazja memów. Poczułem się nieswojo, bo miałem tam zaczątek flejma, napisałem jakieś komcie, a tu - ciach bajera. Podobny numer zrobiła kiedyś XXX znienackowo kasując swój *.blox.pl, psując mi notkę zbudowaną na linkach do niego. Pytam "why?" - "Straciłam do niego serce". A co z flejmami, co z budującymi blogosferę trakcbackami? Fffffffffuuuu- Ludzie, nie kasujcie blogasków. Nie zabijajcie memów. 