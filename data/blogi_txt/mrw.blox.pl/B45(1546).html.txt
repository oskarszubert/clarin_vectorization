Zbudziłem się dziś pod obcym sufitem i chociaż doczołgałem się już w domowe pielesze, ciągle jeszcze nieco szumi. A było to tak, żeśmy się wybrali na semiparapetówkę, bo nie z okazji kupna, ale wynajmu, ale każda okazja dobra do świętowania (jakby pod dom generała szło się wypić wódkę, to bym się zastanowił czemunie).         Generalnie nie ma wielu rozrywek, którym kulturalni ludzie mogą oddawać się w warunkach tzw. domówki bez robienia gospodarzowi tyłów u sąsiadów (gdzie zresztą miejsce na dancefloor w ciasnych przestrzeniach współczesnego budownictwa), więc dobrzy ludzie wymyślili SingStara, grę karaoke, gdzie bezduszna maszyna ocenia stopień zgodności wycia gracza z wyciem oryginalnym (nie ma tu miejsca na freestajl). SingStar ma polskie edycje, które polegają na tym, że do zestawu fajnych piosenek dorzuca się trochę polskiego gówna (no ok, "Długość dźwięku samotności" Myslovitz albo "Lorelai" Kapitana Nemo to jeszcze jak cię mogę, ale kurwa Norbi? Kasa? Fuj!). Najbardziej w polskiej wersji gry fascynuje mnie jednak tłumaczenie. Na koniec utworu bezduszna maszyna wystawia ocenę - od "Tone deaf" po "Sing Star". Jednym ze słabszych rezultatów jest "wannabe", który w polskiej wersji został przetłumaczony jako "miernota". Nie lubię pisać "jakie to polskie", ale jakie to polskie. 