Timothy Dalton z "Licencji na zabijanie" był moim pierwszym Bondem. Przed 89 nie miałem VHS, a w kinie nie grali, więc bondziaki oglądałem już w III RP. Jedną z najważniejszych przemian związanych ze zmianą Systemu było zainstalowanie łącza telewizji kablowej, dzięki której nadrabiałem zaległości chudych lat. Na MTV dosyć często puszczali teledysk "Licence to Kill". Po prostu idealny - piosenka, Gladys Knight w smokingu, tancerki, świetne zmontowane fragmenty filmu. Pewnie takie "pierwsze wzruszenie" to jeden z powodów, dla którego niedoceniana "Licencja..." pozostaje wciąż jednym z moich ulubionych Bondów.  A było to tak, że Kamil M. Śmiałkowski napisał opasły "Bond. Leksykon", ale żeby mu nie było smutno samemu, w ramach bonusu dwunastu autorów (o mniej lub bardziej znanych nazwiskach) napisało eseje o każdym z filmów. Mnie zaś w tym zbiorowym wysiłku przypadła niezwykła przyjemność zajęcia się właśnie "Licencją na zabijanie". Which was nice. 