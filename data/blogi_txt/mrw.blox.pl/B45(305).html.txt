Więc okazuje się, że najfajniej jednak przyjechać prosto na Berlin Główny; można tam ukraść trochę netu w najmniejszym Starbucksie świata, a potem wsiąść do U55 i pojechać pod bramę Branderburską.  To uczucie, jak pierwszy raz wychodzisz ze stacji metra prosto na bramę, niespodziewane, podobno dobre jest; tak twierdzi Inżynier Mruwnica. Na bilecie wycieczkowym do Berlina może przyjechać jeden osobnik plus czwórka przydupasów, co sprawia, że w stojącym jeszcze na szczecińskim dworcu pociągu zaczepia nas człowiek o niestosownym wyglądzie, pragnący dołączyć się do wycieczki; polecam mu jednak dokładne policzenie naszej bandy, zanim wystąpi z takim requestem. Jest nas bowiem full house, a jedziemy na mały berlining i Manic Street Preachers. Obiecałem wrażenia i są wrażenia: oto wąsaty niemiecki konduktor kwestionuje nasz bilet; faktycznie, pociąg wyjechał o 8:30, a bilet jest ważny od 9. Hola hola, trochę się denerwuję, i tłumacząc, że ten pociąg stanowi przecież wyjątek, bo tak było napisane w internetowej ulotce, mówię "train" zamiast "zug", a przecież ja nawet po polsku mówię zug! Dobrze, że jesteśmy jeszcze w zasięgu trzy gie, dzięki czemu ściągamy rzeczonego pdf-a na iPada i podtykamy szanownemu szafnerowi pod nos; ulotka jest po polsku, więc tłumaczę na niemiecki pokazując poszczególne słowa. Ok, zgadza się. Postanawiam wyjaśnić to po powrocie. Przy granicy wpada policja i ogląda dowody; to chyba jakaś nowina z okazji Euro? Komórki rozbrzmiewają kakofonią powiadomień, witajcie w roamingu. Potem jeszcze chwila grozy przy zmianie pociągu; trzeba uważać, żeby przy sprawdzaniu rozkładów wyłączyć ICE, bo można się trochę nabrać, jak jest się gapą, dobrze więc zabrać ze sobą kogoś przytomniejszego, np. moją żonę. Przygoda! A potem - Berlin Hauptbahnhoff, U55 i brama. A za bramą pierwszy Buddy Bear, ten z amerykańskiej ambasady, umalowany w statuę wolności; dopiero teraz kojarzę fakt, że on swym tępym amerykańsko-misiowym wzrokiem wpatruje się pomnik pomordowanych Żydów. Drugie podejście do zagadki pomnika; zaczynam coś powoli rozumieć, gdy się gubimy i odnajdujemy, znajome twarze w labiryncie zagłady. Czy ludzie się cieszyli, kiedy spotkali kogoś znajomego w obozie? Tak, cieszyli, mówi Szpro.  W samym środku labiryntu na chwilę się zwieszam, przytulam do ściany i nie chcę odejść.  Ale w końcu wychodzimy, łapiemy piętrową 200 na Alexa, oglądając miasto - wciąż zadziwia mnie ilość rowerów - z okien autobusu. Na placu wita nas niemiecka specyfika - stragan ze szparagami, zrobiony tak, jakby szparagi były najbardziej szałową rzeczą pod słońcem. Chciałbym coś takiego u nas z marchwią. Plac, a tam zegar, wieża telewizyjna, kiełbasa z curry w sprawdzonej knajpce - siedzę, wcinam wursta z przyjaciółmi i czuję się naprawdę szczęśliwy. Po chwili ławę obok zajmuje grupa gimbusów, którzy zamawiają bułę z kiełbasą. Niecodzienny widok, nasze gimbusy chyba łażą tylko po sieciówkach?   Mam o tym książkę.  Jakoś niechcący robi się wyprawa śladami blogera mrw, ale czy można zrobić coś lepszego, gdy jest się pierwszy raz? Więc dawaj na dworzec ZOO, bo przecież każdy czytał, Dzieci z Dworca Zoo, sequel Dzieci z Bullerbyn, nie; i chce zobaczyć filar, za którym młoda narkomanka oddawała się za parę marek. Jedziemy tam piętrową 100, na którą chwilę czekamy buszując w księgarni i podziwiając knajpę z grafiti w stylu obrazków Rafała Kosika. U celu podróży okazuje się, że ptak czasu niesie gorzki owoc, nie ma tu już nieletnich narkomanek; za to są pyszne pączki Dunkin Donuts i kawa potrzebna do nabrania sił.  Tu za rogiem jest sklep z Lego, mówię nieśmiało. Odpowiada mi entuzjazm. Po drodze robimy sobie zdjęcia z misiami, oglądamy sklep z pamiątkami, fontannę- śmierdziuszkę i rzeźby na Breitscheidplatz.  W sklepie Lego jest fajnie, można sobie poskładać ludziki, urządzić wyścig samochodzików (wygral Inżynier, ale oszukiwał!), obejrzeć modele, rzeźby i scenki. Kiedy w końcu udaje nam się wyjść (Lina nie mogła oderwać się od Hero Factory), wracamy na Alexa (z krótką drzemką w autobusie); czas na małe zakupy w domu towarowym, podwieczorek, zagraniczne fajki i hyc w U8, musimy bowiem dostać się na Kreuzberg, na stację Hermann Platz, przy której znajduje się klub Huxleys Neue Welt.  Z daleka widać kolejkę, tako i my w niej staniemy, jak tylko ominiemy bandę pancurów. Nieogolony młodzieniec pyta, czy nie mamy na zbyciu biletów. Za chwilę wpada laska #po40, z zamiarem sprzedaży, ale chyba za dużo chce, bo się nie dogadują. Tymczasem słoneczny berliński dzień się kończy i zaczyna padać deszcz. No i se tak mokniemy, widać, co to za koncert bez moknięcia. Wpuszczają z pięciominutowym opóźnieniem, taki ordnung; potem spradzenie biletów, szatnia po półtora euroska za fant (miły szatniarz radzi upchać kurtki w plecakach) i wreszczie pod schodach do sali koncertowej. Po bokach bary i miejsca do siedzenia, z tyłu antresola; pod sceną stoją już najwierniejsze fanki w tygrysich sukienkach; Karina ma sobie swoją, kupioną za 3 dychy w H M; zbiera za nią pochwałę od niemieckiej fanki w pełnym manikowym rynsztunku.  Ja zaś idę kupić sobie piwo, sprzedaje je zakolczykowana pancurka, kiedy wysupłuję euroski z portfelika z hello kitty, Robię Wrażenie - "Wie süß!" woła kilka razy. Oprócz piwa w plastikowym kubeczku dostaję żeton - jeśli zwrócę go razem z kubkiem, dostanę z powrotem 50 centów. Sala zapełnia się powoli, nikt się nie przepycha i nie robi bydła; wyższość koncertów nad festiwalami, a może i jakieś różnice cywilizacyjne? Koncert jest zajebisty. Gdy się kończy, powoli zamykają klub. Wychodząc dostajemy kwietniowy numer Musicexpress z coverstory o britpopie; dzwonimy do naszego kierowcy, z którym umówiliśmy się na nieco późniejszą godzinę, na szczęście może przyjechać wcześniej. Zaraz obok jest przepełniona knajpka i pusty McDonalds, gdzie postanawiamy poczekać. Biorę szejka i wygrywam darmowego hamburgera. Nie ma natomiast darmowego internetu, chyba że się zarejestrujesz na t-mobile. Bus już jest, próbuję jeszcze oglądać światła nocnego miasta przez szybę, co się jednak nie udaje; wkrótce pojazd wypełnia się chrapaniem, nie będę pokazywał palcem czyim. Na chwilę otwieram oczy na A6; ale budzę się dopiero w Szczecinie. Piękny wtorek. 