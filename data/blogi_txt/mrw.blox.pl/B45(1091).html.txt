"Banksy to jest mały miki" stawia felietonową tezę Wojtek Orliński, pisząc o wyższości polskiego streetartu, wyrosłego na cudownościach polskiej szkoły plakatu i peerelowskiej grafiki użytkowej. I wszystko byłoby ładnie, gdyby nie ostatni akapit: Tym, którzy twierdzą, że to tylko wandalizm i bohomazy, proponuję otwarcie tego albumu ["Polski street art"] na stronie 350. Zobaczymy tam zdjęcie, które na pierwszy rzut oka przedstawia skałkowego alpinistę wspinającego się po betonowej ścianie. Proszę spojrzeć dokładniej - nie ma żadnego alpinisty. To fotorealistyczne graffiti na filarze estakady w Szczecinie. Owoc talentu i ciężkiej pracy Jerzego Rojkowskiego uprawiającego street art fotorealistyczny. I niech ktoś powie, że to nie jest sztuka!  No akurat nie muszę otwierać, bo mijamy ten obrazek codziennie w drodze do fabryki. I jakoś tak właśnie o nim rozmawialiśmy, że po pierwszych "ach" okazuje się on nieciekawy. No ładne, ale co z tego:  Jedyne, co serio w nim mi się podoba, to namalowane zacieki przypominające grafikę z gier "Another World" i "Flashback". Sam ludek zaś nie budzi żadnych uczuć poza pochwałą rzemiosła, ale to za mało jeszcze, żeby zachwycało jako sztuka. Zwłaszcza, że jest tylko jednym z wielu pomalowanych w ramach legalnej akcji malowania filarów. Kojarzy mi się z takimi mikołajami co się je wiesza na balkonie, że niby Santa Claus idzie. Dużo większe wrażenie robi Baba Z Rybą.  Bo ma ogromne dłonie. I codziennie te Ogromne Dłonie Trzymające Rybę, i ta Baba Młodopolska, pobudzają do refleksji, bo są jakieś takie nieuporządkowane. Sztuka ma uwierać. Banksy uwiera. Baba Z Rybą uwiera. Alpinista nie uwiera. 