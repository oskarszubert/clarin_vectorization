Naprawdę dobry film poznaję po tym, że mam potem ładne sny. A dziś śniły mi się wielkie sześciany, czarne, z neonowymi krawędziami. Zbudowany z nich był wąż z gry "Snake", na którym jeździło się jak na czerwiu z "Diuny" i pożerało inne piksele. Snaketron! "Tron:Dziedzictwo" to miłosny listy wysłany po latach do oryginalnego filmu. Pieczołowitość, z jaką potraktowano oryginalne lokalizacje, mniej i bardziej delikatne nawiązania, rozczula. Ba, udzieliło mi się to uczucie, wyzbyłem się hejtu, który opisałem w dawnej notce.  W recenzjach przewija się zachwyt na stroną wizualną i muzyką Daft Punka, słuszny - muzyka jest niesamowita, zwłaszcza w scenie w barze End of Line, która bije stylem wszystko co mogliśmy oglądać w Matrixach; tak samo użycie 3D, które nie jest od czapy, ale buduje cyfrową granicę między światem realnym i komputera. Powtarza się też zarzut o intelektualnej miałkości filmu. I to jest moment, w którym chciałbym obić malkontentów wirtualnym frisbee. Przy mojej całe technologicznej analnoretentywności nie jestem w stanie doczepić się do "Tron: Dziedzictwo". Bo opowiada on o jednym z moich ukochanych mitów - o cyfrowym życiu samoistnie rodzącym się w komputerowej sieci. T:D porusza się w tym samym paradygmacie co "Ghost in the Shell" czy "All Tomorrow's Parties". T:D to miłosny list, ale i realizacja testamentu oryginału. Nie ma w nim - poza wyżej wspomnianym wątkiem - rewolucji, raczej upgrade na nowe czasy (harder, better, faster, stronger). Porozrzucane w filmie hinty i sieciowe plotki wskazują na kolejne części, T:D było tylko uprzątnięciem terenu pod nową rozgrywkę. Już nie mogę się doczekać. 