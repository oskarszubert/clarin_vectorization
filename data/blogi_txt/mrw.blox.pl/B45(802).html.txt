Zapomniałem dziś słuchawek, tragedia. Kiedy nie mam muzyki to podsłuchuję i myślę , ale jakoś nie miałem ochoty ani na jedno, ani na drugie. Zdecydowałem się zatem na akt publicznego obnażenia i puściłem sobie muzykę z Walkmana(R), który ma zewnętrzny głośnik. Trzymałem go przy uchu, jak tranzystorowe radio z innych czasów. Jest w tym pewna ironia, ponieważ to od Walkmana(R) zaczęła się tak naprawdę era przeżywania muzyki w samotności (w teledysku "Sie ist weg!"  rozpad związku pokazany jest przez scenkę, w której dziewczyna dostaje od chłopaka w prezencie słuchawki). Gettoblaster, czyli nasz klasyczny jamnik, dawał czadu na cały kwadrat. IPod i inne empetruchy służą do zamykania się w bąblu własnej przenośnej memosfery. Co jest dobre dla ludzi, którzy jadą do pracy sami, jak ja. Ale... ...ale właśnie wciąż obserwuję młodzież, która próbuje jakoś łączyć kulturę empetruchy z przebywaniem w grupie, co jest komiczne: koleżanki rozmawiają ze sobą, a każda ma jednocześnie włożoną jedną słuchawkę (dwie szkoły: para słuchawek na dwie osoby albo każda ze swoją muzyką). Przemysł próbował chyba rozwiązać ten problem przez reaktywację idei gettoblastera, ale poza paroma teledyskami nie widziałem, żeby ktoś miał te ekstrawertyczne grajki Samsunga:   Pornologia (nauka społeczna zajmująca się opisywaniem świata przez metafory związane z seksem) określa słuchanie walkmana/iPoda onanizmem - muzyka przeżywana jest w samotności, w ukryciu przed światem: nikt nigdy nie wie, czego słuchasz, żaden wstydliwy akt (piosenki Turnaua? Feel? Disco Polo?) nie wydostaje się na zewnątrz. Puszczanie muzyki na głośnik to czysty ekshibicjonizm. Na szczęście Windows Media Player, który automatycznie szufluje mi muzę do Sony Ericssona (can your iTunes do that?) nie wrzucił mi niczego obciachowego. 