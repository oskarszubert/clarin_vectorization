Zobaczyłem w internecie tak przerażająco smutny wesoły obrazek z internetu, że aż o nim zrobię notkę. O taki (sorry, nie chciało mi się wycinać podpisu):  No więc blond-dziewczę o przedziwnych proporcjach trzyma w ręku pałkę, a obok hasło głosi "dorosłość znaczy dla mnie tyle, że nie boję się buki". Czy znajdziecie gdzieś bardziej smutnożalowy obrazek? Nie sądzę, ale próbujcie. "Nie boję się", bo mam pałkę. Czy na tym polega dorosłość? U nas na podwórku mówiło się "ja się ciebie nie boję, bo mam w dupie naboje", ale nie traktowałbym tego jako przejawu dorosłości.  No i Buka (oryg. Mårran)﻿, jedna z najciekawszych postaci cyklu o Muminkach. Faktycznie budziła przerażenie, swoim nieuchronnym nadejściem i pochłanianiem ciepła. A przy tym nie była wcale zła, tylko inna. Czy osoba dorosła napotykając inność powinna mieć ze sobą pałkę?  Na szczęście Muminek nie był bohaterem śmiesznego obrazka z internetu, tylko bystrym trollem z mądrej książki. W tomie "Tata Muminka i morze" doszło do konfrontacji - Muminek pokonał strach nie tępą pałą, a sercem i rozumem. Buka, samotna i nieszczęśliwa istota, została nakarmiona przez Muminka ciepłem lampy. Dorosłość oznacza dla mnie tyle, że rozumiem Bukę. 