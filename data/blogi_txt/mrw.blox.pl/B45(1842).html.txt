Wiecie jak trudno o dobrego fryzjera? Ja nie, bo nie mam włosów, tyle co mnie żona maszynką przejedzie; za to ona po wielu próbach, błędach i dramatach znalazła sobie dobrą i zaufaną fryzjerkę; jedyny problem jest taki, że jest w Dąbiu. Więc dziś pojechaliśmy do Dąbia, Karina poszła się obciąć, a ja połaziłem sobie po tej przedziwnej dzielnicy. Niby to Szczecin, a takie małe miasteczko; małe, stare miasteczko. Ludzie, którzy się z niego nie ruszają, bo mają pracę w Dąbiu, traktują wyprawę do centrum Szczecina jak, no, wyprawę.  Zawsze mijam ten napis jadąc z dworca - uwiecznionego w powieści "Drwal" Michaśki - autobusem, dziś postanowiłem zrobić wreszcie zdjęcie; stojąca obok fryzjerka (z innego salonu) została uprzedzona przez tubylca "ej uważaj pani, zdjęcia robi".  Gdyby nie drzewa, napis byłby widoczny dla betonowego żołnierza, który poległ w walkach o wyzwolenie zdobycie Dąbia:  Z wielu atrakcji Dąbia postanowiłem zwiedzić dziś Targ Miejski:  Wszystko się sypie i odkleja; w dodatku - przerwa urlopowa:  Wiele stoisk jest zamkniętych na amen, ale toalety wciąż działają:  Starsza pani stoi na słońcu, jej koleżanka ją skrzyczuje, żeby nie stała na słońcu, bo ją rozboli głowa:  Płoty, siatki, furtki:  Otwarte: Resztki ogłoszeń:  A w Netto obok - update BBS-a; "Sprzedam tusze królicze z własnej hodowli..."   i te trzy kropki na końcu zdania krzyczą jakąś potworną tragedią. A potem wracamy piechotą do domu (the long way home) i okazuje się, że Manic Street Preachers wypuścili nowy teledysk. I jest to najpiękniejszy teledysk, jaki dziś zobaczycie, z tą nostalgią, pustką i starością, małe, stare miasto:   I najpiękniejsza piosenka, jaką słyszałem od dawna. 