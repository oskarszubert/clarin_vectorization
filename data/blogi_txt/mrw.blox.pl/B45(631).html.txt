TVP puściła "po meczu" film o angielskich chuliganach (pewnie w ramach zemsty na BBC za film o polskich chuliganach), który obejrzałem, bo grali w nim fajne mordasy i Elijah Wood. Fabuła przewidywalna; oparta w zasadzie na tym samym schemacie co "This is England" - amerykański chłoptaś, niesłusznie relegowany studencina, trafia pod opiekuńcze skrzydła hoolsów i odkrywa pyszne męskie życie. Rzecz, żeby morał był, oczywiście nie może skończyć się dobrze (inaczej dawałby zły przykład i jeszcze ktoś, np. ja, zacząłby snuć fantazje o zostaniu szalikowcem), musi zostać złożona ofiara z krwi i życia, ale nasz bohater wyjdzie z całej przygody bogatszy w doświadczenie i ubogacony. Film wyreżyserowała Lexi Alexander, niemiecka reżyserka i kickbokserka. "Green Street Hoolingans" był jej pełnometrażowym debiutem. Kolejnym filmem, jaki zrealizowała, była arcykomiksowa adaptacja przygód "Punishera". Porównując oba filmy można doszukać się reżyserskich trademarków, takich jak drugoplanowa postać bezbronnej kobiety z dzieckiem czy zabicie najlepszego przyjaciela głównego bohatera w finale. Chyba strasznie naspoilerowałem, ale haha, "Punisher: War Zone", tego się nie da zaspoilerować.   Najnowszym filmem Alexander jest straight-to- dvd dramat "Lifted". Nie mam zamiaru go oglądać i nikogo do tego nie zachęcam: wystarczy zerknąć na powyższy trailer i obowiązkowo przeczytać streszczenie w wikipedii. W skrócie - bezbronna kobieta zostaje z dzieckiem, kiedy ojciec-rezerwista musi wyjechać do Afganistanu. Dzieciak startuje w Idolu, bezbronna kobieta wraca do narkotyków, a ojciec...  SEMPER FI LEXI, SEMPER FI.﻿ Ciekawe, czy w Polsce doczekamy się kiedyś takiego kultu żołnierzy (w TV Tropes są na liście niedopuszczalnych celów); mam wrażenie, że jak popkulturę w 90s zawłaszczyły trepy z "Samowolki" czy filmów Pasikowskiego, to już się tego łatwo nie odkręci. 