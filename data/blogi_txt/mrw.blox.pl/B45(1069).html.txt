Siedzę sobie pijąc pyszną kawę, zagryzając muffinką nadziewaną masą z białej czekolady z kleksem z lodów ("Hot Blondie z lodami"), korzystając z gościnnego Burger Kinga z prundem i netem do laptopów i próbuję być kreatywny. A tu za oknem, po drugiej stronie ulicy, patrzy na mnie witraż z obywatelem Kolbe, a z okienka obok wyje artykuł w Wyborczej, i tak sobie dziubię to ciacho i siorbię kawunię, i próbuję myśleć o sprawach elfów i hobbitów, kiedy tam Afryka, a tam holokaust, a tam... ...i te pytania o poezję po holokuaście, które mnie nie dotyczą, bo nie jestem poetą, ale nasuwa się pytanie o epicką fantastykę w tych warunkach, na nich wyrosłą, o "Władcę Pierścieni" zrodzonego z drugiej wojny i rozumiem, że krzyk mordowanego Alderaanu ma zagłuszyć te prawdziwe krzyki. Emocje przeniosły się, jak Surfujący Grzegorz, do Second Life'a. Empatia jest postludzka. Przejmować się można tylko narracją. Nie macie pojęcia, jakie pyszne jest to ciastko. 