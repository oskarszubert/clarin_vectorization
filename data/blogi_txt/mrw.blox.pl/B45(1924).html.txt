Kolega Eli Wurman lansował się na blipie słuchaniem Vondy Shepard, na co ja dostałem refluxu, bo VS już do końca życia kojarzyć mi się będzie z "Ally McBeal", a ta z kolei ze złem wyrządzonym całemu pokoleniu. Wspomniałem o tym mimochodem w jednej ze starszych notek, a dziś rozwinę. Serial "Ally McBeal" stał się propagatorem okrutnego memu: fiksacji na emo. Jest sobie kobieta, odnosi sukcesy zawodowe, ale i tak ma nieustającego doła, bo jej nie wychodzi z facetami. Oczywiście, że "nie wychodzi z facetami" to doskonała drama, bo dotyka każdej grupy społecznej i taki scenariusz (z modyfikacjami) można rozgrywać wśród wieśniaków i królewiczów, ale do tego doszedł mem "takie są współczesne kobiety" (also: "Bridget Jones") i masowa identyfikacja. Czy też raczej autosugestia. Emo jest ważne, ale emo to kurwa nie wszystko. A wszystko to przez młodzieżowe filmy Johna Hughesa z lat 80, na których "wychowało" się całe pokolenie twórców. Tylko jakby nic nie zrozumiało. Filmy zmarłego w zeszłym roku Hughesa mówiły o dojrzewaniu: nie było ważne, czy bohater dostanie dziewczynę, tylko jaką nauczkę z tego wyniesie. Najdziwniejsze jest, że tych mądrości najwyraźniej nie potrafią wykorzystać spadkobiercy Hughesa - miast tego bawią się w rozgrywanie nastoletnich dramatów uczuciowych w wykonaniu dorosłymi postaci. Dosłownie to widać w durnej komedii romantycznej „Kobiety pragną bardziej” (2009), opowieści o dorosłych, ale oczywiście niedojrzałych ludziach. W jednej ze scen bohaterka ogląda „Some kind of wonderful”, ale z jej czynów wynika, że nic nie zrozumiała, tak samo jak niczego nie zrozumieli twórcy „Kobiet…”. Cały przekaz zamyka się w tekście z głupiego poradnika, na którym oparto scenariusz. Tylko głupi film kończy się po półtorej godzinie, zamykając wszystkie wątki (sprawdzić, czy nie sequel). Amerykański serial, żeby trwać przez kolejne sezony, musi piętrzyć głupoty, dramy i emo- twisty. Ale największym złem wyrządzonym przez "Ally McBeal" była "Magda M.". 