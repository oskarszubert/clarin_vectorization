Kolejka do gazu. Ja akurat stoję do prądu: dostawcy mediów dzielą budynek. Przepisanie na nowych właścicieli (nas) idzie sprawnie, jutro (dziś, bo to było wczoraj) wpadną sprawdzić stan techniczny liczników. O 11 wpadną. O 11 nie ma prądu. Zaglądam do skrzynki w piwnicy; nie ma licznika.  Około 12 domofon; panowie proszą o wpuszczenie do piwnicy. Schodzę. Jest ich dwóch - intelektualista i fizyczny. Okazuje się, co opisują językiem polskich satyryków, że ktoś wydrukował źle zlecenia i zamiast sprawdzić - wyjęli. A teraz zrobiła się chryja i panie, muszą wracać i za tamtych odkręcać i oczami świecić.   - I potem - mówi intelektualista - mają o nas złe zdanie na świecie. Chociaż teraz po euro podobno mają dobre. - Chyba ze strefy kibica! - drze się z dołu fizyczny. Hahaha. - Mówili, że dobre wrażenie wywarliśmy - kontynuuje intelektualista - a ten z BBC takie rzeczy mówił, że tu dziki kraj.  - Może on nie był w Polsce, tylko w Afryce! - krzyczy fizyczny. - Pewnie - cieszy się intelektualista - przecież to Murzyn! I opowiada, że jak był w Anglii, to panie, ile oni tam piją, u nas młodzież to tak nie pije, a już dziewczyny, i potem po krzakach takie pijane leżą. Jest prąd. 