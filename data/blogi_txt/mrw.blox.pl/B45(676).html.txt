Obejrzałem, żebyście nie musieli, dwa odcinki serialu obyczajowego "Głęboka woda" produkcji polskiej.  Dlaczego to sobie zrobiłem? Z ciekawości, jest to bowiem serial niezwykły - zamiast pokazywać polską wieś spokojną czy zimne wnętrza bkś- owych habitatów, nurza się w rynsztoku codzienności - jego bohaterami są bowiem pracownicy Ośrodka Pomocy Społecznej i ich podopieczni. Całość, ze względu na walory edukacyjne, jest dotowana z Unii i chyba nie tylko.   Głównym bohaterem jest Wiktor Okulicki (w tej roli Marcin Dorociński), świeżo mianowany dyrektor ośrodka – człowiek czynów, nie słów. W jego opinii pracownik opieki społecznej jest skrzyżowaniem Matki Teresy i Spidermana. To stwierdzenie okaże się wyjątkowo trafne.﻿ (Spider-Mana, ćwoki #grammarnazi)  No tak, Matka Teresa, gęba pełna komunałów i przyzerowa skuteczność. Tak jak w dzisiejszym, drugim odcinku. Pacjentem tygodnia jest mała dzielna wykluczona dziewczynka. Jak każde estetyczne wykluczone dziecko, ma oznaki geniuszu - nie dość, że śpiewa w chórze, to jeszcze jest fanką opery. Wykluczenie zaś bierze się stąd, że matka dziewuszki siedzi w więzieniu za kradzież (straciła głowę dla faceta, on uciekł, ona poszła siedzieć). Dziecko wychowuje babcia lekomanka. Dziewuszka nie ma łatwego życia - jest prześladowana przez koleżanki (przyklejają je kartkę z napisem "złodziejka"), kuratorka podejrzewa ją o kradzieże w szkole. Jako jedynaczka nie kwalifikuje się do programu pomocy, nad czym ubolewa pracownica OPS-u, ale bezduszna biurokracja jest bezduszna. Tymczasem z więzienia warunkowo wychodzi nieszczęsna matka dziewczynki. Ma depresję, ciężko jej się odnaleźć, babcia w swojej pełnej pretensji wredocie też nie jest pomocna. Dziewczynka pokazuje mamie telefon w lombardzie - ma mp3 i internet i ładne obłe kształty. Marzenie. Matka kradnie taki telefon pracownicy OPS-u i daje dziewczynce. Gdy ta bawi się nim w szkole, wzbudza zainteresowanie koleżanek, które jej dokuczają; dochodzi do szarpaniny, w wyniku której dziewuszka rozbija nos jednej z prześladowczyń. Zabiera ją karetka, a naszą małą bohaterkę - policja.  Z pogotowia opiekuńczego, w którym dziewuszka została przebrana w pasiak, wyciąga ją pani z OPS-u. Dziecko przyznaje się do kradzieży telefonu, żeby chronić matkę. Dyrektor OPS-u uznaje, że dziecko nie ma odpowiedniej opieki ("a jeśli ta mała kiedyś kogoś zabije"﻿﻿ pyta dramatycznie), panie chcą, by jednak dać rodzinie szansę.﻿﻿ Dziewczynka przy najbliższej okazji ucieka.  Pracownice OPS-u wraz z matką, która przyszła do ośrodka przyznać się do winy, szukają dziewczynki. Jadą na dworzec - istnieje podejrzenie, że chce pojechać do swojej jedynej przyjaciółki mieszkającej w Sopocie. Mała stoi na peronie, widzi ją pani z OPS-u, woła, ta zbliża się do krawędzi, nadjeżdża pociąg - nie rzuca się na tory, ale zostaje zdmuchnięta przez pędzącą maszynę. Zabiera ją karetka.  EPILOG. Dziewczynka jest na rehabilitacji, matka podjęła pracę (dzięki pomocy fundacji wspierającej więźniów) na jakiejś tragicznej śmieciówce. Pani z OPS-u daje dziewczynce w prezencie telefon komórkowy. Dziewczynka jako solistka szkolnego chóru wykonuje liryczną wersję piosenki "Szczęśliwej drogi już czas". Na ekran wchodzą napisy, zakończone planszą z logotypami licznych unijnych sponsorów. Uff. Jaki z tego wniosek? Bezduszna biurokracja vs. bohaterskie jednostki (w pierwszym odcinku wspierane przez INTERNETOWĄ TELEWIZJĘ OBYWATELSKĄ). Szkoła jest do niczego, OPS jest do niczego. Ilość dramy na 50 minut - over 9000. Masz szansę na odkupienie swojego wykluczenia, jeśli złożysz ofiarę z własnej krwi. Reż. Lars von Trier.  Niestety nie, wszystko na serio. 