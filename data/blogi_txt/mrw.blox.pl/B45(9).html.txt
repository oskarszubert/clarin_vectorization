Dzień siódmy.  Pani kominkowa proponuje atak archiwalną żenadą i umieszczanie fragmentów starych pamiętników. Nie prowadziłem pamiętnika, a ostatnie strony zeszytów i kartkówek pracowicie pokrywałem bazgrołami; akurat mam jedną kartkę, którą znalazłem w transporcie książek:  Ale gdzieś w moich cyfrowych archiwach czają się wszystkie teksty, jakie napisałem od 1990 - rok, w którym dostałem drukarkę. Była dla mnie wybawieniem, bo nie umiałem ładnie pisać, czego źródło brało się  z "lenistwa", czyli niechęci do żmudnych, powtarzalnych czynności: nie chciało mi się rysować szlaczków w zerówce i kiedy kujony zapełniały po trzy zeszyty i trenowały kaligrafię, ja ledwo dociągnąłem do końca jednego. Nie mówiąc o tym, że gryzłem kredki. W każdym razie w 1990 zacząłem pisać na komputerze - antywałesowskie ulotki przed wyborami prezydenckimi, gazetkę klasową (której byłem naczelnym, wydawcą, dtpowcem i jedynym autorem), prozę i wypracowania. I wszystko to leży w pudełku z niebieskimi, trzy i pół calowymi dyskietkami; niestety jeszcze nie zakończyłem przeprowadzki i pudło to znajduje się w jakimś bliżej nieokreślonym kartonie jakieś 15 kilometrów stąd. Bezpieczne, bo oddzielone cyfrową granicą przestarzałej technologii. Dzisiejsze dzieciaki wszystkie swoje żenowpisy od razu wrzucają do internetu; coś co ja zacząłem robić dopiero przed dwudziestką. Oczywiście nosząc brzemię doskonałej pamięci nie potrzebuje żadnego archiwum, żeby nagle oberwać ruminacją sprzed ćwierci wieku. 