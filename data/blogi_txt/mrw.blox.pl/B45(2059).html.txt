Nostalgia jest towarem, frajerze, i powinieneś to wiedzieć, wiesz to przecież, głuptasku. Ale kiedy na fejsie miga ci fanpage "Viva Zwei Changed My Life" to klikasz, bo czujesz to hasło, prawda, bo jesteś z pokolenia Vivy Zwei, bo całe lata 90 przemieszkałeś w telewizorze nastawionym na nieistniejący już kanał.  I kiedy za fanpagem stoi strona w internetach, taki ładny hołd oddany kultowej stacji, to jeszcze się cieszysz i pokazujesz znajomym, zwłaszcza tym, którzy pochodzą z tego samego świata, w którym słoneczko miało kształt rozciągniętego horyzontalnie plusa. Ale kiedy pojawia się zajawka koszulek z napisami Viva Zwei Changed My Life i Viva Zwei 1995-2001 to coś robi się niehalo. I to limitowana seria, 80 sztuk. Fanpage'a lubi jakieś 300 osób.  No nie.  To jest moment, w którym wraca mi pierwszoosobowa narracja i zaczynam się nad tym wszystkim zastanawiać. Bo coś mnie w tym wszystkim nieprzyjemnie uwiera. W dodatku nie czuję, żeby VIVA ZWEI zmieniła moje życie. Jestem z Pokolenia MTV. MTV zmieniło moje życie. VIVA ZWEI je uratowała. W tym cholernym 1995, gdy wszystko się zmieniało, gdy nie było śladu po zakodowanym MTV. Zrobienie projektu koszulki zajęło mi pięć minut. Można go sobie stąd pobrać, zanieść do drukarenki i zrobić, wedle uznania, w dowolnym rozmiarze i kolorze, w zipie jest i eps, i corel. 