Dzień trzydziesty piąty.  Pani kominkowa chce, żebym się obnażył przed tysiącami czytaczy i przy okazji opowiedział o bliznach. He he he, moich bliznach. Nie będzie zdjęć.  Uwagi godne blizny mam dwie, dużą i małą:  po wycięciu śledziony, lewa górna strona brzucha - 18 cm plus dziura po sączku. po wycięciu wyrostka, prawa dolna strona brzucha - 8 cm.  Tej drugiej mógłbym nie mieć, szpital, w którym leżałem, usuwał wyrostki laparoskopowo. Ale mój był przerośnięty (być może na skutek spóźnionej diagnozy), i trzeba było kroić.  O tej pierwszej opowiadałem wiele razy i pokazywałem chyba każdemu znajomemu, jak również ludziom przychodzącym do mnie z propozycją prenumeraty "Strażnicy", jako ilustrację opowieści o sześciu transfuzjach. Jak widzicie, nie wiążą się z nimi żadne porywające historie. Kiedyś, chyba w 2008, powymyślałem sobie wiele "originów" dużej blizny; opowiedziałem je na gadu-gadu przyjaciółce. I teraz te historyjki, które pewnie mógłbym odtworzyć, ale już bez ich oryginalnego uroku, leży w jakimś zapomnianym pliku na zapomnianej partycji zapomnianego dysku, razem z megabajtami innych fajnych rzeczy, które się przewaliły przez GG przez te lata, i do których, w przeciwieństwie do logów chatu google trzymanych w chmurze, nie mam teraz dostępu.  I ten brak dostępu to jest taka cyfrowa blizna, która mnie czasem boli w deszczowe dni. 