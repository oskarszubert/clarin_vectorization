Tak sobie jeszcze myślę o tych chłopiętach z kina z poprzedniej notki; bo ta sprawa sięga głębiej niż tylko histeryczna reakcja na odrobinę męsko-męskich uczuć na kinowym ekranie. Przejawów takiego arcymęskiego przegięcia jest więcej.   Na przykład - zwyczaj podawania ręki. Nie lubię, ale czasem muszę związany konwenansem. Są dwie szkoły -- symbolicznego muśnięcia, jakie stosujemy z Cow-orkerem A i ścisku-imadła, które z niezrozumiałych przyczyn upodobał sobie Cow-orker B.  Przyczyny te może staną się bardziej zrozumiałe, jeśli zastosujemy anaukową analizę dowodu anegdotycznego. Tak się składa, że Cow- orker A jest osobnikiem spełnionym i pewnym siebie; nie potrzebuje zatem dokonywać symbolicznego aktu przemocy przy powitaniu. I składa się również tak, że Cow-orker B jest osobą zakompleksioną; stara się więc, zupełnie jak chłopcy z kina, być supermaczo choćby w tej jednej chwili. To jak z gównianą firmą, która strzela sobie full bajera logo, ociekające bogactwem (czy raczej - ideą bogactwa), które nie ma pokrycia w rzeczywistości. "jest mi głupio gdyż chyba jak podaję rękę to mam ją dosyć twardą, co oczywiście ma źródła w nastolactwie, kiedy ktoś mi powiedział, że pedała poznaje się po dłoniach miękkich i spoconych; ale teraz już nie umiem inaczej; nie lubię całego tego rytuału że jak jest 5 osób to musi być 25 podań rąk, to głupie"﻿ -- anonimowe świadectwo  Wzruszył mnie kiedyś taki obrazek, który zaobserwowałem w kolejce do pobrania krwi w laboratorium. Facet #po30 slash #przed40, w twardej skorupie z męskiego golfa i skórzanej kurtki, w obowiązkowych butach ze szpicem, maskującym małe stopy (bo małe jest takie niemęskie, nie). I jak on się bał tego pobrania i jaki był bezradny bez żony, która go zarejestrowała i praktycznie prowadziła za rękę. Chciałem najpierw zrobić notkę, w której poproszę o współpracę przy wymyśleniu jakiegoś obraźliwego określenia dla tych wszystkich kolesławów. Ale im więcej o tym myślałem, to doszedłem do wniosku, że jest coś przykrego w tych przemęskich rytuałach. Coś złego dzieje się z tymi facetami, którzy nie potrafią odnaleźć się w nowej rzeczywistości, głuptasy.  Nie można się na nich wypinać, trzeba im wskazać drogę, pięknie mówiła o tym - z pozycji feministycznych - Diane Abbott; inaczej wpadną w ręce kretynów, którzy za "kryzys męskości" obwiniają emancypację kobiet.  I  z tego wszystkiego z nadzieją patrzę na pokolenie bronies; może te małe kucyki nauczą czegoś naszych kuców i thorgali. 