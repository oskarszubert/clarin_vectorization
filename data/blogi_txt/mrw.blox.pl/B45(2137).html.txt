W weekend obejrzałem wreszcie, ponaglony perspektywą dzisiejszego seansu, "Hulka". Nie tego nudnego od Anga Lee, tylko tego fajnego, z Edwardem Nortonem (jak można nie kochać tego gościa, no jak?). Genialnie skrojony film - montaż na origin, ciekawe lokacje, dużo ładnej rozpierduchy, trzymający się kupy przeciwnik (w notce o Hulku Lee zapomniałem napisać, że główny przeciwnik był zwyczajnie kretyński). A dziś mieliśmy drugą randkę z Tonym Starkiem i też było fajnie. Byle tylko nie myśleć: lubić Iron Mana, myśleć nad nim i być porządnym człowiekiem - wybierzcie sobie dwa z trzech, serio.  Sceny po napisach w filmach Marvela zwiastują nadejście Avengersów, nie mogę się już doczekać: trochę brakuje mi bowiem porządnego przeciwnika. Zarówno Hulk, jak i obie części Iron Mana to pojedynki bohaterów z ich klonami: Hulk napieprzał się z hulkowym Abominacją (a wcześniej, u Lee, ze swoim starym), Iron Man z innymi typami w metalowych protezach. Niby to się trzyma kupy w scenariuszu i mitologii komiksowych pierwowzorów, ale jest cholernie mało inspirujące. No, ale nie każdy ma swojego Jokera. 