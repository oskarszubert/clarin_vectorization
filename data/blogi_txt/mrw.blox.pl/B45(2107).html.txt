Skąd się wziął mem "chcesz pomalowanego szczura"? Zaczęło się od komiksu "Lena" Gawronkiewicza i Wojdy - części większego, paneuropejskiego projektu serii webkomiksów o kolesiu zwiedzającym różne kraje. W Polsce spotyka artystów, którzy dla pieniędzy są zmuszeni do pracy w reklamie, co przyjmuje zszokowany. Komiks ten doprowadził do flejma na facebooku, profesjonalny literat-najmita Marceli Szpak prezentował w nim podejście, że zarabiać należy; niesłuszne są więc te płacze hipsterskich artystów-kreatywnych. Rozmawialiśmy o tym na privie, rozpatrując różne za i przeciw niemożności wyżycia ze wzgardzonej przez "wolny rynek" sztuki; w rezultacie Marceli postanowił dopisać bohaterom komiksu "szczęśliwe zakończenie". Pytanie "Chcesz pomalowanego szczura?" jest tu symbolem kompromisu między realizacją centralnej fantazji, a trudami życia w realu. W odpowiedzi na nie kryje się odpowiedź na wszystko, co dzieje się z Polską. Nasza centralna fantazja Jaka jest bowiem centralna fantazja Polski? Bycie drugą Japonią. Bycie drugą Irlandią. Potrzeba odniesieniu sukcesu. Irlandzka fantazja skończyła się tym, że staliśmy się (jak śpiewał Roger Waters) narodem kelnerów i kelnerek. Z fantazji japońskiej wyrósł naród kreatywnych. Kto nie robi w usługach, robi w reklamie.  Kiedy chodzę po Berlinie albo małym niemieckim miasteczku, to bije mnie po oczach brak reklam. Malowane szyldy, proste ulotki. U nas - reklamy zalew, inflacja; wszędzie - lepsza, większa, głośniejsza. Byle tylko wyrwać się z szumu, odróżnić na tle reszty. Eskalacja. Skąd to się wzięło? Czy właśnie nie z tych fantazji, które spowodowały, że wszyscy poszli na studia, a potem jedyną branżą, która była gotowa ich przytulić, okazała się branża reklamowa? Z nadpodaży magistrów wyniknął przerost kreatywnych.  wiecie, że podobno we Francji nawet nie ma czegoś takiego jak kultura studencka?  Ważny jest esej "Generacja Nic" Kuby Wandachowicza. Generacja Nic, ostatnie pokolenie, któremu było wolno marzyć. Dzieciaki z pokolenia PRL, którym przez chwilę pozwolono być Generacją X w zachodnim rozumieniu (kolejne roczniki były już wychowane w cynizmie i nie liczyły na nic). Tekst był lamentem podobnym do tego z komiksu - mieliśmy być filozofami, a musimy pisać copyrajty o keczupie. Łatwo coś takiego zdissować z pozycji "trzeba było iść na inne studia", co jest mocno obecne w mainstreamie; spytałem więc Kuby w pewien łódzki poranek, po jaką cholerę właściwie poszedł na tę filozofię. "Bo lubiłem filozofię". I nie ma na to odpowiedzi; nie można nikomu odmawiać jego centralnej fantazji. Kreatywni są sfrustrowani O co mi chodziło w notce o JBM - zamiast obruszać się na korporacyjną kadrę, wolałem zbadać, skąd bierze się taka frustracja kreatywnych. Mem o JBM nie jest przecież jedynym jej wyrazem. Są webkomiksy, są blogi. Czytałem wywiad z operatorami mema JBM - okazało się, że ukończyli jakieś nierynkowe kierunki. Rozwód z centralną fantazją to coś więcej niż zwykła alienacja wynikająca z tego, że praca alienuje. Do tego wszystkiego dochodzi pogarda dla branży. Pamiętam, jak Wojtek Orliński miał w usenecie sygnaturkę:  Za prace w reklamie kiedys beda rozliczac jak za socrealizm (c) Andrzej Legus, 1966-2001  Z inteligenckiej pogardy dla branży rodziły się sztuki i filmy. Rafał Kosik, który, zanim stał się wziętym pisarzem młodzieżowym, miał epizod w branży reklamowej, napisał opowiadanie s.f. o pracownikach agencji. Ich reklamy są tak doskonałe, że wywołują aż efekt magicznego placebo: produkty zaczynają działać tak na reklamowych filmach. Z jednej strony widzę tu hołd złożony kreatywnym i ich niewdzięcznej pracy, z drugiej - rozpaczliwą fantazję na temat tego, że z tego kłamstwa można się wyzwolić. Pozwólcie nam marzyć W memopleksie Biurowej Klasy Średniej obecny jest mem konfliktu BKŚ vs. hipster. Widzę ten konflikt jako starcie postawy posiadania i chęci realizacji centralnej fantazji (hipster, który jest kelnerem, ale *naprawdę* jest DJ'em), a jej brakiem, realizacją lub poddaniem się, co jest charakterystyczne dla BKŚ. Zakładam, że są jacyś ludzie szczęśliwi przeklejając tabelki w ekselu. Dużo ludzi ze zrealizowaną centralną fantazją jest informatykami; lubią programować, programują, i jeszcze dobrze zarabiają (prowadzi to smutnie często do zaniku empatii i korwinizmu); choć i tu zdarzają się frustracje ("chcę programować gry, a nie aplikacje obsługujące automatyczną spłuczkę"). Niestety większość BKŚ-ów się po prostu poddało. Nie mają sił czy środków, żeby zostać hipsterami: ot, przytrafiło się życie. I mam tylko nadzieję, że chcą pomalowanego szczura. 