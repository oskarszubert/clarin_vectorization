Wracałem z odwiedzin u rodziców, gdy zagtalkował do mnie poeta Głuszak, który był na filmie "Tylko bóg wybacza" i nie zrozumiał paru kwestii; zasypał mnie więc pytaniami, na które z przyjemnością odpowiedziałem. Tak się złożyło, że na tym filmie w zeszłym tygodniu był mój tata. Poszedł, obejrzał, przyjął do wiadomości, podobało mu się, nie drążył. Pomyślałem sobie o tych wszystkich filmach, jakie razem oglądaliśmy, chodząc w latach 80. do małego, prowincjonalnego kina; po tym, jak wyrosłem z poranków i b/o; na filmy zagraniczne. Jak "Poszukiwacze Zaginionej Arki", mój pierwszy film z napisami, na który mnie zabrał jak miałem siedem lat. I uświadamiam sobie, że wracając z kina nigdy nie rozmawialiśmy o tych filmach -- znaczy, jakieś "ale fajne, jak go ta ciężarówka ciągnęła" itp. to tak -- ale nigdy się nie dopytałem "a co chodziło?", "a czemu tak?" To jest film, oglądam go, przyjmuję do wiadomości to co widzę na ekranie; mogę go na drugi dzień opowiedzieć w szkole koledze, tak jak opowiedziałem całego Indianę Jonesa.  Mam wrażenie, że to do dziś moja cybernetyczna zdolność, ładowanie filmu do głowy bez bufora. Mogę je sobie przemyśleć potem, opowiedzieć i wyjaśnić koledze, napisać recenzję, notkę czy analizę; ale w kinie zajęty jestem tylko filmem, a nie jego rozkminianiem. 