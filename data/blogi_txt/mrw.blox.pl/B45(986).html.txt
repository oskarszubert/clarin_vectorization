Wojtek Orliński pisał kiedyś o zamiłowaniu do buszowania w biblioteczkach dekoracji planów filmowych; ja w takich miejscach niestety nie bywam, fascynują mnie zaś półki salonów meblowych. Książka jest przedmiotem, którego nie znajdziecie raczej na fotkach designerskich wnętrz w czasopismach wnętrzniarskich; ludzie odpowiedzialni za aranżację w sklepach uważają jednak ten zbierający kurz relikt za nieodłączny element każdego kredensu. Jest kilka szkół - można poukładać stare prl-owskie kryminały nabyte po taniości, można udekorować kredensy wydaniami lektur w twardych oprawach z tłoczonymi złotymi literami, można wreszcie sięgnąć po fantomy, tak jak ustawia się sztuczne laptopy z miękkiego plastiku i simulakra telewizorów plazmowych. Ale dziś, kiedy wybrałem się kupić krzesła, nieco zdumiałem się zawartością wystawowych meblościanek i kompletów:     Powyższą chciałem zabrać ze sobą, ponieważ zaintrygował mnie artykuł o posthumanizmie w powieści "Snow Crash" Stephensona, niestety pani sprzedająca krzesła nie miała kompetencji w kwestii książek, bo to działka dekoratorki.    Cóż mogę powiedzieć - dobrze, że ta cała praca naukowa Uniwersytetu Śląskiego uwieczniana w papierze nie idzie na marne i znalazła jakieś praktyczne zastosowanie. In other news, mam fajne krzesła. 