Prrryt, robi iPhone i zerkam, na ekranie pojawia się powiadomienie, że Łukasz Najder, literat, zamieścił coś na moim facebookowym wallu.  Wzdycham ciężko, bo domyślam się, jaki to psikus mógł mi spłatać tym razem ów kronikarz Zakutasia. Otóż aby przygotować mnie do ciężkiego losu pisarza głównonurtowego w Polsce Łukasz podsyła mi co rusz a to laureatkę Bator w słynnym kimonie, w którym napisała swoją nagrodzoną powieść, a to pisarza Miłoszewskiego zasiadającego nago w wygodnym fotelu przed maszyną do pisania, w otoczeniu pomiętych kartek.  Więc co będzie tym razem? Jakie nagie łono twórcy? Czyj wąs wystający zza hipsterskiego rekwizytu? Wstyd, Michał. Wstyd. Nic z tych rzeczy. Łukasz tym razem po ludzku, w geście przyjaźni, wrzucił mi linka do informacji o wystawie Lego w Łodzi. Pewnie dlatego, że od ponad tygodnia spamuję facebooka Unikitty.   No miło, ale nie będę się tłukł aż do Łodzi oglądać klocki. Za to obejrzę sobie wystawę zorganizowaną przez LUGPol z okazji Pyrkonu 2014, gdyż się tam wybieram.   Pyrkon odbywa się na terenie Międzynarodowych Targów Poznańskich. W latach 80. byłem tam parę razy z tatą oglądać co słychać w wielkim świecie handlu koparkami, samochodami i radzieckimi miastami orbitalnymi. Do dziś mnie to fascynuje. Nie potrafili wyprodukować porządnego plastiku, ale brali się za miasta orbitalne. Nie podobało mi się, wydawało mało kosmiczne, wielka kopuła, miasto, dacze, łódki na sztucznym jeziorze, może miałem 8 lat, ale wiedziałem kurde, że orbitalne miasto powinno być zbudowane na pierścieniu!Ale większe wrażenie niż radzieckie mrzonki czy autokar pełen arabskich biznesmenów (do którego wlazłem przez przypadek myśląc, że można go zwiedzać), robił na mnie oczywiście pawilon Lego. Był 1987, seria Space przechodziła rewolucję. W miejsce klasycznych kosmonautów o łamliwych kaskach (uroczo przestawione w "The Lego Movie") pojawił się Futuron. Nowoczesne kombinezony, kaski z szybkami, i oczywiście MONORAIL. Do dziś pamiętam ekspozycję -- zamiast jedynie zbudować i pokazać gotowe zestawy, zrobiono z nich wielką, wielopoziomową bazę orbitalną. Mało rzeczy w życiu zrobiło na mnie takie wrażenie. To było w 1987. ﻿Rok później dostałem pierwszy i jedyny zestaw z tej serii, mały statek kosmiczny 6830. Cieszyłem się strasznie, ze świadomości, że jest on częścią czegoś tak niesamowitego. W 1989 byłem ostatni raz na MTP. Pamiętam gigantyczną kolejkę do stoiska Lego, żeby odebrać darmowy katalog. Dziś leżą na stojakach w sklepach z zabawkami, wtedy były skarbem. 1989, rok w którym wprowadzono piratów, a do klasycznej uśmiechniętej buźki dołączyły oblicza brodate i wąsate; wtedy też pojawiła się po raz pierwszy uszminkowana główka kobieca.  Odstałem swoje i potem oglądałem całą drogę pociągiem do domu, w kółko i w kółko. Na drugi dzień zabrałem do szkoły, żeby pochwalić się kolegom. Do dziś nie wiem, kto go ukradł. 