Robię tę notkę tylko po to, żeby odsyłać do niej wszystkich, którzy w temacie SŁABE TŁUMACZENIA TYTUŁÓW wyciągają "Elektronicznego mordercę" i "Wirujący seks" jako przykład złych tłumaczeń.  Krytycy tłumaczenia "Terminator" jako "Elektroniczny morderca" i "Dirty dancing" jako "Wirujący seks" wykazują anachronizm i niezrozumienie czasów, w których wyrosły te tytuły. W tamtych latach słowa "eletroniczny" i "seks" niosły zapowiedź czegoś przezajebistego (dziś po "seksie" można się spodziewać najwyżej obrzydliwej komedii o obleśnych manhatanczyniankach, a "elektroniczny" stał się powszechny jak woda).  Pozostawianie nietkniętego "Terminatora" w kraju, gdzie szczytem znajomości angielskiego było "Dear sirs, please some labels", byłoby posunięciem bez sensu (swoją drogą, czy dziś wszyscy wiedzą, że słowo "terminator" coś znaczy?). Podobnie z "Dirty dancing", dosłowne tłumaczenie byłoby brzydkie, a to przecież całkiem dobrze oddaje sens - "dirty" odnosi się przecież do "seksu", a "wirujący" do tańca. A kolega, który pierwszy w klasie zabrał dziewczynę na WIRUJĄCY SEKS (NIE GADAJ! SERIO?) wzbudzał powszechny podziw. Kumacie. Poszedł z laską na film o tańcach i wzbudzał podziw. 