Czekając na przesyłkę ze "Speed Racer" THE GAME pożyczyłem od szwagra (fana "Fast Furious" et consortes) "Need for Speed: Undercover", ostatnią częścią cyklu na PS2. Bardzo fajna gra - od 1994, kiedy pierwszy raz zagrałem w N4S, seria przeszła długą drogę. Dostępne jest sandboxowe miasto, po którym można sobie jeździć od eventu do eventu, uważając, żeby nie wpaść na gliniarzy. Najfajniejszy jest moment, kiedy wygrywa się event z policją na karku: pojawia się ekran ze statystykami, a po jego zamknięciu trzeba dalej uciekać przed psami. Poza tym - dużo ładnych samochodów znanych marek, kupa opcji tuningu. Fajne. Ale takie zwykłe.         Enter "Speed Racer". Ojeju, ale fajne! Wyścigi wyjęte żywcem z filmu, a więc - genialna psychodeliczna grafika dostarczająca (zwłaszcza po naciśnięciu dopalacza) wrażeń rodem z "2001", trasy mające szczerze wyjebane na pojęcie grawitacji, Car-Fu, czyli punktowana walka na samochody: kombosy dopalaczy, skoków i obrotów służące eliminowaniu przeciwników - coś pięknego. Znakomita muzyka, z elementami retro zmieszanymi z typowym soundtrackiem futurystycznych wyścigów. Fabuła szczątkowa, ale ładnie pasująca do filmu - po wydarzeniach pokazanych w kinowym "Speed Racer" nadchodzi kolejny sezon zmagań: powracają starzy zawodnicy (głosy podkładają aktorzy z filmu, więc instrukcji jak kierować bolidem udziela Christina Ricci, yay), w których można się wcielić.  Są też nowi zawodnicy, w tym Trixie w bolidzie (delikatnie nawiązującym do pojazdu Penelope Pitsop) z numerem 7 - ostatni samochód stajni Racer Motors to Mach 6 z numerem, duh, 6. To jednak nie jest Mach 7, ale TRX-Rod. To fajne rozwiązanie - już w oryginalnym anime postać Trixie była (jak na tamte czasy) samodzielna i dawała sobie radę; w filmie pokazała już full girl power z wykopem (i nawet, choć incognito, wzięła udział w rajdzie); możliwość pozamiatania nią na powykręcanym torze jest wielkim plusem gry. Nie potrafię powiedzieć, ile radochy daje możliwość akrobacji na dziwacznych torach, a ile uczestnictwo w "Speed Racer Experience", jednak wiem, że tego ubawu jest mnóstwo. Jak to się kiedyś mówiło - "miodność 100%". A tymczasem w internetach można zagrać w uroczą grę opartą na oryginalnym serialu. 