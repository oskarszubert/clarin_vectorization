ECHA WYDARZEŃ: Jadę w Polskę. „Na trochę", wrócę po weekendzie. Mam nadzieję, że Ważna Osoba już będzie z grypy wyleczona, a odpowiedzialni za zarażenie znalezieni. Ironia? Trochę! Zwyczajny rodak musi być „przynajmniej" ranny w awanturze, strzelaninie, być bardzo poszkodowany w klęsce żywiołowej, wtedy trafi do mediów. Może trafi. Ale żeby grypa?! Zwłaszcza, że się szczepimy. Ja jestem zaszczepiony, chyba, że nie trafiliśmy z odpowiednią wersją choróbska... Czekam z niepokojem, w lustro patrzę, temperaturę mierzę..  Koniec żartów- piłkę mamy w stanie ponad dowcipami. Jest sporo z kabaretu, ale nic do śmiechu. Nowy minister na otwarcie zapowiedział, że administracja da sobie radę z problemem. Czytaj- z PZPN-em. Poprzednicy zapowiadali to samo, i... już ich nie ma na tej posadzie. Nie dlatego, że nie mieli racji dzieląc społeczne niepokoje i krytyki. Z tego powodu, że przypisywali sobie ( czytaj- administracji) za wielkie możliwości decydowania o organach zupełnie innego chowu i pochodzenia. Ten minister, jako doświadczony człowiek sportu, powinien wiedzieć, że tu trzeba wyjątkowo taktownie, ostrożnie; bardziej za kulisami niż z miejsca „lewy prosty, prawy sierp". Zwłaszcza, jeśli się ma być gospodarzem EURO, a jego właścicielem jest „przedłużone ramię" tego, słusznie krytykowanego światka. Błąd w postępowaniu znów może spowodować, że problem przeżyje kolejnego ministra. Nawet, jeśli w diagnozie ma rację... Gra się toczy już nie o diagnozę, o terapię.   W kryzysie mamy jednak też nutę optymistyczną. Niezadowoleni kibice zaczęli się organizować, a internetowa elektronika, którą młodzi dobrze już opanowali, dała szansę. Operacja „Pusty stadion" nie PZPN-owi przyniosła powodzenie, lecz inspiratorom. Chorzowskie trybuny były puste, nie dlatego, że śnieg i zimno. Jest, więc nowa jakość- nie front awanturniczych kiboli, lecz słusznie niezadowolonych kibiców. Kto wie, czy sprawdzona powodzeniem forma budowania frontu nacisku via Internet nie przeniesie się czasem na szeroko pojmowaną politykę. Oj, byłoby zabawnie...    Są też zapowiedzi rozwijania tej formy i nowych jej mutacji. Są też już skutki materialne. Biletów nie kupili- strata. Niektórzy sponsorzy przerazili się groźby, że stracą klientów- powiedzieli „pas", albo postawili znak zapytania. Kasa się więc zmniejszy. I tak jest ogromna, ale ... będzie mniejsza.    Dalej: w rankingu FIFA reprezentacja spadła z 36 na 56 miejsce. Na łeb, na szyję... A w PZPN wciąż nastrój taki, jakby ten upadek nie oznaczał nabicia sobie guza! Życie z udziału w transferach zagranicznych będzie pewnie niosło mniejsze zyski, bo sprzedaż gracza z 56 miejsca reprezentacji, to znów nie taki biznes... A tu słyszę niezmiennie, że wprawdzie dobrze nie jest, ale fundamenty dobre, będzie lepiej, i kto wątpi- ten się czepia... To- ja też się czepiam. Bo to udawanie wielkości i trwanie w tym udawaniu jest rzeczywiście denerwujące. Gdyby ktoś ( nie tylko Boniek z Tomaszewskim, bo oni krytykę mają przez swój układ wpisaną w pozycję) z rzeczywiście dziś naszej piłce panujących zdobył się na prawdziwie obiektywną a krytyczną ocenę - może dałoby się uwierzyć, że będzie lepiej. Ale, jeśli wszyscy jedynie bronią zajmowanych pozycji i ewentualną „twórczość" sprowadzają do wyboru trenera, to pewnie będzie jak jest. Jak za Leo, tak za Stefana... Nie trenerzy przecież grają i wygrywają mecze, a z próżnego i Salomon ...itd. Nawet, jeśli kiedy był gwiazdą boiska oraz królem strzelców... Słowem- choroba futbolu, to nie grypa, którą ten wpis otworzyłem. Parę dni leżenia plus aspiryna popita herbatą z sokiem malinowym nie pomogą... 