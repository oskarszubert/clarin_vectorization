ECHA  WYDARZEŃ: Oglądam „Kawę na ławę”. I dowiaduję się znów, że najważniejsze dla świata i Ojczyzny  były… wybory w PZPN. Państwo Poselstwo oraz  świat medialny wciąż grają pod publiczkę, a nie pod to, co dla tzw. elektoratu najważniejsze. Nie ma na to siły, niestety. Na sporcie i medycynie znają się wszyscy. Podobno- na polityce też, ale to nie moja broszka. Za to śmiem apelować, by ci,  którzy mają się znać i wykazywać aktywność na polu współrządzenia trzymali się nie sportu, lecz tego, co przyświecało elektoratowi … Gdy wrzucał kartkę do urny. A  z PZPN, to jest wedle mnie  tak: dobrze, że się zmienia ( bo z określeniem” zmienił” - to poczekam); ale teraz możemy najwyżej mówić o wizerunku PZPN, a gra się toczy o wizerunek futbolu. To się nie dokona  słowem z trybuny, ani głosowaniem... Mecze, wygrane, awanse, lepiej w klubach i lepsze drużyny… i tak dalej. Czysto,  moralnie... Z kasą włącznie- bo w PZPN jest niebywała, a w futbolu dnia powszedniego?   Życzenia – są. Nadzieje- są. Jedno z drugim- oczywiste. Personalia obiecujące. Ale zimna woda też mityguje. Przywołuje rozsądek.  Posiłkuję się dwoma opiniami, które dobiegły drogą elektroniczną. Red. Czesław Ludwiczek, dziennikarz doświadczony i nie raptus w słowach napisał mi na fejsie m.in.:  „… Tak, zgadzam się, że na tym zjeździe nie chodziło o odnowę piłki, lecz o personalia. W końcu jednak nie najlepiej chyba wybrane. Nowy prezes potrafi wprawdzie pięknie i płynnie mówić, ale w kilku klubach włoskich i w reprezentacji Polski udowodnił, że nie potrafi działać. Czy to jednak ma jakieś znaczenie? Może i ma, bo po raz pierwszy mamy prezesa PZPN, który mieszka w Rzymie.” I – na moją prowokację, że,  jeśli się ziści przedwyborcza zapowiedź,  iż ten prezes nie będzie urzędował od 8 do 16, to pewnie wciąż decyzyjną osobą musi być wice, jako szef instytucji ze 100-milionowymi ponoć w tym roku wpływami, pan Czesław dorzucił: „ Nic dodać, nic ująć. Pragnę tylko przypomnieć, że kiedyś takim tytularnym prezesem w PZT był Wojciech Fibak, natomiast rzeczywistą funkcję wykonawczą sprawował wiceprezes Ryszard Fijałkowski, dopóki na kolejnym zjeździe nie został wybrany prezesem.”…  Pan Andrzej Voigt,  osoba dobrze znana  także w środowisku futbolowym, w dyskursie czatowym, (z deklaracją zgody na upowszechnienie poglądu „pod imieniem i nazwiskiem), po informacji, że rozwiązanie go nie  zaskoczyło pisze mi:   „Ma  ( to o nowym prezesie)  zdolność do nawiązywania kontaktów, jest pewny siebie, nie ma problemów z językami, ale nie zna polskich realiów niestety. Bez wsparcia ludzi doświadczonych, ale którzy nie poddali się temu skorumpowanemu światu, w ciągle wg. mnie mocno skorumpowanej moralnie polskiej piłce, gdzie uczciwi są uważani za naiwnych   - nie da rady wg mnie i wyjedzie do Włoch" Przytaczam wypowiedzi nie ze sceptycyzmu, lecz by proponować życzliwy optymizm  m.in. przez przyjęcie zasady stania na twardej ziemi realiów. Inaczej- łatwo będzie kiedyś ( tu pewna przenośnia)  o powtórkę, jak z kabaretu. Gdy latała po sieci przedwyborcza wróżba: „ Od Chicago po Wodzisław ,na Prezesa tylko Zdzisław!!! Nawet Londyn i Iława ,na Prezesa chcą Zdzisława!!! Wszystkim zrzednie dzisiaj mina, Nowy Prezes to Kręcina!!”  Nie  zrzedła nam mina. Wedle mnie- na szczęście… Ale jest dopiero zapowiedź tzw. nowego otwarcia. Nowy rozdział stawia nowe nadzieje,  pytania i wróżby… 