ECHA WYDARZEŃ: Pani Ania Rogowska skoczyła wprawdzie o tyczce tyle samo centymetrów, co Rosjanka Isibajewa, ale pokonała rywalkę. Sukces niebywały! Isinbajewa, zwana carycą tyczki przegrała po raz pierwszy od lat sześciu, co wyliczyli statystycy. Uzyskała, jak na siebie wynik średni, ale nie Pani Ani to zmartwienie, ona ma bardzo ważny sukces sportowy.  Na marginesie: co te damy wyprawiają? 4,84 w konkurencji, która dziesiątkami lat była tylko dla panów to... To w czerwcu 1964 byłby ... wynik równy męskiemu rekordowi Polski! A wtedy już skakano z tyczkami „nowej" nie „bambusowej" generacji... Zaczyna mi się podobać UEFA. Szanuje zasadę, że pańskie oko konia tuczy. Premierzy, wice i ministrowie niech mówią swoje, a my sprawdzimy. Podobno incognito jeździ po Polsce ekipa, która nie korzysta z towarzystwa gospodarzy. Kupuje sobie bilet na pociąg- jedzie, patrzy, notuje. Posiusia w wagonowym WC, „odcedzi kartofelki" w dworcowym. Na własnym żołądku i kubkach smakowych zapozna się z menu; pojedzie tą samą trasą dwoma taksówkami i porówna rachunki; zwizytuje hotele. I- do kajecika...  Platiniego mogą potem wozić „ na sygnale" i przyjmować, jak parę królewską karmioną wyśmienitym jadłem oraz podniosłymi słowy, a on ... będzie miał raport z owych kajecików. I - tak trzymać! Myślę to sobie, gdy jeżdżę po swoim mieście korkowanym, jak butelka przedniego trunku... Dzielę oczywiście pogląd, że kiedyś trzeba zrobić porządek, a to oznacza też przejście przez bałagan. Ale bałagan jest, a porządek dopiero ma być. Podobno na EURO...  Do kajecika... Piłkarze Legii i Polonii są dalej na europejsko-pucharowej drodze, mistrzowska Wisła wpadła na zbyt strome dla siebie pobocze. Przegrała bój eliminacyjny z estońskim rywalem. Sensacja? Dla pana Bońka, jak czytam w jego wypowiedzi- żadna. On wieszczy, że taka będzie norma, bo ( wedle eksmistrza, ekstrenera i ekswiceprezesa PZPN oraz przegranego kandydata na prezesa) taka jest nasza ligowa piłka. Nie stoi w miejscu, lecz pędzi do tyłu. Dla mnie - niespodzianka, a właściwie jeden z kolejnych dowodów, że dziś każdy rywal jest bardzo groźny i czas się do tego przyzwyczaić. Czyli- zejść z koturnów mocarstwowości. Żeby nie spaść nadto boleśnie na kość ogonową... Miałem takie doświadczenie, boli.  A oceny medialne- jakby mądrości życiowej nie odbijały, tylko wciąż nastroje wstania lewa nogą... „Wstyd i hańba", "Blamaż", „Kompromitacja", „Witajcie w Trzecim Świecie"... "Upokorzenie"... Prawie- wstyd dla kraju, rządu i prezydenta, o ministrze sportu już nie wspomnę.  Rozumiem nastroje i wszelkie tendencje do publicystycznej przesady, jeśli się w surmy za łatwo dęło, a życie balon przekłuło... Ale nie widzę powodu bym się wstydził. Ani czuł pohańbiony. Nie mnie tak dobrze płacą za granie, i nawet nikt mnie nie pyta, co myślę o finansach piłkarskiego dworu- a myślę źle; nie od dziś.... Niech się wstydzą ci, którzy powinni. A w ogóle zacznijmy do ocen przykładać właściwą miarę. I np. spróbować kibicowi powiedzieć, że tego dnia estońska piłka odniosła swój historyczny sukces. Jak Pani Ania Rogowska- wygrywając z wielką Isinbajewą, o której nie czytam, że przegraną publicznie uznaje za hańbę, kompromitację i coś tam jeszcze... 