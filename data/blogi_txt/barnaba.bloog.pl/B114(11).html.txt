ECHA WYDARZEŃ: Pozostaję wierny tezie wielokrotnie w blogu wyrażanej. Że dla mnie Jan Tomaszewski – bramkarz i Jan Tomaszewski- komentator oraz samozwańczy etyk futbolu, to dwaj różni panowie Janowie oraz, że pierwszego chce pamiętać, zaś za drugim ( oględnie) nie przepadam. Teraz melduję jednorazowe odejście od reguły. Zgadzam się z Janem Tomaszewskim, że nasi w meczu ( szczęśliwie zremisowanym) z Macedonią, nie grali, lecz rzępolili… Jakże styl grania dublerów, ( ale czy na pierwszym planie mamy wielu tuzów?) ogromnie odbiegł od słów pana Leo, który twardo prezentuje optymizm, czasem teraz graniczący z mocarstwowością. Jeśli to świadomie stosowany element tzw. motywowania, czyli pozytywnego wpływania na psychikę podopiecznych - OK. Ale, czy prosty kibic zechce traktować słowa wyłącznie za element „gry wstępnej” i metodę treningu mentalnego? Raczej- jak czytam i słyszę- bierze za zobowiązanie i gwarancję… Nie ma mocnych… Jak (powtarzam, znów cytując znanego kiedyś boksera), nie ma pięściarzy bardzo odpornych- podział przebiega wedle linii: lepiej, lub gorzej trafieni… W dzisiejszym sporcie wyczynowym, na arenie współzawodnictwa międzynarodowego nie ma mocnych, a ściślej- nie ma słabych. Piłkarze z Macedonii- niby przeciętniak europejski ( i wynik mało ważny, ale w domyśle było- ile im strzelimy?), a poddać się nie myślą. Siatkarze, aż wicemistrzowie świata przegrali eliminacje do mistrzostw Europy, bo pokonali ich ci, którzy „ nie mieli prawa”. Prawa może nie mieli, ale klasę i ochotę- tak. Nam zostawili frustrację, i tylko cień nadziei, że będzie miejsce olimpijskie. Dobrze, że jeszcze jest chociaż cień… Panie - na szczęście- z cienia swojej szansy wyszły w świetnym stylu. No i tak- nie ma mocnych, bo- nie ma słabych. Niezależnie od stopnia optymizmu trenerów, pewności siebie sportowców, zadufania kibiców i komentatorów. Ale, czy nie fajne w sporcie, że jednak prawo do niespodzianek w takim wymiarze zachował? Margines: czyli wieść, że nasi parlamentarzyści nie pojadą do Szwajcarii zagrać w piłkę z tamtejszymi. Premier podobno zabronił ministrom, a bez nich nie ma drużyny na miarę aspiracji. Słusznie, że zabronił. Roboty huk, intencje, zapowiedzi oraz nadzieje wciąż nie chcą się zbliżyć do życia przeciętnego rodaka. A mądre nawet słowa i najlepsze chęci, bytowania nam nie poprawią. Więc zamiast grać międzynarodowo w piłkę trzeba wreszcie dać dowody skracania dystansu między słowami a tzw. realem. Nawet urlopy może warto dla sprawy poświęcić- w rządzie, parlamencie… Taki czas, takie wrażenia. Gdy wszystkim będzie „z górki”, to dla władzy może przyjść czas rozrywki. Pozytywnie podkreślając „odwołanie meczu” dzielę się jeszcze jedną uwagą. Otóż przy okazji tej informacji dowiedziałem się, iż… miało się to odbyć za sprawą dotacji podatników. Bo wszystko jedno- jaka kancelaria, czy –klub parlamentarny- bo każda kasa tego rodzaju jednak z wkładu podatników się składa. A ja, naiwny myślałem, że tak dobrze sytuowani ludzie, w podobnych sytuacjach po prostu robią tzw. ściepę i… bawią się za swoje… Cóż, nie ma mocnych;  także w dziele boju z przyzwyczajeniami... PS: Wtorek, późnym wieczorem. Próba piłkarzy w najmocniejszym składzie. Wygrana z Albanią, skromne 1:0. Lepiej, ładniej, szybciej,  nieco skuteczniej. Ale tylko- nieco. Głowy myślały, nogi służyły, zasada ofensywnego myślenia obowiązywała. Ale i rywal, choć ambitny, na luz w grze pozwalał. Teraz stan gotowości reprezentacji Polski do  EURO sprawdzą i ocenią  Duńczycy, w niedzielę. Kiedyś byli nawet mistrzami Europy, i kłopoty sprawiali naszym futbolistom wielkie. Czyli- już najwyższa półka, więc ocena bardziej autorytatywna… 