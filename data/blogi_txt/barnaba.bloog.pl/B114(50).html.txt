ECHA WYDARZEŃ: Meta piłkarskich mistrzostw świata. Hiszpanie w dogrywce pokonali Holendrów 1:0.  Mecz bez widowiskowego piękna, ale potwornie zacięty. Mecz nerwów napiętych niebywale. Rywale wzajemnie znający na wylot swe zalety i wady. Strategia polegała na staraniach by zalety konkurentów maksymalnie ograniczyć. Często- poza regułą. Z faulem, który piłka chętnie, choć obłudnie zwie „taktycznym". Kilka murowanych szans- jedyny gol. Bramkarze w rolach głównych.   Świat=Europa! Wszystkie medale dla Starego Kontynentu. A Hiszpania na cztery lata- mistrzem świata. A że niedawno " nasi " wzięli od Hiszpanów bańki 0:6 ( a i 10 goli paść mogło)- jakoś lepiej wygląda teraz, gdy wiadomo,kim byli nauczyciele... - 3:2.Brąz dla Niemców- nadzwyczajne uznanie także dla Urugwajczyków. Pierwsi- stanęli do rozgrywki o medal bez trójki asów- Kloze, Podolski, Lahm... Grypa, kontuzje. Zastępcy -i na wysokości zadania. Nie było im łatwo, ale dali radę. To, więc nie był sprawdzian ławki przeważnie rezerwowych. To był egzamin dla całości dzisiejszego niemieckiego futbolu. Okazał się świetny! Po części za sprawą ... Urugwajczyków. Świetnie wyszkolonych, natchnionych bojowością, upartych, walczących do końca. Znów. To był świetny mecz. Mimo, że zwyczajowo i kronikarsko nazwany tylko małym finałem... A jeśli chodzi o nić dramaturgiczną- lepszy od wielkiego finału... X    X    X  I to już koniec emocji. Wielkich, jak ciekawy był w tych mistrzostwach futbol. Pełnych niespodzianek. Trochę psutych przez sędziów, którzy za często byli jakby za wolni wobec akcji- błyskawic. Pewnie jednak FIFA ugnie się przed postulatami reform. Nie znosi też krytyk, a już chyba wie, że na takowe zasłużyła. Za nami turniej futbolu szybkiego, pełnego atletycznych starć, ale też na swój sposób koleżeńskiego. Zabolało? Przepraszam, kolego. Tak wyszło- ja tak wobec ciebie, ty wobec mnie... Mało cyrku gestów- z wymuszaniem kartek, jedenastek... Nawet w nadto ostrym i przez to „ukartkowionym" finale teatru raczej nie było...   Refleksje na rodzimy użytek? Zamknijmy to w westchnieniu: żeby to boiskowi rodacy potrafili tak grać. I, żeby było w naszych piłkarzach wreszcie owo przekonanie, iż tak- jak ci z mistrzostw- grać, można, bo tak dzisiejszym profesjonalistom przystoi. Nie biadolić, nie opadać z sił- bo przygotowanie jak za króla Ćwieczka- lecz do ostatniego gwizdka walczyć. Jak np. sławieni słusznie Urugwajczycy. Nas w tym turnieju nie było. Wszelkie zimne porównania dobitnie informują - dlaczego. To nie tylko kwestia punktów w eliminacjach. W ogóle był to turniej bez nas. Nawet bez reprezentanta w gronie sędziowskim? Też znak rodzimej współczesności?  Barnaba celowo wyostrza spojrzenie. Bo wprawdzie będziemy teraz mieli wielką szansę i wielki zaszczyt- EURO 2012, to żeby szansę przekształcić w nową jakość- ogromna przed naszą piłką praca! Nie tylko przed trenerem Smudą... Najpiękniej zbudowane stadiony same z siebie jeszcze awansu nie dadzą. A tu jeszcze mistrzostwa Europy na poziomie mistrzostw świata. Bo przecież wszystkie medale należą staremu kontynentowi. Czyli - pod nazwą EUROPA zjedzie do nas ŚWIAT... Futbolowa- oczywiście; wedle klasyfikacji mistrzostw AD 2010... 