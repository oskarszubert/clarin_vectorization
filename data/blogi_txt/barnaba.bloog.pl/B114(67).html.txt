ECHA WYDARZEŃ: Będzie trochę prywaty... Blogowe zbliżenie... pierwszego stopnia. Dowód, że obecność w świecie wirtualnym, może się też przekładać na realia. Jest blog, który na mojej liście polecanych ma ksywę: PANI PREZES. Bo Jadwiga, po serii stanowisk, funkcji i zaszczytów w ruchu sportowym ma tytuł honorowego prezesa badmintona, a wraz mężem, który kiedyś ten związek sportowy zakładał taką wciąż mają markę w gronie międzynarodowym, że niedawno byli zaproszeni do Paryża. Na sztandarową imprezę. Nie zastępuję Jadwigi w opisach, ona to lepiej robi sama, na swoim blogu.  Przez ładnych kilka godzin byłem ( za sprawą wcześniejszego kibicowania sobie i swoim blogom) gościem Jadwigi i Andrzeja. Znajomość zawarta przed laty, „uprawiana" przy wielu okazjach, teraz odnowiona. Na inne jakby płaszczyźnie. Czas nielimitowany, taras w ukwieconym przepięknie ogrodzie. Bardzo smacznie. W rozmowie, i na stole także. Jadwiga jest przecież nie tylko na blogu mistrzynią sztuki kulinarnej... Powiem, że skutki czynów nawet chwilami może przewyższają słowa opisów... Ta pigwówka, i cała reszta.... Jadwiga i Andrzej są dla Barnaby ludźmi sportu „od zawsze". Ona - jeszcze z AWF-owskiego wykształcenia, On- magister inżynier elektronik, który w ruchu od elektroniki raczej odległym doszedł do wyżyn. Był nawet prezesem PKOl. Ponieważ tam się nie nominuje, a tajnie wybiera- trzeba być znanym oraz szanowanym fachowcem żeby wybrali... Andrzej ma jeszcze inne wielkie pasję- kolekcjonerstwo oraz genealogię. W badaniach nad nazwiskiem oraz drogą rodu przez wieki zebrał tyle materiałów, że... książka o tym ma ponad pół tysiąca stron. Na marginesie: nawet data zawarcia związku określana jest przez rozmówców wedle sportu... „To było przed Barceloną, na igrzyska pojechaliśmy jako małżeństwo; jeszcze wtedy mało kto wiedział i byli tacy, którzy sobie o prezesie PKOl poplotkowali..."  Gadaliśmy o stu sprawach sportu.  Mając dużą wiedzę i doświadczenie latami gromadzone, ale wcale nie rozmawialiśmy nostalgicznie. O ludziach sportu i w sporcie. Którzy byli, a także, którzy dziś sterują. O sytuacjach mających czasem zaskakujące kulisy. O zjawiskach. Że np. w kwestiach walki z dopingiem mogą nie być do końca bez racji, ci, którzy uważają, że cały sportowy aparat anty mógłby się martwić, gdy tak doping gdzieś zginął. Bo ponoć jednak z tej, bardzo drogiej batalii także nieźle się tu i tam żyje... O tym, że czasem krytykowany za monumentalizm pałac olimpijski na Wybrzeżu dobrze służy sprawie, a do tego zarabia na siebie... W twardej dyspucie doszliśmy do miarę zgodnego wniosku, że nikt bardziej niż PKOl nie jest zobowiązany by gromadzić i upowszechniać wiedzę o olimpijczykach. Nie jubileuszowo- świątecznie ( z dobrą recepcją), bo to potrafimy, ale dogłębnie. Z lepszym wykorzystaniem nowoczesnych narzędzi. Nie znalazłem oporu, gdy głosiłem, że nie ma lepszego forum nad olimpijskie, by dyskutować o wszelkich trudnych sprawach sportu, o kwestiach drażliwych- z prawem, a nawet obowiązkiem stawiania w tych rozmowach znaków zapytania oraz wykrzykników. Mówiliśmy o ikonach sportu i wszystkim - dobrym, ale też czasem ryzykownym, co się z tym wiąże.... Gadaliśmy o... Stop. Zapadł zmierzch. Ale myślę, że ten dyskurs będzie miał dalsze rozdziały... Zaproszą? Jadwiga zasugerowała, żeby na długą podróż autobusem wziąć lekturę. Barnaba zabrał dwa tomiki „Grzesznych -niezlustrowanych". To wspomnienia studentów dziennikarstwa „moich czasów". Niektórzy dobrze wspominają, inni źle; zdarza się, że nawet bardzo krytycznie. Barnaba jakby przeszedł trochę obok różnych spraw, które absorbowały innych. Był nie tylko w gronie już pracujących ( po I roku), trenujących, w AZS-ie coś się robiło, a jeszcze teatrzyk „Dziennikarska Spółdzielnia Satyryczna" też godzin miłych zajęć wymagał... Ale nie Barnaba ważny, lecz lektura nazwisk „ludzi z roku", którzy mają ślad w ruchu sportowym. Szachista Wojtek Święcicki i tenisista Zbyszek Wojtowicz byli czynnymi sportowcami czołówki. Ola Byszewska chyba jeszcze zawodniczo pływała. Tuzin ludzi znalazł się potem w dziennikarstwie sportowym! Działacze? Zbyszek Jabłoński doszedł do prezesury w PZPN, Andrzej Jucewicz- w tenisie, Stefan Grzegorczyk był mocny w PZPN, a potem dziesiątkami lat prezesował pięciobojowi nowoczesnemu- gdy Peciak, gdy Skrzypaszek itd.... O rany, czasem dobrze jest długo jechać, by to i owo sobie przypomnieć... 