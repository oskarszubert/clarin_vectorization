ECHA WYDARZEŃ: Głupia sprawa- tyle się wokół sportu ( czyli- poza nim) dzieje, a ja nie mogę wyjść z boiska piłkarskiego. Dewiacja!   Głupio- ja wciąż się czepiam piłki, a Randdal, jako gejzer wszechstronnej energii sam się sportuje, grzyby zbiera, buduje, organizuje, kieruje, bloguje, robi zakupy, przez knajpki przeleci, twórczo ugotuje oraz „naleje"... Ciekawe- czy i kiedy sypia? Ja o sporcie, a Margo poza blogowaniem zawodowo śpiewa, różnorodny artyzm uprawia, poezję wielbi... Ja o Leo i o Majewskim, a drugi Majewski bloguje i jeszcze młodych polskiego naucza, a sam siebie zmagań z rekordami w bieganiu. Hanuli wszędzie - sądząc po blogu- pełno, a ja... Eliza za morzami ma nawet inne pory roku, ale żyje pełnią życia i do tego maluje aż laika w tej materii podziw i zazdrość biorą... Kuzyna Bietka podrzuca przemyślenia, zapładnia do dyskusji, ale i dzieli ( poza pochwałami) razy- lepiej nie pchać się na widelec, widząc coś inaczej... Ale Ona nie o sporcie, a ja jak doń przykuty. Wariactwo. Sadoq - filozof życia uprawia- mówiąc po sportowemu- trening interwałowy; ostatnio ze zbyt dużą przewagą „inter"... Czarodziejka czaruje słowem, szczerością wynurzeń i dorobkiem artystycznym... nic ze sportu, nic z piłki- jakże to zdrowe... Fircho podobnie- twórczość dziennikarska, las, psy; szeroki oddech... Daniel - przy filmie, literaturze i melodii oraz filmie; pisze dla innych ( blog i książki) oraz o innych. Nie o EURO 2012...ten to ma dobrze. Kapitan Wien, Nibelung, zbiór mistrzów dzielnie fotografujących Warszawę i świat... Voytek tak fajnie „ wiechem piszący" o tym, co wie, widzi i myśli... Gosia zakochała się w aparacie, Pandora bystrym okiem wszystko zauważy i opowie... Wszyscy wolni od wariactwa, choć każdy z wielką pasją. Ale nie sportową na planie podstawowym. Cóż, ktoś musi wariować, żeby... inni mogli być normalni.   Był mecz z Leo i o Leo, teraz jest mecz z Majewskim. Nie ma nowy trener łatwego wejścia. Większość wróży mu ... szybkie wyjście. Co- niezależnie od tego, co komentatorzy wiedzą, czują i przewidują jednak z tzw. sportową postawą dużo wspólnego nie ma. Poczekamy- zobaczymy. Klaskać za łatwo nie będziemy.   Parę uwag już uwag mnie śmieszy. Gdy nowy trener wnosi by jedną ligową kolejkę przełożyć i kadrowiczów w tym czasie podszkolić oraz „podtrenować" rozlega się prawie śmiech. Że beton, że antyk, że jak w roku 1980, że Leo nawet się nie zająknął, by proponować takie rozwiązanie... W ostatniej sprawie- ktoś złośliwy może zasugerować, że m.in. może właśnie dlatego, Leo jest dziś poza rozgrywką... Bo jeśli w drużynie widać aż takie braki w wyszkoleniu i wytrenowaniu, jeśli tylu dłużej siedzi na zagranicznej ławie niż biega po boisku, to - przepraszam- w czym jest winien Majewski? Że trochę chce czas, który uciekł podgonić? Gdzie beton, gdzie antyk? Że telewizja, radio, reklamodawcy mają inne zdanie- rozumiem, ich interes tak został zaplanowany, ale to już dogmat?  Pan Boniek po raz któryś dał do zrozumienia, że „ za jego czasów" pijało się więcej, ale z głową, i na boisku to się nie odbijało, a teraz skutki widać w tabelach i gołym okiem. Do tego, jeśli ktoś weźmie problem za rogi, to go wykończą... I daje przykłady, o których... wcześniej wiedząc i współrządząc milczał.   Tak się nie da wygrać Panie Zbyszku. Szczerość jest prawdziwa w swoim czasie, nie jako ciekawostkowy zapis pamięci.  Przypomnę, że za gorzałę w reprezentacji zapłacił kiedyś funkcją trenera reprezentacji śp. Ryszard Kulesza. Fachowiec pełną gębą, ale człowiek gołębiego serca. Był alkoholowy ślad u podopiecznych, ale nie oni przegrali; byli doraźnie potrzebniejsi... Łatwiej było pozbyć się cichego abstynenta. I jeśli dziś tak kiepsko wytrzymuje się granie przez 90 minut, dlatego, że króluje taki tryb przedmeczowego życia, to chyba wnioski konkretne nie pojawią się w następnym pokoleniu.    Na marginesie: pcha się pytanie- gdzie umowa o pracę, gdzie kodeks pracy, gdzie normy, za których naruszenie wywali się z roboty dyscyplinarnie „prostego hydraulika", a jeszcze może go czekać wizyta w sądzie grodzkim? To uchodzi, jako tylko ciekawostka publiczna tajemnica o trenerze-gąbce, którego trzeba odtruwać przed gwizdkiem? To dopiero dziś ustami pana ekstrenera i ekswiceprezesa PZPN tylko konstatuje się zło, do tego w wydaniu jakby zespołowym? Przecież, żeby ktoś wypił, ktoś musi jeszcze postawić, nalać, wznieść toast, albo... udać, że nic nie widzi, uznając, że nic się zdrożnego nie dzieje... Zresztą w ogóle zdrowsza jest norma toastu po robocie i  po sukcesie, niż- jako forma wyrażania pragnienia tegoż...   Kiedyś mawiano, że wiele jest metod wychowawczych, w tym bardzo skuteczna bywa metoda „po kieszeni". Znam opowieść ( może zmyślona, ale do osoby pasuje) o naszym tuzie, który został zawodowcem na zachodzie. Podczas treningu zarządzono m.in. biegowe kółka na stadionie. Na czas, trener trzymał stoper. „Nasz" się za bardzo nie spieszył, za to przebiegając obok trenera darzył go uśmiechem. Odpowiedź- też uśmiech, ani słowa przygany. Ale potem, gdy był bieg do kasy- nowy profi odebrał tylko część tego, co dostali inni... Podobno zrozumiał, że wylewanie potu to jego w pierwszym rzędzie interes... To gdzie dziś są owe kontrakty, podpisy, zobowiązania, reguły...? 