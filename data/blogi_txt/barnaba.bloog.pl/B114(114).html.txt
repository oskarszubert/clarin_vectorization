ECHA WYDARZEŃ: Proszę o wybaczenie, że nie zaczynam od piłki oraz EURO. Ważne, błyszczące nadziejami, wady przesłaniane reklamami i zalety z osiągnięciami, ( które dopiero życie sprawdzi) złotymi zgłoskami już zapisywane. Ale … piłka nie jest jedna. Poza futbolówką jest m.in. siatkowa. Poza? Przed! Bo piłkarze nożni, to sobie Igrzyska Olimpijskie obejrzą w TV, a nasi siatkarze będą tam w rolach aktorów. Ważnych, sądzę… Czyli- „nożni” staną ( bez eliminacji, na prawie współgospodarza) do trzeciej imprezy w umownym rankingu światowego sportu (jeszcze są „na podium” futbolowe mistrzostwa świata), a siatkarze- do pierwszej. I w wyniku morderczych eliminacji.   To, tak na zasadzie zabawy matematycznej – wyłącznie. I trochę- ku pamięci… Siatkarze szykują się do londyńskiej batalii przez m.in. Ligę Światową. To nie żadne sparingi, ale gry na całego. Eksperymenty mogą być wpisane w tło, ale gra się z najlepszymi, i za każdym razem możliwie najlepiej. Niedawno wygrali z Brazylijczykami. To się dotychczas prawie nie zdarzało. Podobno tamci mistrzowie trochę eksperymentowali, ale oni zawsze są tuzami. Czyli- sygnał, że nasi są na dobrej drodze. Potem…porażka z Finami, mimo startu w roli faworytów. Też nieźle, bo nauczka, że rozprężać się nie wolno, a w Igrzyskach drogo coś takiego może kosztować. Potem wygrana ze świetną Kanadą, co odbieram po części za formę „samokrytyki” oraz za dowód, że sportowa złość ( tu- na siebie) mnoży siły, a nie krępuje ręce oraz umysły… Czas na przeżywanie uwertury do EURO.   W sferze „towarzyskiej” – premier zaprasza „byłych” na obiad oraz na mecze. Odzew- taki, jak …polityka. Także ta rodzima. Wszyscy gadają, że sport jest poza i ponad, a robią coś zupełnie przeciwnego… Nawet publicznie wygłaszane oceny stanu przygotowań zamiast zimnej rzetelności, często z miejsca określają … przynależność mówcy. Jak ta senatorska wypowiedź, której fragmenty przytoczę. Osobę zostawiając w spokoju, jako że chodzi nie o indywidualny lans, lecz o ilustrację patrzenia na świat przez okulary doktryny własnej formacji. I może z myślą o swoim miejscu na listach przyszłości. „(…) Kraj jest fantastycznie przygotowany! (…) I w przyszłości będziemy ten czas nazywać epoką Grabarczyka i Drzewieckiego”. O rany, to już nie wolno normalnie? Nawet mojemu imiennikowi?   W sferze „towarzyskiej”- wciąż poseł- eksbramkarz. Przypomnę, że wsparłem premiera, który ocenił, że panu Jankowi „ na mowę się rzuciło”. I nawet, jeśli ma rację, albo, choć ciut racji- wykłada to tak, że… Ośmielam się zgłosić apel do kolegów i koleżanek z mediów: Dajcie panu Jankowi odrobinę spokoju.  I nam- od pana Janka. Nie proście go trzy razy dziennie na łamy i na wizję. Ma prawo mieć swoje zdanie; nie chce oglądać- niech zamyka oczy i telewizor. Wolna wola! Chce porządkować futbolowy świat? Pięknie, pomożemy. Niech tylko EURO przeminie. I na zasadzie rzetelnej analizy, nie licytacji w dosadności określeń…   Rubrykę towarzysko-polityczną zamknę „Bristolem”. Czyli – nagłym pomysłem pani minister ( ministry), by Rosjanie założyli obóz w innym miejscu. Bo… będzie im lepiej. Ale numer! Nie w czasie, gdy miejsca bazowania drużynom się oferuje, lecz, gdy wszystko omówione, zwizytowane, zaplanowane, zamówione, załatwione! I jeszcze z niedowarzonego pomysłu robić sprawę publiczną?! Że pomysł zły, ale intencje dobre- co słyszę? Ten, kto zostawił dziurę w chodniku też nie miał złych intencji, a ja… łapę połamałem… Dajmy spokój intencjom, bądźmy przy faktach...  Piłkarze trenują. Pan Franek rzucił do gry z Łotwą rezerwy (wydusiły 1: 0), czego nie bardzo rozumiem. Sprawdzian zapasów, gdy inni w ramach przygotowania startowego starają się osiągnąć możliwie najlepszy stan zgrania ludzi tworzących reprezentację? Selekcja była drzewiej, teraz jest program startowy. Nie- KTO, lecz- JAK!   Gdy do turnieju tak blisko – piłkarz biegający np. setkę w 13 sekund nie urwie z tego sekundy. Stopnia wytrzymałości też się przez niewiele dni nie zmieni. Skoczność zostanie po staremu… Mocy nie przybędzie; najwyżej odezwą się niedoleczone kontuzje... Jeśli ktoś ma zaległości treningowe- w dwa tygodnie nie doścignie tych, którzy przeżyli sezon na najwyższych obrotach.  Czyli – siła w zgraniu, w wykorzystywaniu potencjału aktorów, których dawno uznano za głównych. Nie w graniu „ławy”; nie ten czas w BPS-ie… Inni robią …inaczej niż my. Taka np. reprezentacja Holandii szkolnie- towarzysko grała z Bayernem. Przegrała 2: 3, ale 33- tysięczna widownia oglądała próby różnych zagrań i rozwiązań taktycznych. Nie na poziomie dublerów, lecz wciąż drużyny należącej do grona faworytów EURO…   Jak „to idzie”? „Koko –koko, EURO- Spoko…” i dalej… ”piłka leci hen wysoko…” To, co -zdradzamy własną tajemnicę? „Gramy górą, panowie…?!” Ej, „dołem” bywa szybciej i bezpieczniej. Podania celniejsze, łatwiej piłkę przyjąć… I skakać wysoko nie trzeba… 