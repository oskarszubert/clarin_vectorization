ECHA WYDARZEŃ: Fotka mówi więcej niż słowa. Prawa ręka poraniona; krew, szwy, będzie kolejna blizna. O kolarstwie mówią, że nie tylko trzeba szybko jeździć, lecz też umieć cierpieć. Maja Włoszczowska pierwsze i drugie opanowała po mistrzowsku. Na koncie tytuł najlepszej na świecie, srebro olimpijskie. Wciąż jeździ wspaniale i lubi wygrywać. A nawet cierpieć umie… jakoś urodziwie.   Na „Facebooku”  napisała: „Tak się niestety zakończył mój wczorajszy trening na olimpijskiej trasie. Niestety poniosło mnie na stromym, ale dość prostym zjeździe i tajemnicze "coś" rozcięło mi przedramię. Na szczęście kości całe, skończyło się na ośmiu szwach, więc mogę trenować. Zmianom ulegną natomiast plany startowe na najbliższy weekend. Ręka musi chwilę odpocząć.” A, uzupełniając londyńskie zdjęcie z symbolem, że do Igrzysk zostało 100 dni, dopisała: „Do otwarcia Igrzysk Olimpijskich 100 dni. Ja do swojego startu mam 15 więcej”. Boli –przeszłość, ale myśli się – o przyszłości. Poboli i przestanie, a medal wciąż się śni...   Bogdan Wenta z własnej woli pożegnał się z reprezentacją piłkarzy ręcznych. Tak, po męsku- przegrała drużyna boje o start olimpijski, przegrał, więc z nią trener… Żal, szkoda, ale… czyż takie stanowisko nie budzi szacunku?   Wenta- ksywa „Wentyl”, to barwna postać. Jako trener prowadził reprezentację od siedmiu lat. W tym czasie zdobył z ekipą narodową srebrny i brązowy medal mistrzostw świata, 4. miejsce na mistrzostwach Europy oraz wywalczył piątą lokatę na igrzyskach olimpijskich w Pekinie. Był awans niebywały, dużo pięknego, ambitnego grania i… sporo horroru. Bardzo kolorowo! Jako zawodnik konto ma bogate. W reprezentacji Polski rozegrał 185 oficjalnych spotkań (198 nieoficjalnych), okazale przedstawia się jego dorobek bramkowy (763 gole). Grał w FC Barcelona, gdy ta miała szczypiorniaka na światowym poziomie- jedyny polski sportowiec w historii "Dumy Katalonii"! Do tego gra w reprezentacji Niemiec – mistrzostwa świata, Europy, olimpijskie- tam łącznie 46 występów (50 nieoficjalnych). O drugiej części wspominam bez komentarza, dla wierności kronice, ale… bez osobistego zadowolenia. Z przyjemnością za to kopiuję z Wikipedii: „Nie zapominam, gdzie się urodziłem, gdzie mieszka moja rodzina i gdzie nauczyłem się grać w piłkę ręczną. Zawsze czułem się Polakiem i teraz chcę odwdzięczyć się krajowi, który dał mi tak wiele – wyznał dziennikarzom przed finałowym spotkaniem podczas MŚ 2007.   Bardzo mi się spodobał wpis tyczkarki Moniki Pyrek. O turnieju, który drużyna i jej trener ostatnio przegrali tak boleśnie: „Gdy planowałam napisać o szczypiornistach, wierzyłam, że awansują do Igrzysk w Londynie, byłam niemal pewna. Sport po raz kolejny okazał się jednak bardzo brutalny. Szkoda. Mimo to całym sercem jestem za Bogdanem Wentą, który pokazał mi, że istnieje coś takiego jak piłka ręczna w Polsce i że może być tak ekscytująca.” Otóż to! Wyciągnął nam szczypiorniaka z podwórkowego poziomu i wprowadził na salony. Mało?!   Raz jeszcze o olimpijskich związkach. Zaboli chyba bardziej niż boli panią Maję zraniona ręka. Ani jeden polski pięściarz nie stanie na ringu olimpijskim! Nie przebili się przez eliminacje. Gdzie te czasy, gdy Chmielewski, Kulej, Grudzień, Kasprzyk, Pietrzykowski, Drogosz, Paździor, Rybicki i inni zdobywali medale igrzysk? Zawsze startowali, i dochodzili do podium. Toż pierwszy powojenny medal olimpijski naszego sportu też urodził się za sprawą boksu- dzięki Antkiewiczowi ( brąz) i pierwszy po wojnie złoty- też ( Chychła). Czas pozaprzeszły?! …  Rozsypał się nam sport kiedyś światowo- firmowy! Przeciwnicy boksu pewnie powiedzą, że to dlatego, iż młodzi zmądrzeli i nie chcą się walić po głowach i wątrobach. Nic z tych rzeczy, Mili Państwo! Po prostu siły, energia i aspiracje poszły w kanał boksu zawodowego. Doń nasi młodziankowie walą drzwiami i oknami. Po duże pieniądze oraz niemałe jednak sukcesy. A boks „olimpijski”, który kiedyś był ważnym etapem dla wielu późniejszych asów zawodu – został w przedpokoju.Norma czasów? Idę o zakład, że na ringu w Londynie- bokserzy amerykańscy, kubańscy, zza naszych wschodnich granic- czyli ci, którzy dominują świat zawodowy, nie tylko będą walczyli, ale też zbiorą najwięcej medali. A my- podwóreczko. Żal serce ściska… 