Post scriptum 2:  Łamię konwencję - dopisek przed  wpisem. Tak trzeba! To, co przywozi polskiemu sportowi panna Justyna Kowalczyk nawet przekracza najpiękniejsze sny rodzimego narciarstwa. Dwa złote medale mistrzostw świata plus medal brązowy. DZIĘKUJEMY! I ten wspaniały styl. Taktyczna doskonałość w wieku 26 lat. Do tego- dziewczęca normalność; radość i uśmiech; sportowa agresywność po kobiecemu urodziwa. Justyna- zjawisko. x    x   x  ECHA WYDARZEŃ: Ciekawe, na wpis pierwsze zareagowały panie. Mimo, że kwestia rozmiaru ich udziału w kształtowania świata sportu na poziomie zarządzania i programowania była przywołana dopiero w finiszowych akapitach.  Paula: „... Jako kibic sportowy, bywałam w latach 70-tych na meczach piłki nożnej mojej kochanej "Miedzianki". W tych czasach widok kobiety na trybunach był rzadkim widokiem. Były docinki, żarty niewybredne aż do pewnego meczu o Puchar Polski. Zdenerwowałam się, jak wszyscy na trybunach, decyzją sędziego i z całej siły zaczęłam gwizdać na palcach. A gwizd, panie Barnabo, miałam i mam mistrzowski. Panowie wypuścili z rąk butelki, w połowie opróżnione, i spojrzeli na mnie, prawie jak na faceta. Od tej pory miałam "szacun" i swoje miejsce na trybunie. Zmieniły się czasy, zmieniły obyczaje...Pozostał wspomnień czar.   Fakt czasy i obyczaje bardzo się w tym względzie zmieniły. Choć damy aktywnie kibicujące to nie lata 70-te. Wiele kochało ten sposób towarzyszenia sportowi dziesiątki lat wcześniej. Pamiętam choćby widownię obskurnej hali Gwardii w stolicy. Na meczach bokserskich w rzędach blisko ringu wiele widywałem pań. Także ze sławnymi ze sceny i filmu buziami... Chodziło się „ na Walaska"- bo wspaniały bokser, piękna sylwetka, przystojny, elegancki w ruchach, choć pewnie rywale o „elegancji" różne miewały zdanie... Chodziło się „ na Kuleja"- bo każdy chciałby tak mocno walnąć, a już „ na Pietrzykowskiego z Pappem"...  Przepraszam, detal. Ale to prawda, że obyczaj się zmienił. Czasem, z historycznego punktu widzenia działo się to na naszych oczach. Kto np. zapomniał czas ( m.in. przed LZS-ami), kiedy w środowisku wiejskim dziewczyna sportująca się w krótkich majtkach, musiała być nie tylko sprawna, ale i bardzo odważna? Kto zapomniał, że w lekkiej atletyce wiele specjalności dały paniom szanse dopiero kilka igrzysk temu? Że jeszcze w podczas monachijskich igrzysk panie strzelały razem z panami, bo ich specjalności jeszcze nie wyodrębniono? A był to ( aż i ledwie) rok 1972... Że kostiumy pływackie dla pań obowiązkowo wykorzystywały materiał, dziś pewnie wystarczający na 5-10 ubiorów do pływania? Że się chodziło „odcedzić kartofelki", albo „gdzie król piechotą", a nie...  Zmienia się zwyczaj, ale zmieniają też warunki. Co nie zawsze bywa m.in. przez kibica sportu brane pod uwagę. Czytam np. alarmy, że rozwala się klubowa koszykówka, że żużel ma kłopoty finansowe i obezwładnia go groźba rewizji dotychczasowych kontraktów... Itd. W podtekście zmartwienie i apel o pomoc. Przepraszam- do kogo? Jeśli tu zwalniają z pracy, w znakomitej redakcji obniżają pensję o 10 proc. ( kto się nie zgadza- nie musi u na pracować) - to sport gwiazd ma prawo być w innej sytuacji?  Zwłaszcza ten na prywatnym garnuszku tzw. biznesu? Ba, jeśli nawet taki PKO BP, który sport hojnie wspiera, powie -PAS, to też się za bardzo nie zdziwię. Kryzys, ma zwolnić około1700 osób, procenty klientom oferuje poniżej inflacji i godności, to jak się bawić w hojnego sponsora? Kryzys, to kryzys. Także stosunki w sporcie i wokół sportu rewiduje...  Z tego właśnie gatunku. Daniel przysłał mi ( dzięki stokrotne) wycinek informujący, że w lubelskiej piłce ręcznej dam ( a tam panie grywają świetnie) obowiązuje ... kalendarz wejścia w stan błogosławiony. Zapisane, która z pań- kiedy. W kontraktach! Prezes: „ Z tego, co wiem, w tym sezonie już żadna zawodniczka nie planuje ciąży. Wystarczy, że wypadła nam Kasia". Dalej: "Zajście w ciążę musi być uzgodnione z klubem. Bo co ja zrobię, jak w tym samym momencie stracę pięć zawodniczek?"   Rzeczywiście- o tempora, o mores- wypada zawyć. Stan błogosławiony w kolejce, i regulowany kontraktem?  Ale po namyśle... Jeśli dziś oficjalnie granie i startowanie jest czymś z „miejsca pracy", a umowę się podpisuje z właścicielem, który inwestując też chce być „do przodu", to ... Karykatura- oczywiście, ale jednak wpisana w naszą rzeczywistość. Oczywistą rzeczywistość, jakby pewnie rzekł.... PS: Brawa dla boksera Tomasza Adamka. Utrzymał mistrzostwo świata, ale jeszcze ważniejsze, że pokonał wcześniej niepokonanego i podobno- nie do pokonania. 