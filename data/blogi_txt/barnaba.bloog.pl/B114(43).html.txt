ECHA WYDARZEŃ: Sportowej Polsce przez więcej niż tydzień kazano emocjonować się boksem. „Walka stulecia", „Finał zawodowych mistrzostw Polski" i tak dalej. No i ten garnitur propagandowy towarzyszący do stu pewnie lat boksowi profesjonalnemu. Zapowiedzi „urwania głowy", jako obietnica najbardziej delikatnego obejścia się z rywalem... Ze strony Andrzeja Gołoty ta kanonada słów i groźnych min była większa; wedle mnie rażąca. Tomasz Adamek jawił się, jako skromniejszy, ale też pewny siebie oraz swej sztuki. Słusznie, jak pokazał sobotni wieczór... Finał w piątej rundzie.  Co było- wszyscy widzieli. Jako zgoła nagie pokazały się prawdy, że: 1) Boks to nie jest, jak twierdzą jego wrogowie, wyłącznie sprawa supremacji fizyczne. Kto więcej waży nie musi dać rady temu, kto niższy, lżejszy i na oko słabszy. W ringowym starciu Adonisa z Herkulesem, bywa, że ten pierwszy wykazuje wyższość. Tak właśnie, jak Tomasz Adamek, ważąc dużo mniej, wzrostem o głowę niższy, debiutujący dopiero wśród gigantów- a już dyktujący styl, tempo i w ogóle warunki rywalizacji. Faworyzowany przez większość Gołota zszedł pokonany. Dość łatwo. 2) Gdy w sporcie walki w grę wchodzi konkurencja weterana i młodzianka, pierwszy z założenia bywa w trudniejszej sytuacji. Ma doświadczenie - fakt, to atut, ale dalej?  Siłę może mieć bawołu, wytrzymałość jak nigdy wcześniej, lecz szybkość i refleks zazwyczaj bywają atutem młodości. A szybkość w ringu to klucz do strategii, taktyki. Ten klucz trzymał- nie w kieszeni, a podczas boju Adamek. A jak trafić takiego, który sam trafia i ginie poza zasięgiem szansy rewanżu...? Wyprzedza, zbija, unika. No i szybkość akcji ofensywnej mnoży jej impet. A gdy się waży 100 kilo, to i akcja „waży swoje"... 3) Potwierdziły się około- ringowe, stare jak boks powiedzenia, że: a) nie ma podziału na bardzo i mało odpornych- są tylko źle i dobrze trafieni; b) dobrze trafiony daleko nie ucieknie... Gołota był tyle razy „dobrze trafiany", że nawet taki olbrzym, do tego tak siebie pewny- szybko stał się bezradny.  Oczywiście wszelkie dywagacja sprzed telewizora należy poprzedzić wielkimi wyrazami uznania dla klasy sportowej, charakteru oraz sposobu walczenia Tomasza Adamka. Wie, czego chce, wie, jaka do tego wiedzie droga, idzie po niej równym krokiem. Wygrać ze „starym mistrzem", pokonać go w takim stylu, ( i to jeszcze w walce, której podjęcie wielu uważało za coś bez sensu- bo " tylko" o sportowy honor, nie o jakieś tam awanse) to więcej niż zwycięstwo tylko wpisane do dobrego rejestru.  No i komplement na adres imprezy oraz Łodzi. 15 tysięcy widzów! Po powszechnie odwiedzanej siatkówce, koszykówce... Łódź sportową stolicą Polski? Coś w tym jest! Innych niech żre zazdrość, albo niech korzystają z przykładu. Impreza też ciekawa. Grupa interesujących zawodowców rodzimego chowu, „oddech wielkiego świata" w pierwszych rzędach wokół ringu ( tak bywało za Stamma i polskiego boksu tamtych czasów), kolor, melodia, reżyseria. Trochę jak jeszcze nie tak dawno wyłącznie na filmach. I tylko żal, że to olimpijskie wydanie wielkiego boksu made in Poland zostało wyłącznie we wspomnieniach. Dawne sławy w roli komentatorów, trenerów, widzów. Tu Kulej, tam Skrzecz,  a czy będzie kogo wysłać na igrzyska do Londynu...? PS: Tych, którzy zachęceni przez WP przeczytają ten wpis, informuję: Walce Adamek- Gołota poświęciłem jeszcze kolejny- pt. "Gong po gongu". Tam - m.in. o Państwa komentarzach. 