ECHA WYDARZEŃ: Czekałem, co powie UCI ( światowa federacja sportu kolarskiego) o sprawie Lance`a Armstronga. Władza międzynarodowa potwierdziła decyzję amerykańską i ten, kto m.in. 7 razy wygrał Tour de France został dożywotnio zdyskwalifikowany. Za używanie środków dopingujących. Być może w kronikach największej szosowej imprezy globu na liście triumfatorów zostanie 7 pustych miejsc. Jest i taka opcja. Obrazki przynoszone do nas przez media są kolorowe.  Czy wszystko, co niosą portale jest prawdą- nie wiemRaz kolarz, jako wielbiony twórca fundacji pomagający dotkniętym chorobą nowotworową. Drugi raz- nie tylko, jako „sztucznie wygrywający”, lecz aktywnie ponoć działający w światku strzykawki, koksu i szantażu- jeśli ktoś nie chciał, albo miał za długi język…, ale fakt, że coś złego, co się wokół sportu dzieje, zostało wyciągnięte na światło.   Proszę zauważyć, piszę: ”wokół sportu”, nie „wokół kolarstwa”, co fałszywie podpowiada kilka znanych osób „ze światka”. Bo akurat kolarstwo i jego federacja to kiedyś stanęły u kolebki boju z dopingiem. Gdy inni patrzyli z boku oraz nie karali- sport kolarski wojował. Przypomnę, że i u nas tak było. Np. w Wyścigu Pokoju badania antydopingowe były normą, gdy innym sportom się dopiero akcje śniły. I parę wyników pozytywnych, ( co urzędowo oznacza stwierdzenie przypadku negatywnego) kroniki zapamiętały… Co teraz obwieszczają nie jest, więc proszę Ludzi Sportu ciosem w kolarstwo, lecz w cały sport wyczynowy. Nie tylko dlatego, że droga na skróty bywa pokręcona i na którymś z zakrętów można zdrowie, nawet życie stracić. Dla mnie- w pierwszym rzędzie dlatego, że system „anty”, dla filmu- jak szpital przyszłego wieku- jest  wciąż dziurawy; dopada niektórych, a innym kuku nie umie zrobić. Przypominam: Armstronga i jego kolegów badano wielokrotnie- i wychodził „czysty”. Dawnych NRD-owców posądzano oraz kontrolowano i co? I prawda wyszła na jaw, gdy NRD już nie było. Wykrywający przegrywają z animatorami. Nowe środki, nowe metody wymywania, czyszczenia, maskowania powodują, że… wpada wprawdzie coraz więcej, ale iluż przechodzi przez badania bez skazy. A system drogi, jak diabli. Pamięć podpowiada, że na pierwsze laboratorium w Polsce trzeba było wydać ok. miliona dolarów! „Starych dolarów”- w czasach „Pewexu”… I jeszcze owo laboratorium nie miało akredytacji MKOl!     A ile kosztuje jedno badanie. W zawodach, i „z zaczajki”, co stosuje się coraz częściej… Gdyby te pieniądze dało się skierować na sportowe szkolenie młodzieży.   Na medycynę sportową- dla leczenia i rehabilitacji…Nie ciągnę tematu i nie stawiam łatwej tezy, że: A) Gdy sport mistrzowski jest zawodem- każdy świadomie przyjmuje ryzyko; zjawisko  dowolności zakłóca zasadę równego startu, ale i tak jest… jak bywa.  B) jeśli nie da się złapać całego zjawiska za rogi – może uznać, że … jak wyżej…Bo, co jest - dopada wprawdzie wielu, ale ilu przepuszcza dowadujemy się po niewczasie.  Sprawa za wielka na jedną wypowiedź w TV i jeden felieton…. Uproszczenia zostawię innym. Są chętni… Pisze o tym, i o nich na fejsie m.in. red. Tomek Jaroński, jeden z wybitnych i obiektywnych speców kolarskich.  On zna temat  lepiej od interpretatorów...  Gwóźdź tygodnia- zgromadzenie wyborcze PZPN. Nowe po nowemu, czy nowe po staremu? Kandydaci na prezesa wojują między sobą o elektorach. Każdy głos ważny! Oj, parędziesiąt spotkań- we dwóch, w grupach i w podgrupach pewnie się odbywa. Czasem- przy kieliszkach napełnianych nie tylko słowem agitacji oraz obietnic. Michał Listkiewicz ładnie ostatnio opisał obyczaj za kulisami, a on wie, jak TO w szczegółach wygląda.  Wklejam panamichałowy wycinek recenzji z EURO oraz kontury dzisiejszego obrazu. Za „Gazetą Krakowską:  „Listkiewicz nie ma wątpliwości, że kandydaci na prezesa PZPN będą świętować dopiero po końcowym wyniku. - Oni będą trzeźwi jak niemowlaki. Tego jestem pewien. Będą musieli być czujni i wypoczęci, aby przeciągać ludzi na swoją stronę. W kieliszkach będą mieli wodę. Co innego delegaci - mówił Michał Listkiewicz. Jednocześnie b . prezes PZPN ( teraz kandydat na wice) zdradził, że podczas Euro 2012 w Gdańsku padł pewien rekord. - Nigdy wcześniej w historii UEFA w salonie VIP- ów nie zabrakło "białej". A w Gdańsku się udało, bo nikt się nie spodziewał, że nasi działacze, w większości niższego szczebla, będą pili do nieprzytomności. Planowana ćwiartka na osobę, to było zdecydowanie za mało - tłumaczył Listkiewicz.”  A gdy w grę wchodzi wysoki szczebel... ?  Co poza tym? Porcja pływania- odwalona. Dla zdrowotności, nie dla szpanu; po wygraniu z lenistwem. Bardzo wysoki duchowny miał 2, 6 promila w organizmie i wpadł. Na latarnię. Jeśli pamięć nie zawodzi, to pechowiec zalicza się też do fanów sportu. Chyba śpiewaliśmy kolędy na jakimś pekaolowskim spotkaniu. Nie krytykuję za ostro. Duchowny też człowiek, a gorzałkę ludzie wymyślili dla ludzi. Dziwię się tylko, że „ w stanie” siadł za kółko. Jakby nie mógł wezwać taksówki… Teraz odważnie się samokrytykuje. Po sportowemu mówiąc- fair play. A że latarni szkoda, i ładnego auta również- też prawda… Dopiero był skok pana Felixa-, który dał rekordy i niebywałe emocje, a już się szykuje kolejny kandydat. Mówi, że on skoczy ze spadochronem z ponad 40 km… Sport to jeszcze, czy już wariactwo? 