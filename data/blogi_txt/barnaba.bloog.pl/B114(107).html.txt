ECHA WYDARZEŃ: Gdy to piszę, warszawski stadion na EURO przygotowywany przechodzi próbę. Ci, którzy chcą się dostać na Pragę, Grochów i Saską Kępę- też podlegają próbie. Tyle, że cierpliwości. Właśnie miałem telefon „ z trasy”, że same nakazy, zakazy i nie tylko dojechać, ale… żyć się nie daje… Malkontenci. Mieli się cieszyć i zachwycać…   Jest pierwszy gol na tej murawie, i w tej bramce. W kronice zapisał się jaku numer 1 Senegalczyk Baba Diawara. Uczynił do w imieniu hiszpańskiej Sevilli, która grała z Legią. I wygrała -2:0. Jak TAM będzie reprezentacji w czasie EURO? Odpukać!  … Piłka umie się tak potoczyć, że może wykonać slalom. Oto ostatni ranking FIFA. Nasza reprezentacja- przecież w stanie niedźwiedziego jeszcze snu zimowego, awansowała o aż 10 miejsc! Nie grali i awansowali. Takie są kryteria, których nie pojmuję. I w tym miejscu gotów jestem podzielić pogląd Smudy, że takie klasyfikacje, to potłuc o… Ale, żeby nie rozpłynąć się w cieple dziwnego  awansu, informuję, że mamy w tej klasyfikacji reprezentację na 65 miejscu. Za nami nie ma ani jednego uczestnika EURO 2012; Ukraińców klasyfikują na miejscu 49…   … Czytam, że zapadł wyrok w sprawie człowieka, który kiedyś był sportowcem, a potem nawet ministrem sportu. To ten sam pan, na którego plecy wskakiwał – z radości- poprzedni prezes PZPN, gdy Polsce przyznano miano współgospodarza EURO… Niesława po sławie. Ale gdzie się podziali ci, którzy kiedyś tak forsowali kandydaturę. Przecież znający środowisko z dawna wiedzieli, że politycy chcą stawiać ( i postawili, a że potem nagle stali się „pryncypialni” znaczenia dla mnie nie ma) na personę o przynajmniej dwuznacznych skłonnościach. I jednoznacznie złych przyzwyczajeniach…   … Na włoskim boisku zakończył żywot młodziutki piłkarz. Serce odmówiło posłuszeństwa, albo- nie wytrzymało. Skutek niby taki sam, ale jakże różna interpretacja w dociekaniach, które są obowiązkiem ruchu sportowego, medycyny sportowej, specjalistów, menadżerów, mentorów. Oczywiście, może się coś takiego wydarzyć w ramach „marginesu tajemnicy” organizmu. Podobno nawet banalne rwanie zęba w jakimś tam promilu może mieć skutek tragiczny… Ale tyle zebrało się bolesnych faktów, że zjawiska nie wolno spychać na margines. Przypomnę – wspaniała młociarka- kalendarzowo w rozkwicie kariery- kończy młode życie na treningu; wspaniały kolarz- podobno wydolnościowo fenomen natury, żegna świat podczas rekreacji sportowej. Teraz włoski piłkarz….    I czyż nie jest obowiązkiem postawienie pytań: Czy opieka medyczna nad czołówką sportową jest taka, jak być powinna? Czy badań i obserwacji jest tyle, ile złożoność dzisiejszego zawodu mistrza sportu dyktuje? Czy medycyna sportowa jest sprawna, solidna i bezwzględna w tropieniu zagrożeń? Czy przypadkiem za często nie godzi się na pośpiech w doprowadzeniu sportowca do stanu „pełnej używalności”, w sytuacji, gdy przeciętnemu rodakowi by zaordynowała L-4 ? Nie stawiam zarzutów, tylko pytania. Dalsze pytania. Czy dostępność różnych środków naturalnie wspomagających ( nie mówię o dopingu) plus niecierpliwość młodych przecież ludzi ( czasem pewnie i opiekunów, którym zaufali) nie skłania do groźnej drogi na skróty? Nagrody nęcą, hamulce nie trzymają aspiracji na wodzy. Do rekordu spieszno.. Dalej. Czy atrakcyjność kasowa sportu nie powoduje, że przestaje się zwracać uwagę na możliwości młodych organizmów? Impreza goni imprezę, między meczami często bywa tylko podróż… Bywa ( np. wedle tenisowej normy) – taniec między różnymi strefami klimatu i czasu. Byle szybciej, byle częściej… A sport- proszę Państwa- sam przez się już stawia ludziom i organizmom jakże trudne wymagania. Coraz trudniejsze… Panna Radwańska, która jest teraz w fazie wypoczynku mówiła właśnie dziennikarzom, że… trenuje trzy razy dziennie…. Wszędzie, na poziomie mistrzowskim i blisko niego obowiązują takie normy. Ja to sobie mogę popływać 2-3 razy w tygodniu, pływak musi 3 razy dziennie. I w innym oczywiście tempie, jam przy nim jak żółw przy odrzutowcu…   Wniosek? Że i o barierach, o granicach też przyjdzie pomyśleć. Nie tylko przez pryzmat dbałości o stronę kasową, lecz po pierwsze- dbałości o sport i jego głównych aktorów.  Ja tylko temat wywołuję… 