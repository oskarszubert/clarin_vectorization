ECHA WYDARZEŃ: Dawniej podobno najlepiej plotkowało się w maglu. No, to proponuję umowny magiel... Na kilkanaście zdań.  - Wyznaję, trochę zaniedbałem pływanie. Coś „ w człowieku nie tak". Ochoty też brak, a przełamywanie się na siłę nie zawsze na dobre wychodzi. Może poczekam na ochotę... Nie każdy przecież potrafi jak pewna znajoma. Odchudza się w wieku dojrzałym i pod fachową kontrolą. W miesiąc- mówi- zgubiła 5 kilo. „ Wie pan, i poszłam do budki z warzywami, kupiłam 5 kilo kartofli...". -Żeby odjeść po diecie? - pytam. „Nie, żeby w rączkach poczuć, ile to mniej muszę na sobie dźwigać"...  - Gdy Grzegorz Lato, tuż po wyborze ( wbrew różnym pragnieniom i prognozom) na prezesa PZPN bąknął w telewizji, że w sprawach EURO 2012 może się pojawić plan B- jedni kiwali z politowaniem głową ( taki to prezes), inni zaczęli gadać o falstarcie prezesury, jeszcze inni- po prostu kiwali i puszczali oko. A Lato jednak wiedział, co mówi. Nawet, jeśli nie powinien się tą myślą publicznie dzielić.  Jako że nie należy wychodzić wyjściem awaryjnym, gdy brama główna jest szeroko otwarta. Ale, gdy teraz podobnie mówi- i publicznie- Franz Beckenbauer ( że Niemcy, jako współorganizator nie są wyłącznie wytworem czyjejś fantazji) już jakoś tonu politowania nie odbieram...   - Spotkałem dobrego znajomego. Człowiek sportu „od zawsze". Z dwoma fakultetami- lekarz i trener. Z kolosalnym doświadczeniem. „ Wiesz- mówił- słuchałem wystąpień kilku obecnych trenerów. Takich z czołówki. Za moich czasów nie było tylu szans i takich możliwości badań, komputer był odległy od powszechności- zapisywało się i sumowało długopisem, wykresy robiło kredkami, a o zawodnikach i procesie treningowym wiedzieliśmy więcej..."    Nowoczesność była w zgrzebności, a zgrzebność mamy w dostatku...? Może normalne ciągoty do gloryfikowania własnej młodości, takie- lepiej to już było, ale może i spostrzeżenie godne zastanowienia? Może to jedna z przyczyn aż takiego zapotrzebowania na trenerski import? Może tylu „zagraniczników" to nie tylko walor otwartości dzisiejszego świata i zasobność kasy, której wszystko jedno, w jakiej walucie wypłaca? Może też nasz sport przegrywa i w konkurencji sztuki oraz myśli trenerskiej? Mimo sześciu (!) specjalistycznych uczelni...   -Na zapleczu boisk - zaczęły się wybory. Ciekawe, już w pierwszej fazie akcji- do prezesur niektórych związków sportowych stawał jeden kandydat. Dobrymi wyjątkami w tej mierze boks i piłka, ale niezłej reguły brak. Jądrem prawdziwego sportu jest konkurencja, jądrem części wyborów jakby coś z drugiego bieguna. Nie kwestionuję walorów żadnego z kandydatów, nie mam im za złe, że stanęli do rywalizacji „ ja- ze mną". Krytykuję związkowe elektoraty, że nie chcą tworzyć ani podtrzymywać konkurencji ludzi i programów. To dobrze nie rokuje. Obym się mylił... 