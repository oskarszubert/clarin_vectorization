ECHA WYDARZEŃ: Margo i Randdal wyrażają w komentarzach życzliwy niepokój o moją osobę. Jeśli z powodu dłuższej nieobecności, melduję: JESTEM!  Jeśli z podtekstem, że za wiele mego blogowania, informuję: a) rytm pewnie zmienię;  c) są znajomi, którzy uporczywie przypominają mi, ze w tym zawodzie pisanie bez honorarium to grafomania, więc powody takich gaduł wypada ograniczyć;  c) niezależnie od porzekadeł będę blogował. Wiele osób płci obojga z mojej profesji to robi, więc nie grafomanię w pojedynkę. A honorarium? Bez wazeliny- znajduję je w liczbie „wejść" oraz w komentarzach. Przecież celem dziennikarzenia jest także reakcja, jaką pisanie wywołuje. Czyli- JESTEM! A do Margo z Randdalem słowo podziękowania- ich niepokój mi pochlebia...  A o czym jeszcze nie pisałem? Ano m.in., o tym, że nie wpisywałem się w medialne bredzenie, że teraz to cała Polska  t y l k o czeka, kogo PZPN wybierze na trenera. Wyznam, że czekałem w nastroju umiarkowanego niepokoju. Jak czekam teraz- na to, co dalej. Już słyszę i czytam: „ Franek Smuda czyni cuda". Daj Panie, jemu i nam oraz futbolowi. Ale pamiętam jeszcze dwie prawdy, Pierwsza: z pustego i Salomon nie naleje". Druga- że tylko od mieszania herbata nie zrobi się słodsza... I poczekam - z optymizmem. Żeby nie okazał się kibicowsko zbyt łatwy. Ale nie czekam z najlepszymi życzeniami... To przecież wspólny interes. Byłem u Andrzeja. Pisałem kiedyś- redakcyjny kolega, kiedyś czołówka polskich miotaczy, AWF-iak, z Mulakiem zakładali i prowadzili „Lekkoatletykę", trener, fajny kumpel i dobry dziennikarz. Odważny tak bardzo, że kiedyś... poprosił by go już zwolnić od „towarzyszenia piłce", bo już ma serdecznie jej dosyć. Przedziwne, prawda? Jednym się śniło by, choć raz „być z reprezentacją", a On uważał, ze mu wystarczy. A opisywał dwakroć nawet mistrzostwa świata... Jako człowiek sportu łatwiej od innych wyczuwał jednak fałszywe nutki w doborowej jeszcze orkiestrze... Po latach okazało się, że ucho miał czułe. Andrzej dziś jest mistrzem sztuki bridżowej ( ma stosowne tytuły), a do tego- dochodzi do siebie po ponad 8-godzinnej operacji kardiologicznej wspartej transfuzją 4 litrów krwi. Widzę, jakie efekty daje doświadczenie sportowe. Trening, trening, jeszcze raz trening. Spokojnie, rozważnie dodawane obciążenia. Bez fanfaronady, rozważnie, dzień po dniu ciut więcej, trochę dalej, szybciej... Po miesiącu - jakby inny człowiek. I mówi głośno, że sport go tego nauczył...   Powspominaliśmy, a jest co. Włącznie ze śmiesznostkami. Jedną przypomnę. Był jakiś ważny mecz międzypaństwowy, w Chorzowie. Koledzy dziennikarze doszli do wniosku, że ten pan za nimi to sir Alf Ramsey ( „uszlachcony" za sprawą sukcesów w futbolu), który pojawił się, jako obserwator, bo akurat prowadzona przez niego reprezentacja Anglii była zainteresowana, jak grają Polacy. Andrzej złapał szansę, a że angielski nie był mu obcy, otworzył dyskurs. „Druga strona" okazała się otwarta- jak to się teraz mówi- i dyżurny redaktor otrzymał kilka zdań wypowiedzi. Tyle, że ów Anglik nie był Ramseyem, ale się z tym nie zdradził... Na szczęście dziennikarzowi mówił do rzeczy.  Podobnych śmiesznostek pamiętam więcej. Może nawet już pisałem, ale dwie jeszcze przytoczę. Budapeszt, szermiercze mistrzostwa świata. Przed południem kąpiele w gorących źródłach, Zachowałem fotkę. Jurek, Leszek, Włodek - olimpijczyk w bobslejach, saneczkarz w mistrzostwach świata- szef sportu w PAP; Hanka, jego żona, świetna saneczkarka, ładniusia, zgrabniusia... Grzejemy się bez słowa, a obok pełzną na czworaka dwaj dżentelmeni, po polsku wymieniający opinie, co oni by zrobili z tą zgrabną Węgierką. Milczeliśmy, bo wiedzieliśmy, jak to się skończy. Milczała też Hanka. Do czasu, kiedy już postanowiła przestać być Węgierką...  Moskwa- rok przed igrzyskami olimpijskimi wielka próba organizatorów i obiektów. Mieszkałem w jednym pokoju ze Stefanem. Kiedyś biegacz, potem najlepszy dotychczas -wedle mnie- komentator lekkiej atletyki, jakiego „łamy urodziły". Uczyć się nam, uczyć się też współczesnym... Stefan ni w ząb nie znał rosyjskiego, a cyrylica była mu tak obca, że zażyczył sobie ściągi. Żeby w hotelu, w metrze, także „ tam, gdzie nawet król piechotą chodzi- jak mawiała moja Babunia... Diabeł mnie podkusił w tej ostatniej kwestii. Narysowałem „Ż" , ale nie powiedziałem, że żenszciny to niewiasty, tylko, że „żentelmeny", a przy „M" ( mużcziny)- że to „madamy". Czyli wszystko odwrotnie... Proszę sobie wyobrazić pierwszą scenę przy wykorzystaniu tej ściągi... 