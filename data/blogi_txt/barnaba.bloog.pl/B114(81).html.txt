ECHA WYDARZEŃ: Nie jest radośnie! Stan kryzysowy w siatkówce daje coraz więcej sygnałów. Tym głośniejszych im wyższy jest „koń", z którego przychodzi spadać... Panowie sromotnie przegrali mistrzostwa świata, dając przed koncertem nieudolności popis wirtuozerii. Teraz panie. Wciąż wdzięczne i powabne zaczynają mecze z impetem, kończą... jak koledzy. Przecież, jeśli się wygrywa 2: 0 z Japonkami, to one mają kłopot, zaś atuty ma w kieszeni prowadzący zespół.  Tymczasem Japonki dokonują tego, co drzewiej wielka drużyna Wagnera- wygrywają, gdy wydaje się, że już muszą przegrać... Przeciw Serbkom podobnie- od prowadzenia do przegranej...   Co się dzieje? Żal serce ściska, jako że to czuje się fałsze w światowej klasy orkiestrze. Czekam, co powie „dyrygent"- prezes PZPS. Sam z siebie, nie w wyniku głosowania zarządu, czy trenera zostawić, czy się go pozbyć...  Trochę pojeździłem samochodem po kraju. Groby- znicze- chryzantemy... Po drodze wiele trudnych dla kierowcy sytuacji i bardzo dużo czasu na myślenie. Także o tym, jak dojadą np. do Warszawy goście na EURO 2012? Do Warszawy, a w niej na najpiękniejszy ponoć stadion stadionów!  Z jednej strony- na drogach sporo się dzieje; z drugiej... Kilkadziesiąt kilometrów odcinka Błonie- Warszawa przyszło jechać taki długo, że mniej potrzebują piłkarze do rozegrania meczu. Z hymnami przed graniem.  A jedzie się tędy z Paryża, Berlina, Poznania... Oczywiście, ma być autostrada; kawałkami już jest. Ale, jeśli ktoś zechce pojechać tradycyjną drogą, bez opłat autostradowych, ma prawo mieć taki kaprys? To, co? Zaimponuje mu „pogłowie samochodów", jako atrapa zamożności, ale szybko dowie się, że ... to właśnie atrapa. Jeszcze detal. Barnaba ma niezłą pamięć. Ta podpowiada, że kiedyś tankowanie w stolicy bywało droższe niż poza nią. Teraz- czym dalej od miasta stołecznego, tym drożej. Po 30 i więcej groszy na litrze. Także tam, gdzie rafineria jest w zasięgu rzutu beretem, czyli transport mało kosztuje... Dziwny jest ten nasz kraj. No, dziwny bywa. No, i jak nie pomyśleć refleksyjnie, że na EURO możemy mieć wspaniałe stadiony, na które trudno będzie się dostać. Będzie wielu dostojników w lożach honorowych- którzy zjadą punktualnie, bo „pod syrenami", albo śmigłowcem, zwanym w gwarze lotniczej „wiatrakiem". Wróci piwo na stadiony, bo tak chce UEFA, mimo że zawodowi antyalkoholicy są przeciw. Będzie fajna piłka do oglądania, ale... rodzima drużyna ledwie w tle...   Wyznam, że takich zbitek bardziej się obawiam niż gadań o korupcji, która może spowodować decyzję o zmianie gospodarzy.  Spokojnie, w tej mierze nic się już nie odmieni. Zajmijmy się budowaniem- tego, co trzeba i budowaniem drużyny narodowej. Eksperymentowanie czas kończyć! Żeby siatkarskiego wypadku przy pracy nie powtórzyć. Chociaż to i tak niemożliwe- „siodło na koniu" dużo niżej, na 69 miejscu w rankingu FIFA... PS: PKOl powierzył stanowisko prezesa panu Kraśnickiemu. Do dnia wyborczego obrachunku z igrzyskami w Londynie. Dotychczas p, K. był PO, po tragedii smoleńskiej. Myślę, że PKOl dobrze uczynił, dając pieczęć działaczowi z grupy "ludzi pracy", nie- chętnych do błyszczenia. A skutki- czas oceni. I wyniki sportowe. Dziś- najlepszego. Bo i imię ma pan prezes ładne... 