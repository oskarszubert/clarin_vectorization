ECHA WYDARZEŃ: Moją prywatno-blogową refleksją o walce Adamek- Gołota Wirtualna podzieliła się z najszerszą „publicznością internetową". Stąd rekordowy wysyp komentarzy. Jestem wdzięczny, jako że dziennikarz zawsze jest po części mądry mądrością odbiorców jego słów. Jeśli trafia w „niezrozumienie", trafia w próżnię, bo on swoje- inni swoje. Jeśli innych sprowokuje do wypowiedzi, sam się wzbogaci... Więc- czytam i raduję się mnogością.  Czy była to „walka stulecia", jak głosiły media i reklamy; czy też „nieporozumienie stulecia", którego jedynym pozytywnym następstwem może być spóźniona emerytura Gołoty" - jak zrecenzował jakiś zaoceaniczny komentator?  Dosłownie- ani pierwsze, ani drugie. Boks zawodowy, jak długo istnieje, lubi przypisywać różnym pojedynkom określenie „walki stulecia".  Tyle już się tego zebrało, ze nie bardzo wiadomo, na ile stuleć by się złożyło. Reklamowo- niech będzie, ale oko warto umieć przymrużyć. Podobnie, jak na ocenę owego nadkrytycznego recenzenta, który może akurat wstał lewą nogą, albo go suszyło... „Stulecie" zostawię więc na boku.  Chyba, że ktoś zgodzi, ze pojedynkiem XX wieku była np. walka Pietrzykowskiego z Pappem, może z Walaskiem; może Kasprzyka, gdy ze złamaną ręką wygrywał złoty medal olimpijski, może czarowanie Drogosza, albo impet Kuleja, czy ringowe filozofowanie Paździora.... Każde pokolenie ma pewnie w pamięci  inne „walki stulecia". I niech tak zostanie.  Współcześni mają swoje walki walk, następcy będą mieli swoje...  Fakt jednak niezaprzeczalny, że czy dzień, czy wydumane stulecie- kraj nam się entuzjazmował. Jeśli podobno w ponad 8 milionach domów siadano przed telewizorem, a 15 tysięcy ludzi było w hali, coś to znaczy. Nawet, jeśli ma się ostrożny stosunek do statystyk i sondaży- politycznych, popularności, oceny cen i zarobków, samopoczucia itp... Z chwilą ogłoszenia, że będzie taki bój, zastanawiano się raczej nad sensem sportowego skutku dla każdego z uczestników, ale ... na gong niecierpliwie czekano, jak kraj szeroki... I kiedy zabrzmiał- zaczęło się dziać coś, na co bardzo czekano. I co teraz się wciąż żywo dyskutuje. Nawet, jeśli ktoś kontestuje. Nawet, jeśli ktoś bezkrytycznie a w 100 procentach dał się nabrać na wydarzenie stulecia, a teraz uważa, że wszystko było przereklamowane. Ale jednak te tysiące w hali i miliony przed telewizorami...  Ocena sportowa? Każdy ma swoją- w komentarzach też widzę. Poczynając od tej, że reżyseria i ustawka. Dla kasy. Co na to inni widzowie? Co na to aktorzy, którzy nie tylko honorem, ale też zdrowiem ryzykowali? Te ciosy, które doszły celu były treningowo markowane? Gdyby teatr, to ośmielę się sądzić, że jego aktorzy byli w sztuce udawanie bieglejsi, niż zawodowcy kina i teatru panowie Olbrychski z Pazurą, którzy siedzieli blisko ringu... A uwagi, że młodszy mógł starszego kolegę oszczędzać? Bo duch sportu to dyktuje, i dobry obyczaj. Między bajki wkładam. Nie w boksie, nie w wadze superciężkiej, w której nawet wygrywający może za sekundę nieuwagi zapłacić bolesną porażką... Żeby wygrać tę walkę, trzeba było zaczynać wygrywanie od pierwszego gongu. Adamek to wiedział, pewnie Gmitruk w rogu nawet mu nie musiał mówić...  Wyznam, że nie bardzo też mi odpowiada filozofia: „umarł król- niech żyje król". Na zimno- Gołota królem ringu nigdy nie był. Mógł być, ale nie był. Co mam mu za złe? To, ze wielkiego talentu nie wyzyskał więcej niż w połowie. Mógł być nie brązowym medalistą olimpijskim, a walczyć w finale. Nie posłuchał wtedy głosu rozsądku i rad Gmitruka... Byłem potem w szatni, 11 szwów, po idiotycznej bójce, gdy spokojem można było wygrać... Mam mu za złe, ze rozstał się z krajem zwiewając przed odpowiedzialnością za awanturę. Inna sprawa, że gdyby został- pewnie na drogę boksu zawodowego już by nie wszedł... Mam mu za złe, nie, że kilka zawodowych walk łatwo przegrał, bo boks to nie szachy, i kto walczy -ryzykuje, ale mam za złe, ze przegrywał też -wygrywając. Miał przewaga i faulował.   Przecież „gołocenie", czyli walenie „poniżej" nawet weszło do żargonu..., Ale fakt, na drogę wielkiego pięściarstwa profesjonalnego  pan Andrzej wszedł, ślad- jak mówią narciarze- założył. A że królem nie został...? Dwór liczny, król bywa jeden...  Adamek w świetnym  wg. mnie stylu wygrał pojedynek ze schodzącym- chyba za późno-  byłym jednak mistrzem, ale też królem nie jest. Może będzie- oby, ale jeszcze nie jest. Boksuje efektownie, jest ambitny, bardzo uparty, agresywny,  lecz- bądźmy szczerzy- do tronu jeszcze kilka szczebli zostało. Obiektywnie.  Życzę, by przez nie ładnie przeskoczył, ale... boks, to boks. Ile setek kilogramów „waży" jeden celny cios w tej kategorii...? Nie tylko ten zadany, który daje klucz do zwycięstwa. Także ten, który udało się zablokować, uniknąć, albo... Przesądnie odpukuję, ale dla zachęty do obiektywnych ocen- kilka prawd oczywistych przypominam. Jak tę w tle- o „gołoceniu"... 