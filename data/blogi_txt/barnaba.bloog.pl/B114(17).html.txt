ECHA WYDARZEŃ: Zaczynają skakać na nartach. Prezes Apoloniusz Tajner już „skacze" - znów prezentując optymizm. Urzędowo- prezesowski, czy uzasadniony? Czas pokaże. Ja tam niezmiennie najbardziej czekam na Adama Małysza. Zdoła jeszcze dociągnąć nasze, kibicowskie aspiracje do szczytów światowego skakania? Bardzo chciałbym. On też chce, bo twarda zeń i ambitna sztuka. Ale jeśli miałoby się okazać, że szczyty już były- też złego słowa nie powiem. I innym nie pozwolę rzec. A póki co- to życzę Panu Adamowi tylko dwóch dobrych skoków w każdym- albo w prawie każdym-konkursie... Swego 15 sezonu!   I wciąż głodny sukcesu!. Uczyć się nam od niego, na polach, które uprawiamy...   Teraz powrót do tematu z poprzedniego wpisu. „Sprowokowała" Lavinka, pisząc- z wyczuwanym żalem- że ona towarzystwa szkolnego życzliwie nie wspomina. Bo albo pili, albo ćpali, albo mieli kaca... Współczuję. U mnie więcej lat minęło a pamiętam i wspominam. Jakoś bogaciej było, choć ogólnie żyło się biedniej, a i mało kto z nas świętego mógł udawać...   Pisałem kiedyś w blogu- wrócę. Pamiętam Bartka- najlepszego w klasie sportowca. Za co się w sporcie wziął- robił najlepiej z nas. Grał, a nawet boksował. Z nim oraz Steńkiem ( młodszy jego brat potem dyrektorował naszemu liceum) grywaliśmy ochoczo w kosza, a także... w karty. Dwie Bożeny- sopranik ( z czasem lekarka) i alt ( w branży artystycznej). Jak one śpiewały w duecie! Jeśli sam dzisiejszy szef chóru Filharmonii Narodowej, wtedy Heniek z wyższej klasy, teraz- prof. Henryk Wojnarowski dopuszczał do akademijnych występów... Monika-prymuska ( potem naukowiec), ale lubiana, co nie wszystkim prymusom jest dane. I Ela- kilka lat od niej młodsza siostra. Te same geny, a każda jakaś inna. Ale- obie bardzo fajne. Wspominam Elę- mimo że, inna, " młodsza" klasa, bo: a)      Tańcowałem na jej balu maturalnym; jakże była wtedy z niej wdzięczna nastolatka- pewnie równie wdzięczną została po dziś; b)      Z Danii odezwał się niedawno jeden z jej synów- przeczytał na stronie genealogicznej wpis internetowy o mamie i cioci; sieć to jednak potęga...Jakże czasem niespodzianie wzmoże pamięć... Dalej. Zbyszek- już wtedy, a i potem „ w muzyce". Leonard- „wójt", bo gospodarz klasy i ze wsi rodem. Solidny, pracowity- wzór dla takich lekkoduchów, jak ja. Wzór niedościgniony. Zdzich- długodystansowiec utalentowany, „przebiegł AWF". Hanka- druga ławka w środkowym rzędzie- jeszcze niedawno mnie leczyła, bo ją spotkałem w ambulatorium zakładowym. Spokojnie jeszcze kilkadziesiąt nazwisk z dwóch klas maturalnych wciąż wymienię. Większość z charakterystykami, część z anegdotami. Nauczycieli też. Moja lista zasłużonych w tej mierze jest bardzo długa. Podziwiam po dziś wiedzę, oddanie i cierpliwość. Wielu mam wciąż „przed oczami". Włącznie z ostatnią wychowawczynią, mgr Władysławą ( „od historii), która surowość umiała łączyć z życzliwością ( „Miłemu Andrusowi" - wpis do pamiętnika; wtedy modne, są jeszcze?). Pamiętam też z końcówki przedmaturalnej „panią od rosyjskiego". Była dopiero po studiach, my przed maturą, ale z ambicjami dorosłości. Nie zarumieniliśmy się więc, gdy kolega w naszym imieniu zapytał: „ A jak po rosyjsku będzie biustonosz...?" Pani Psor,  akurat z dekoltem, spłonęła- pamiętam- dziewczęcym rumieńcem... Czego to się „dla sportu" nie wyczynialo....? 