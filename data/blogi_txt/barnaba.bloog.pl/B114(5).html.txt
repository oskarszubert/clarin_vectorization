ECHA WYDARZEŃ: Czuję się trochę, jak świadek obrazka: Ktoś stłukł właśnie tuzin jajek. Upuścił na chodnik, a niósł do domu, żeby przyrządzić jajecznicę. Bekon, może szyneczka już na patelni czekają, a jajeczka na chodniku… Tak płaczliwego a powszechnego biadolenia, jak po porażce ( zasłużonej) naszych piłkarzy z Amerykanami – dawno nie słyszałem. Narzekają wszyscy i wszędzie.I komentatorzy, i tzw. fachowcy ( na polityce, medycynie i piłce zna się u nas każdy), i kibice. Ostatnim- wspaniałomyślnie wybaczam. Kibic z natury rzeczy bywa optymistą. Często niepoprawnym. Innym jednak znów zadaję pytanie: A co Panie i Panowie myśleliście? Że już staliśmy się piłkarską potęgą? Za dwoma dotknięciami importowaną ręką trenera z Holandii? Nawiasem mówiąc, i on także jakby ze stanu pewności przeniósł się w stan wahań. Otrząśnie się i wróci do dyrygowania oraz przekonywania? Panu Leo się jednak nie dziwię. Zawodowiec, kontrakt, przyszłość, więc… A i zmienność nastrojów wielbicieli też pewnie doskwiera. Od skandowania imienia przez tysiące widzów, po… pełne głupiej złości pytanie, które usłyszałem: To – co, teraz mu odbiorą order…?Nawet taki fachman, jak pan Jerzy Dudek ( rezerwa w Hiszpanii, była rezerwa w Anglii), w blogu ruszył z dogłębną krytyką krakowskiego grania. I w podtekście z teorią, że może lepiej TAM być na ławie, niż czas cały grać w kiepskim zespole… Cenię pana JD, ale powiem szczerze, że jedno już mnie złości. Że w elokwencji jakby wchodził w ślady innego sławnego bramkarza. Tego, który wszystko wszystkim ma za złe; sobie- nic… Nie lubię takiego: „ A nie mówiłem?”  Raz jeszcze wołam o przebudzenie. Jak Platini woła o to do nas i do Ukraińców w sprawie EURO 2012. Właśnie znów „zawołał”. Na włoskich łamach wyrażając obawy i martwiąc się o imprezę. Przebudzenie polega m.in. na tym, że się ma właściwą ocenę rzeczywistości i wedle tego stawia zadania oraz mości drogę do celu. Roztrajdać się łatwiej niż konsolidować, a teraz obawiam się, iż w ogniu krytyk może się rozmyć szansa. Bo np. pan Artur Boruc będzie się kłócił z opiniami, że coś może w tym meczu zawalił- a nie pomyśli, że może w treningu trzeba szybko kilka kilo zrzucić. Stracić na wadze- zyskać na możliwościach… Szermierka na złe słowa da równie mało, jak pozłacanie opiniami rzeczywistości; póki co – jednak tombakowej. Zresztą nawet kalendarz przestrzega- nie warto tracić czasu na porachunki z tym, co było. Zostawmy to innemu wymiarowi i innym organom. Te coraz sławniejszym ( teraz pan Dariusz W!) i coraz bardziej zasłużonym stawiają zarzuty udziału w procederze korupcyjnym. Ale uzdrawianie to proces, a EURO 2008 drugi raz się nie powtórzy!  Dla kadry, trenera, a także władców PZPN z prezesem Michałem Listkiewiczem na czele- zadanie teraz jest jedno. Nie dowieść, że ten słaby mecz to tylko wypadek przy pracy – lecz także zbiór wskazówek, z których się zgodnie chce i umie skorzystać. Nie zagłaskać problemów. Eliminacyjną przeszłością nie zaklaskać rzeczywistości. Żarty się skończyły, zaczęły schody- trzeba na nie wchodzić. I nie biadolić, że stopni aż tyle, a nogi już bolą… Z czasem zaczną pobolewać coraz później, ale nie słowa to sprawią. Jajecznicę się robi na patelni, nie na chodniku...PS: Czytam właśnie, że podczas wizyty na Ukrainie Pan Premier ogłosił stan 100-procentowej osobistej pewności wobec EURO 2012. Oby nie był to optymizm wyłącznie urzędowy- bo wypada. Kilku zresztą premierów obiecywało mnie- i innym- parę różnych pożytecznych rozwiązań. Tych premierów już na owych stanowiskach nie ma, a nasze bolączki wciąż takie same... Obiecać łatwiej, niż nawet zacząć wykonywać. Ale po nieprzemijającym szumie krytycznym, o którym mowa wyżej, formułuję tezę: jeśli nie uda się naszym piłkarzom EURO 2008, to i z budowaniem EURO 2012 będą jeszcze większe kłopoty. 