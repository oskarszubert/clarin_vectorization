ECHA WYDARZEŃ: Nigdy nie mów „nigdy”. Prawdę znam, lecz puściłem w niepamięć. I mam za swoje… Zamknąłem notes „Soczi 2014” i teraz przychodzi robić załączniki. Uprzedzam, wydźwięk jest… różny. Sam się czasem waham, w kwestii ocen i podejrzeń, ale poczucie obiektywizmu nakazuje nie pomijać znaków zapytania. Jeśli się pojawiają. A są takowe… I będą, bo światek wokółsportowy jest pełen werwy.   … Bez komentarza, niezmiennie z zadowoleniem odnotowuję, co mówi Kamil Stoch. Który nie świętuje, lecz stara się atak kontynuować.   „ Kariera nie kończy się po jednych zawodach. Teraz przede mną bardzo ważne starty, trzeba się do tego przygotować. Nikt mi nic nie da za darmo. Inni skoczkowie nie będą ustępować miejsca tylko dlatego, że na ostatnich zawodach byłem przed nimi. Muszę normalnie wykonywać swoją pracę…”   I ma rację- także w szacunku dla rywali. Znów raz świetne skoczył, ale … kto inny prowadzi w Pucharze Świata. Myślę, że na krótko…    … Cieszę się, że szczegółowe badania kontuzjowanej stópki Justyny Kowalczyk wypadły dobrze. Operację da się ominąć; nawet starty nie będą zabronione. Jakaś wkładka, leczenie zachowawcze…    Nie daje to odpowiedzi na pytanie: co dalej i jak dalej… I – z kim dalej, jeśli trener postanowi odpocząć. Nie naglę, czas pomoże znaleźć odpowiedź. Nie nam, sportowej bohaterce- która słusznie zwykła sama o sobie decydować, i sport na tym też dobrze wychodził. Z tego, co mówi, „wyjść” jest kilka. Odzipnąć, potem po dawnemu trwać w boju o miejsce w światowej czołówce; dać sobie jednosezonową przerwę, porządnie wyleczyć, co leczenia wymaga i… potem decydować; w kolejnych sezonach nie łapać wszystkich szans za ogon, lecz twardo trzymać się jednej imprezy docelowej…  Nie dziwię się, że jest czas zadumy. Jeśli się tyle lat jest w takim kieracie, jeśli dzięki niemu ma się taką pozycję oraz taką sławę, jeśli się miłości do sportu dało tyle dowodów, to… Z emocjami trzeba dać sobie radę solo, kibice mają tylko prawo do dywagacji. A co- z Bjoergen jest inaczej? Też główkuje o przyszłości- sportowej, macierzyńskiej…  Przecież przerwa na macierzyństwo nie musi być końcem mistrzostwa sportowego! Irena Szewińska- mama zdobywała medale olimpijskie, a jej rekord na 400 metrów jest od roku 1976 rekordem Polski…    … Serial pt: Znaki zapytania”:   A) Red. Bogdan Chruścicki, spec w sporcie i zawodzie doświadczony pisze tak: „Większość emocjonowała się wspaniałymi sukcesami, a na jaw wyszła mizeria. Nie można się zachłysnąć sukcesami grupki zawodników. Powinniśmy patrzeć na to, co stało się z męskim biathlonem, snowboardem, alpejczykami, biegami narciarskimi, pomijając oczywiście Justynę Kowalczyk…” Czyli- wezwanie do radości splecionej z zimną głową...  B) Biathlonistka Krystyna P. upowszechniła swoje podejrzenie, że „ktoś, „coś” spowodowało zmianę ustawień urządzenia celowniczego w jej karabinie. I to jest przyczyna, że strzelała fatalnie, a drużyna musiała rozstać się z myślą o medalu. Słów już padło wiele, znaki zapytania zamuliły temat. Są podejrzenia – wciąż bez adresu- o coś w rodzaju spisku. Są analizy fachowe, które studzą emocje. Jest, i to najważniejsze, że związek chce znaleźć różne zapisy – kamery są dziś wszędzie, dziesiątkami… Może się uda powiedzieć „b” i „c”, jeśli już publicznie powiedziano „a”… C) Łyżwiarz szybki pan Sebastian D. ma – też publicznie- za złe trenerowi, że nie wstawił go do drużyny, która miała tylko zaliczyć wyścig z Holendrami. Oszczędzać siły, przegrać, ale „pójść na maksa” w próbie o brąz. Gdyby wstawiono rezerwowego, to potem byłby wśród medalistów, a za tym idą premia, później co miesiąc emerytura… Bez liczenia – tego pan łyżwiarz nie mówi- jaki był rzeczywisty wkład w brązowy medal; czy statystowanie w porażce z Holendrami ten bilans załatwia? Rozumiem  że gdy sport traktuje się, jako zawód i źródło utrzymania, myślenie kategoriami materialnymi nie jest grzechem. Piłkarzy też często wpuszcza się na pięć minut, by mieli miejsce w kolejce do kasy… Ale nie wchodząc głęboko w dyskurs, myślę sobie, że może trener założył, iż w planowo przegrywanym wyścigu drużyna ma się jakoś poukładać wedle przyszłej taktyki?  Jeszcze raz pozgrywać- fizycznie oraz mentalnie? Że to motyw przewodni, nie lubienie, nielubienie, albo kalkulacje „poza torem”… I że medal brązowy jest jednak odpowiedzią, której lekceważyć nie wolno. Może nie mam racji, ale się myślą dzielę... 