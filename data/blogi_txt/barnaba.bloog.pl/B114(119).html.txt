ECHA WYDARZEŃ: Zbigniew Boniek został prezesem PZPN. Wspaniały kiedyś piłkarz- bez dwóch zdań. W PZPN  był już wice, był trenerem kadry ( ocen nie przypominam, choćby dlatego, że "co było, a nie  jest nie pisze się w rejestr"), teraz dostał ster. Spodziewałem się takiego wyniku głosowania...  Dobry obyczaj nakazuje wpaść z gratulacjami, co niniejszym czynię. Rozsądek nakazuje nie przekształcać ważnego, ale jednego- ważnego,  ale jednego faktu w nową regułę. Jest nadzieja odnowy, ale z resztą, to: poczekamy- zobaczymy…   Myślę zresztą, że nowy prezes to wie, i rozumie, że w sprawach futbolowych same złote usta oraz znajomości na federacyjnych szczytach, to dopiero linia startu. Teraz zaczyna się gra o zaufanie. Czyli- żeby słowa przekonywały do zmian, a pozycja na salonach przekładała się na serial zysków.  To nie tylko kwestia, czy siedziba PZPN zostanie „na Wilanowie”, czy też nastąpi naturalne zbliżenie z „Narodowym”. Nie tylko – pensja prezesa ( będzie, czy nie) oraz inne pensje na związkowych posadach… To też kwestie incydentalnie ważne, ale serialu działań naprawczych same nie stworzą. Za głęboki jest kryzys.   Wewnętrzny i zaufania. Za niski poziom grania w piłkę. Za dużo archaizmu w arsenale stosowanych środków oraz na zapleczu mentalnym.    Środowisko piłkarskie oraz wokółpiłkarskie- kibicowskie, polityczno-salonowe oraz medialne ukształtowały klimat wielkiej gry. Przepraszam- bez większego sensu. Zjazd setki działaczy prawie, jak obrady w sprawie przesilenia rządowego. W portalach bezpośrednie relacje na meczowej zasadzie- minuta po minucie… Rozumiem zainteresowanie, podzielam je, ale robienie z tego czegoś na podobieństwo pępka świata-to już NIE.  Mogę się poddać emocjom, ale nie do wariactwa... Nawiasem:  czy takie, ogólnospołeczne samo podniecanie się piłką, nie wbija przypadkiem ( wczoraj- dziś- jutro) ludzi, którzy z wyboru i pensji futbol nam kształtują w nastrój „nadludzkości” - sport, a piłka nad nim; specjalne role i uprawnienia?   Jest taka powieść sportowa pt „ Wielka gra” ( Reksza plus Strzelecki), jeszcze z międzywojnia. Też chodziło o futbol oraz o proporcję dobra i zła. Na boisku, ale też wokół niego, także we władzy związkowej. I w tzw. przestrzeni medialnej.   W powieści łatwiej o dobrą puentę- wystarczy słowem do niej doprowadzić. W życiu- trudniej. W dzisiejszej rzeczywistości naszej piłki- jeszcze trudniej. Ale… Jeśli okaże się, że nowe wybory nie tylko z racji formalno-kadencyjnej powiedziały „a”, to dni, tygodnie i miesiące ( najbliższe!) dopowiedzą: „b”, „c”, „d” – i tak dalej. I na to czekam. Czy idzie czas nowego – po nowemu, czy nowe- będzie starym, tylko ciut zmodyfikowanym. Wielka gra dopiero się zaczęła! Jest w fazie pierwszej połowy meczu... 