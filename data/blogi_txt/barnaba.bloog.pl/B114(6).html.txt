ECHA WYDARZEŃ: Wyznaję, że w zupełnie innym nastroju miałem zacząć wiosenną niedzielę- po zmianie czasu na letni. Stało się zaś, jak… się stało. Słońce zeszło na dalszy plan, na sportowym znów pojawiły się niepokoje. No, może tylko fiński kolega Adama Małysza, Jane Ahonen błysnął nastrojem sportowego optymizmu. Dopiero ogłosił ( z łezką w oku), że kończy karierę (łezka mnie nie dziwi, bo nikomu nie jest łatwo godzić się na przenoszenie sławy w czas miniony), i na koniec nalał jeszcze kolegów w mistrzostwach Finlandii, aż miło. A w skakaniu- Finlandia nie Ojczyzna, w której Małysz nawet w kryzysie jest o klasę lepszy od partnerów… Mistrz Aho pokazał, więc, że odchodzi nie, dlatego, że musi, ale dlatego, że taką ma wolę. Może chce się poświęcić domowi; może uznał, że psychicznie jest znużony skakaniem i jeżdżeniem by skakać; może policzył zasoby i doszedł do wniosku, że sukcesami ze skoczni nie musi kasy wzbogacać. To często dla sportowca najbardziej intymna i najtrudniejsza decyzja. Sam wspominam mistrza światowego ringu, który w mojej redakcji dzielił się myślami. Że jest wciąż u szczytu sławy, ale ci, którzy go tak oklaskują- nie zdają sobie sprawy, że przed walkami przeżywa coraz większe katusze psychiczne. Sen ucieka, nerwy człowieka zjadają… I podjął decyzję: PAS! Kibice nie chcieli zrozumieć- jeszcze tyle mógł zdziałać i tyle radości nam przynieść; a klubowi- punktów… Mistrz nawet miasto postanowił zmienić, żeby spokój zachować… Przepraszam za dygresję. Ahonen winien, bo przypomniał… Że decyzja o rozbracie jest zgoła intymna. Teraz o niepokojach. Zatrzymany „pod zarzutem” o udział w korupcji Dariusz W. ( każdy wie, o kogo chodzi, zaś media nazwiskiem operują), wychodząc z prokuratury za poręczeniem majątkowym, miał powiedzieć: „ Trudno, stało się”… Uznano słowa za przyznanie się do tzw. współudziału. Przykład nie pierwszy, i pewnie nie ostatni… Tyle, że stanowiska, popularność oraz rozmiar społecznego uznania tym razem składają się na gong alarmowy, którzy zabrzmiał szczególnie głośno. Jak wysoko sięgnął problem?! Jak rozległe ma korzenie?! Może prezes PZPN mówić…, co mówi, ale coraz trudniej mu uwierzyć. Że nie wie, że pierwsze słyszy... Jeśli piłka nam się nie chce posklejać, to w dużej mierze wina tych, którzy udają, ze nie wiedzą, nie słyszą, i nie widzą… Do okulisty, panowie;  do laryngologa. Bez zaświadczeń nie stawać do wyborów… A żeby stało się jasne, dlaczego to zatrzymanie w zły nastrój wprowadza- po prostu wkleję CV: „45-letni Dariusz W. w piłkarskiej reprezentacji Polski rozegrał 53 spotkania. Występował m.in. w Legii Warszawa i Celticu Glasgow. Jako trener zdobył z Polonią (2000) oraz Legią Warszawa (2006) mistrzostwo Polski. Pracował także, jako szkoleniowiec w Kolporterze Koronie, Widzewie Łódź i Orlenie Płock”. Mocno walnięto w gong? Bardzo głośne jest echo... PS: Czytam, że po zwolnieniu trener znów pojawił się na ławce Polonii, w meczu z Lechią...Drugi niepokój, olimpijski. Przeczytałem kolumnowy wywiad pana Piotra Nurowskiego, szefa PKOl. Nie pierwszy raz wywołany do głosu, bo pekińskie igrzyska blisko, a natężenie polityczne wokół miejsca gospodarza coraz większe. Wyznam, że dziś ( kiedy już mało można zmienić i ulepszyć) mniej mnie interesuje skład loży honorowej, bardziej lista startowa. Ilu NAS na niej będzie, co z siatkarzami i siatkarkami, kto uzyska minima a kto będzie się musiał zadowolić smakiem marzeń o starcie? Tymczasem także wnętrze ruchu sportowego bardziej obowiązuje propozycja wyżu zainteresowań polityczną wymową, lożą honorową oraz prawem i formą wyrażania uczuć przez sportowców, niż stanem przygotowań do boju o medale. Prezes – niestety- też się nastrojowi podporządkował. I ustawił jakby między młotem a kowadłem. Bez jasnej doktryny filozoficznej, bez zgłębienia nauk historii.  I… z traktowaniem MKOl, jako organizacji nieomylnej, tworzącej dogmaty i „poddogmaty…” A przecież i „tam” bywało oraz bywa różnie; nawet zarzuty korupcyjne się przewijały… Jedyny nowy i przekonywający akcent znalazłem w przywołaniu Ireny Szewińskiej. Rzeczywiście, od lat jest członkiem MKOl. Jeździ, wizytuje, dyskutuje, głosuje, więc jakby jej opinia o stanie spraw wydaje się ważniejsza od doraźnych pana- prezesowskich interpretacji. A nie słyszę, nie widzę, nie czytam…? Oczy i uszy już nie takie? 