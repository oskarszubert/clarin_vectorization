ECHA WYDARZEŃ: Bądź tu mądry i pisz wiersze... mawiano w mojej szkole, gdy zdarzyła się sytuacja nieszablonowa. Świeże po dziś. Minister ( od sportu) najpierw dał znać, że właśnie rozstaje się z wice. Ma prawo, choć dziwne-zważywszy pozycję osoby, a także przynależność do tej samej formacji. A wice ma przestać być Zbigniew Pacelt. W tle kilkadziesiąt rekordów Polski w pływaniu, starty olimpijskie - osobiście, także z pozycji trenera, a potem szefa misji; odpowiednie magisterium... Rozstanie= znak zapytania. Potem znak zapytania... tylko się powiększył. Minister ( od sportu) powiedział, że gdy wice będzie byłym wice -przejmie pełnię władzy kierowniczej w dziele przygotowań do londyńskich igrzysk olimpijskich. Bo sztab musi pracować stale - nie raz na 3 miesiące. Pieniądze wielkie, więc trzeba dbać w imieniu podatnika itp. Przedziwne- niby awans, ale... przez degradację. Nikt mnie nie przekona, że białe jest.... odwołam się tu do „klasyka"...    Wiedza bywa zarazem zaletą, jak wadą, a dobra pamięć może ... szkodzić. Nie wiem, jaką wiedzę w kwestii przygotowań olimpijskim ma dzisiejszy minister, ale historyczną ma cieniutką. Nawet w porównaniu z moją.  Ja pamiętam choćby przygotowania do Atlanty ( 1996), gdzie reprezentacja Polski zdobyła 17 medali ( 7 złotych, po 5 srebrnych i brązowych) wobec późniejszych igrzysk, na mecie których 10 medali uznaje się za bilans „przyzwoity"... I gdy czytam, iż sztab olimpijski ma się spotykać codziennie, a nie raz na ileś miesięcy, z samej deklaracji wywodzę jeden z wniosków dotyczących przyczyn, że „17" zmalało do „10"...   Otóż przed Atlantą sztab olimpijski pracował bez przerwy. Od rana do wieczora, bez wekendów, a bywało, że i w nocy. Pacelt potwierdzi- bo był w sztabie, z pozycji ówczesnego dyrektora departamentu sportu. A styl i tempo narzucili wtedy ŚP Stefan Paszczyk ( szef ówczesnego komitetu, bo ministerstwa nie było) oraz Eugeniusz Pietrasik ( wiceszef). Prezesi związków, sekretarz generalny PKOl, szef medycyny sportowej, trenerzy... Nie było spraw i sytuacji, z których rozwiązaniem czekano do jutra, albo do plenarnego posiedzenia. Problem-decyzja, kontrola wykonania wczorajszej. I tak - miesiącami, dzień po dniu. Z determinacją fachowców oraz z przekonaniem, że reprezentacja administracji odpowiada za stan przygotowania reprezentacji sportu-, jako że w grę wchodzi wkład podatników. NASZ!    Teraz wietrzę próbę ucieczki od... osobistej odpowiedzialności administracyjnej góry. Bo, jeśli szef przygotowań przestaje być jednym z urzędowo utytułowanych członków rządowego kierownictwa, to proszę mi nie opowiadać, że struktura staje się wydolniejsza. Raczej  pomysł ją zaciemnia, bo odpowiedzialność szef urzędu tylko od siebie oddala. Szef sztabu (pierwszy po dowódcy) -wiceminister, to byłoby TO! I władza, i zobowiązanie!   Jako człowiek, coraz mocniej uczony podejrzliwości wyczuwam możliwość jeszcze takiego podtekstu: niech za przygotowania, jako na „zadanie budżetowo zlecone" weźmie się kiedyś PKOl. A ponieważ TAM też będą wybory, może postawimy na prezesowską kandydaturę Pacelta. Jest popularny, niekonfliktowy. Już nie będzie wiceministrem, więc nikt nie powie, że administracja wpycha się do organizacji społecznych. Mogą go wybrać. Z nim i z kasą pójdą obowiązki oraz odpowiedzialność... Minister będzie spokojnie wojował o PZPN i otwierał boiska.    Jestem w błędzie? Podobnie, jak inni podejrzliwi... Chciałbym, ale wobec tylu już przykładów słoniowatości w składzie porcelany... 