ECHA WYDARZEŃ: 29 maja pogrzeb Ryszarda Kuleszy. Odszedł, jak żył- nie rzucając się w oczy, Kapitalny człowiek. Wojną i Powstaniem 1944 doświadczony, jako młodzieniec- śmierć ojca na oczach syna, blisko śmierci własnej… Niebywale aktywny, twórczy i odważny, a równocześnie ostrożny przed zajmowaniem miejsca w pierwszym szeregu. Nawet wtedy, gdy w nim był- ze skromnym uśmiechem stawał za innymi. Nie pchał się do kamer, nie udawał specjalisty-gwiazdy telewizyjnej. Jego ukochaniem wydawała się piłka, i stan osobistej aktywności w służbie Najjaśniejszej, tak rozumianej. Żeby piłkarze grali lepiej ( to, gdy prowadził kadrę, bądź pomagał w jej prowadzeniu); żeby trenerzy więcej umieli i wiedzę uzupełniali o światową nowoczesność ( akademia piłkarska, której był twórcą). W ogóle- żeby było dobrze. I sprawiedliwie- dodam. Kiedy Legia zdobyła tytuł mistrza po krakowskim 6: 0 nad Wisłą, a wynik zdał się bardziej niż „ułożony”, Kulesza był jednym z tych, którzy się nie zawahali. „Cała Polska widziała, a wy jesteście niewidomi…?!” zawołał z PZPN-owskiej trybuny. I Legia mistrzem nie została. A że wielu „zapamiętało to” Kuleszy na długie lata? Pewnie –tak, ale mam nadzieję, że więcej zanotowało  w pamięci akt odwagi, w piłce dość deficytowej… Kulesza należał do grupy ludzi łagodnych i skorych do uśmiechu. Łagodność była zaletą, ale i wadą. Z rejestru trenerskich losów wynika, że za dobre serce dla innych przychodziło płacić osobistymi stratami. Osiągnięcia dyskontowali następcy. Z dalszych lat wynika- nie zawsze już pamiętając o istnieniu i zasługach współautora. Ten świat ( sportu, zwłaszcza piłki; polityki, mediów) nie sprzyja „dobro- sercowym”. Należy takim się reklamować, ale grać według innych zasad… Pan Ryszard raczej tego nie opanował, starał się grać fair, co dało w miarę ustabilizowaną pozycję w tzw. środowisku, ale… Dziś zawiadomienie o pogrzebie jest na dalekim miejscu w portalu PZPN. Nawet informację o rozstaniu ze światem znalazłem za wieścią o losie piłkarza Garguły… Czemu, oczywiście utalentowany piłkarz nie zawinił… Zastraszające, jak kulawa bywa pamięć. I – jak powierzchność z doraźnością do niepamięci prowadzą! Ostatni rok życia zasłużonego człowieka polskiej piłki, okazał się okresem fizycznej wegetacji ( na to – bywa- nie ma siły), ale też okresem zapomnienia ze strony tych, którym się poświęcał. Wyznam, że wstrząsnęła mną dziennikarska opowieść, do której linki zamieszczę na końcu  blogu.  Nie mam do autora 100-procentowej atencji ( przyczyny przemilczę), ale jeśli nawet w części uprościł i przesadził- reszta wystarczy by czytelnikiem wstrząsnąć. A środowisku piłkarskiemu wystawić fatalne świadectwo. Partnerom, wychowankom, podopiecznym. Nie tylko łaska kibica na pstrym koniu jeździ…Wyznam- bardzo szanowałem i  lubiłem Pana Ryszarda. Za uśmiech, wiedzę, spokój i komunikatywność. I takim Go w pamięci chcę zachować.http://wis la.naszemiasto.pl/wydarzenia/823875.htmlhttp://www.polskatimes.p l/7,24782.htm 