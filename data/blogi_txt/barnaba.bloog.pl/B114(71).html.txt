ECHA WYDARZEŃ: Mamy jesień. W tym brzydszym wydaniu. Może jeszcze przyjdzie polska, złota, ale to ledwie nadzieja... Z deszczem i chłodem pewnie będzie jednak... wyż. W sieci. Bo, gdy pada- wpisów, wizyt i komentarzy więcej. Barnaba dawno zauważył tę zależność. I w pełni ją rozumie- bo ciepło i słońce to przecież plaża oraz spacer, nie komputer... Nałóg wprawdzie sam trochę dzielę z byłym prezydentem, ale... co robić w słońcu jednak nie zapomniałem...  Kto napisał w sieci, że siatkówka to sport niszowy- niech się ugryzie w język. Po pierwsze- to sport, przez który każdy jakoś w szkole przejść powinien; po drugie- w wydaniu takim, jakie prezentuje nasza reprezentacja jest wspaniałym popisem wspaniałego sportu. Niech się futbol- taki jak rodzimy- chowa w mysią dziurę...  Nasi grają dotychczas świetnie i zwycięsko w mistrzostwach świata. Podkreślam- dotychczas, bo nowe mecze, to nowe schody, a kandydatów do przegrywania coraz mniej. A że regulaminowo turniej jest tak kulawy, że Serbom mogło się nie chcieć grać z Polakami na sto procent? Dla mnie ważniejsze, że nasi nie myśleli o przyjęciu tonu gry o pietruszkę, albo o czapkę śliwek! Walczyli, jak umieją, bez kombinowania, w jaki układ się za sprawą wyniku meczu trafi. I za to im chwała!   Zapis na boczku: Barnabie też nie podobają się kombinacje regulaminowe, które podpowiadają gesty mało sportowe. Ale czy to nowość? Pamiętam, jak drzewiej w turniejach szermierczych czasem „opłaciło się" przegrać, by wygrywać potem. W grach, w eliminacjach grupowych, często myśli się, z którego miejsca lepiej awansować, bo potem, w „grze na krzyż" ( pierwszy z grupy kontra drugiemu z grupy innej) może być wygodniej... To dawno zadomowiło się, jak prawie „faul taktyczny"- że, jeśli grozi gol, lepiej kopnąć w kostkę... Nowe, więc to nie jest, ale że mało sportowe- fakt. I rad jestem, że nasi tonu nie podchwycili... Zaprezentowali znów sport pełną gębą... Grę świetną taktycznie, technicznie, ogromnie namiętną w wykonaniu. Te całowania piłki przed serwisem oraz gesty koleżeństwa po każdej udanej akcji odbieram nie jako teatr, czy przyjęty obyczaj, ale jako wykwit nastroju... Ładna jest ta siatkówka. A w rodzimym wykonaniu nawet piękna...  Barnaba stał się niejako akuszerem, albo... chociaż swatem. Skutkiem różnych sportowych i internetowych kontaktów stało się  spotkanie dwóch speców w dziedzinie genealogii. Andrzeja Szalewicza- kiedyś prezesa PKOl, do tego wytrawnego kolekcjonera odznak sportowych oraz badacza genealogii ( dzieło „Rodopis Szalewiczów" ponad pięć i pół setki stron!) i Janusza Stankiewicza, który prowadzi niemal portal poświęcony genealogii ( w nim już chyba ślady losów prawie miliona osób). aba jest gadatliwy, a tym razem wypadło mu siedzieć cicho. Z otwartą buzią... Słuchałem rozmowy ludzi z pasją o kwalifikacjach mistrzowskich. Jak to szukali, jak odkrywali - i nadal to czynią- warstwę po warstwie. Jak sprawdzają- co legenda, co bajka, co fakt dowiedziony. Słuchałem o naukowych metodach szukania śladów pokrewieństwa- ile czynników da się zbadać u nas, a Amerykanie ponoć aż 67 cech mogą analizować. Słuchałem, że szwedzki potop doprowadził do niebywałych strat w dokumentacji; a dziś najwięcej wartościowych jest chyba w archiwach rosyjskich, nawet gdzieś na Syberii... Słuchałem opowieści, jak np. powstała Litwa, jak zmieniały się rodzime nazwiska i tak dalej. Wiele razy pisałem, że imponują mi ludzie z pasją. Sport też jest pasją, prawda? 