ECHA WYDARZEŃ: Dzień Wszystkich Świętych traktuję, jako … dzień wizyt. Na cmentarzach, ale wizyt. U Taty, u Mamy, u Dziadka z Ciotką- głowy złożyli przez hitlerowców. Dwoje ma ledwie grób symboliczny- prochy gdzieś pod gruzami stolicy i na polu KL Auschwitz… U Ninki ze Zbyszkiem, którzy- losem wielu wojennych tułaczy „popowstańczo- maczkowskich”- żywota dokonali na Wyspie. Tu mają tablicę... U bohaterskiej Babuni, którą wojna dwukrotnie wypędziła z domu z tobołkiem na plecach; a drugie wypędzenie- po Powstaniu – tym było trudniejsze, że połowa dzieci oraz mąż złożyli wojnie ofiarę życia… U jej najstarszej córki, która po wojnie wzięła na siebie zarabianie na utrzymanie tego, co zostało z dawnego domu. U pradziadka- powstańca styczniowego… U Marka, profesora weterynarii oraz świetnego chirurga. Rozstał się ze światem w wieku 54 lat! Ileż jeszcze mógł dokonać? A jaki już miał dorobek- naukowiec aktywny w próbach ze zwierzętami, przed pierwszym „ludzkim” przeszczepem nerki…    Te wizyty na cmentarzach zawsze są wspomnieniem ludzi, którzy jednak w pamięci wciąż żyją. Żyją dokonaniami, albo …refleksją o tym, co jeszcze dokonać mogli, ale nie było im to dane. Zwłaszcza, gdy odejście gwałtowne, w pełni sił żywotnych i twórczych oznaczyło metę. Ta myśl mnie nachodzi niezmiennie, gdy jestem na Powązkach Wojskowych, bądź zapalam świeczkę na wolskim kurhanie usypanym z prochów…      16-17-18-20 lat…. Setki, tysiące.  Jakaż to w skutkach wyrwa w polskiej demografii! W przewadze wojennych ofiar- młodzi-  najodważniejsi, najbardziej aktywni i . Bezdzietni. Przerwały się więzi pokolenia. Ze skutkami po dziś- bo jeśli nie mogło być potomków, to... I gdzieś pałęta się po głowie pytanie prawie filozoficzne- jakby wyglądała moja osobista droga, gdyby nie wyrwy, które stały się udziałem tylu poprzedników? A jaki byłby w ogóle teraz obraz naszego społeczeństwa? Ze składem stających do wyborów parlamentarnych AD 2011 włącznie…   Składam w tym dniu na Powązkach wizyty ludziom, którzy napisali też sobą historię sportu. Nie operuję nazwiskami, z wieloma byliśmy po imieniu. Medale- złote, srebrne, brązowe…. .Sobą poziom społecznej adrenaliny podnosili ku apogeum... Jako młodzi już byli arcymistrzami oraz idolami w pamięci takimi zostaną.     Wielcy trenerzy- kiedyś to nam świat ich zazdrościł, dziś dobrych szkoleniowców musimy importować… Działacze, organizatorzy sportowi o światowej renomie; w jakiej liczbie i jakiej klasie teraz ich następcy?    Koledzy po zawodzie- Stefan, Tomek, Edek, kilku Jurków, Włodek… inni. Każdy na swój sposób za życia barwny, od prawie każdego można się było w profesji czegoś wartościowego nauczyć. Ile z tego wzięła współczesna nam żurnalistyka sportowa? I nie tylko sportowa.... Czyli - „ w sporcie” też rok w rok refleksja nie tylko wspominająca przeszłość. Także skłaniająca do porównań z czasem teraźniejszym. Myślę, że taki dzień i takie wizyty- składane temu, co było oraz tym, którzy współsprawili, że jesteśmy, jacy jesteśmy – mają nie tylko siłę tradycji zniczy. Przypominają, co w zagonionym życiu pamięci umyka. Przypominają- przez przywoływanie ludzi, losów, obrazów; narzucając skojarzenia. Jest to więc też przekazywanie paleczki w sztafecie pamięci z pokolenia na pokolenie… 