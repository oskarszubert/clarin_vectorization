ECHA WYDARZEŃ: Jeśli tę noc będę znów miał „mało senną", to nie za sprawą niepokoju, jak swoje problemy rozwiąże Leo Beenhakker oraz prezes Lato swoje, z Leo... Nie mam wpływu, więc nie muszę szarpać nerwów. Swoje i tak myślę... Swoje i tak wiem. Że szczerość i mówienie o szczerości, to nie to samo. I że gaworzenie o „nadrzędnych interesach" bywa w sporcie gaworzeniem jakże podobnym do- niestety- tego, czym mnie raczą politycy. Czyli- czasem używaniem wielkich słów do bardzo małych spraw. Teraz czytam, że jeśli ktoś nie będzie płacił mandatów- może mieć zawieszone prawo jazdy. Bo nadrzędne jest bezpieczeństwo na drogach. I czekam z niepokojem, na jakim szczeblu- gminy, może wojewody, i za co- będą mi kiedyś chcieli zabrać świadectwo maturalne, albo i dyplom... A właśnie, gdym wieść o pomysłach „na prawko" przeczytał, noc mało senną miałem...  W sporcie bardziej od dyskusji kocham dokonania. Jak choćby te ostatnie, na nartach. Pani Justyna Kowalczyk- mistrzynią świata, pan Kamil Stoch- bliziutko medalu w skakaniu- bo czwarty.  Pierwsze - jakoś w głębi prognoz oczekiwane, do tego już poprzedzone brązowym medalem; drugie- wielkim zaskoczeniem. Tak się przecież przyzwyczailiśmy, iż tylko Adam Małysz jest w elicie, że... A tu wyskakuje młodzian, któremu dawno wróżono wielką szansę, ale więcej było dotychczas „niespełnień" niż spełnień i już mamy nowego idola. Nawet prezes już jakby zmieniał swoje miejsce autopromocji... Myślę, że teraz, gdy Stoch uwierzył w siebie - będzie atakował odważnie. Chwilami może jeszcze i poniesie go zuchwałość i ryzyko przerośnie dzisiejsze możliwości, ale gdy doświadczenie podeprze talent... I nikt z boku spraw nie popsuje, jak to się w świecie nart zdarzało... W Stochu spodobała mi się też prosta filozofia. Nie chcę naśladować Małysza przez próbę kopiowania. Chcę w sporcie być sobą, Kamilem Stochem... Będę szczery- nie podzielam poglądu Pana Adama, gdy jakoś kontestuje tę wypowiedź. Nic w niej arcymistrzowi uwłaczającego nie ma. On przecież też kiedyś chciał zostać "po prostu" wielkim Małyszem, nie tylko następcą Fortuny, Marusarza... Ma więc tło tego wyczynu pewien margines. Bardzo dalekie miejsce tego, kto prymatu bronił. Pan Adam miną nadrabia. Teorię dwóch dobrych skoków ( teraz- w deficycie) wciąż głosi, ale już losowi ma to i owo za złe ( wcześniej nie miewał). Fakt, ma powody do pogarszającego się nastroju. Nie jest miłe i łatwe zdawanie pozycji mistrza. I niczego nie podpowiadając, będąc w „głębokim rozkroku" ( stylistyka znanej „pani polityk") dzielę refleksję Randdala z komentarza do mojego blogu. Że wielkość zasług nigdy nie zardzewieje, że wdzięczność musi być zawsze świeża, ale może idzie czas osobistego wyboru. Wielki Ahonen zrezygnował, gdy ...wciąż był wielki. Sławny Goldberger jakby programowo zmienił skakanie po trofea, na skakanie dla samej frajdy z „bycia w wielkim sporcie...". Każdy ma sam prawo dokonania wyboru.  Nie ma pewnie, mnie było oraz nie będzie mistrza sportu, któremu decyzja przychodzi bez trudu...  Panna Justyna już sprawiła, że zima nam się zrobiła gorąca. Tytuły i zaszczyty jeszcze „w grze", ale co było- już zachwyca. Ja jestem pod wrażeniem plastyczności talentu dzisiejszej mistrzyni. Co to znaczy- talent do pracy ( nad sobą) i do nauki... Bywały drzewiej porażki, bo młodość nadto poniosła. Bywały kryzysu, jako cena rozrzutnego gospodarowania siłami. I lekcja po lekcji, przyszyło takie doświadczenie, że teraz młodziutka wciąż Polka staje się „profesorką" biegania na nartach. A że do tego pięknie się cieszy oraz wspaniale uśmiecha... Co tu dużo gadać, przystojny jest taki sport.... 