ECHA WYDARZEŃ: Zamiast olimpijskiego pokoju -niepokój. To, że miejscem igrzysk jest Pekin obudziło świat polityki. Przebudzenie jest późne i głośne. Podziwiałem w programie telewizyjnym tyczkarkę Monikę Pyrek. Dawała sobie radę z dziennikarzami. Oni chcieli na niej wymóc deklarację, że nie ma ochoty jechać, a jeśli już pojedzie, to wykona  TAM publiczny gest dezaprobaty. Tyczkarka składnie wyrażała inną opinię. Że nie sportowcy wybierają miejsce igrzysk, ich się nie pyta, na co mają ochotę, na co- nie. Dalej- wykładała, że dla sportowca start olimpijski to ukoronowanie marzeń, a wiedzie do tego bardzo ciężka i długa praca; więc- nie należy mu tej szansy odbierać. A także namawiać do czegoś, co może mieć skutki dyscyplinarne. Niejako na marginesie: właśnie wyrzucono z mistrzostw pływackich jednego z europejskich tuzów- za publiczny gest pewnie w pełni szczery, ale uznany za naruszenie normy apolityczności… Chyba padło też z ust mistrzyni przypomnienie, że nasz sport kiedyś dotknęły już skutki decyzji jakby trochę przez redaktorów teraz podpowiadanej. Bojkot Los Angeles- 1984) wyszedł  bokiem. Sportowcom, sportowi, krajowi… Taktownie nie przypomniała zawodniczka, że dziś sport na takim poziomie to zawód. Materialny sposób na życie.Że jedną z korzyści ewentualnego medalu olimpijskiego jest prawo do emerytury- pensji, gdy medalista skończy 35 lat… Redaktorzy i politycy materialnie nic nie ryzykują, mistrz sportu- owszem…  Mnie mistrzyni tyczki przekonała. Racjonalizmem i prostotą wywodu.Nic z propagandy, wszystko z serca i rozumu. Gdy głos zabiera ( a zabiera i wyjaśnia) szef PKOl, Piotr Nurowski, to wprawdzie mieni się wolontariuszem, wiem, że mam do czynienia z doświadczonym politykiem, od lat w pewnym sensie zawodowym. Też dobrze, że przypomina- co wolno, a czego nie należy; jakie formy może mieć demonstracja pozasportowych przekonań. Że można –dla przykładu – nie wziąć udziału w defiladzie otwarcia… Reszta zachowań jest skodyfikowana i podlega ceremoniałowi. Takiemu samemu dla wszystkich…Podchodziłem do tematu w blogu ( łatwo sprawdzić), gdy politycy drzemali. Pisałem i podtrzymuję, że sport i ruch olimpijski za często – w imię głoszonej apolityczności- bywają wpychane w … orbitę wielkiej polityki. A ze sportowców robi się narzędzia. Ciekawe, równocześnie łatwo się zapomina, że ruch olimpijski ( i sportowcy) sam z siebie- starał się budować mosty. Że wyprzedzał polityków. Przypomnieć? Były dwa, „konkurencyjne” państwa niemieckie? Były. A był też czas, że w igrzyskach brała udział wspólnie sformowana jedna reprezentacja. Jeśli pojawiały się sytuacje, że flaga narodowa, hymn mogły nieść zadrażnienia- do dyspozycji stawały flaga i hymn olimpijski. Dalej- wcale nie tak dużo brakowało, by dwa państwa koreańskie firmowały jedne igrzyska… Dalej- ceremoniał. Żeby ograniczyć ciągoty, głowy państw mogą wygłaszać tylko standardową formułkę – zero możliwości dla deklaracji politycznych… A że i tak polityka jest? Była, jest i będzie. Miała rację panna Pyrek, gdy przypominała, że nie tacy jak ona wybierają miejsce igrzysk. Fakt. Dodam, że w tak feudalnym towarzystwie, jakim jednak jest wciąż MKOl, nie tylko życzliwość i zimna sympatia – większa do jednych, mniejsza do drugich dają potrzebne głosy. Są jeszcze inne kryteria. Obiektywne- jakiemu kontynentowi powinien przypaść „ z kolejki” zaszczyt? 1988 – Azja ( Seul), 1992 – Europa ( Barcelona), 1996- USA ( choć miał być wyjątek- na stulecie igrzyska miały wrócić do kolebki, do Aten; ale wygrała coca-cola, czyli komercja- z Atlantą), potem Australia ( Sydney- 2000), Europa ( Ateny-2004), i znów kolej na Azję. A w niej Chiny, jako kandydat najmocniejszy już w chwili zgłoszenia chęci. Drugi motyw znajdę w… zobowiązaniach do rewanżu. Mało kto, spoza fachowców pamięta, że ChRL w pewnym sensie uratowała Igrzyska 1984 w Los Angeles. Bo wobec bojkotu ze strony tzw. obozu, Chiny ( i Rumunia) zdecydowały się na start. Chińczycy błysnęli nie tylko udziałem, także medalami – w ciężarach np. czterema złotymi i dwoma srebrnymi…Czyż to nie miało też echa, gdy przyszło głosować po latach? Może nie, może tak… Ciekawe jednak, że gdy „sport” wybierał, „polityka” siedziała cicho. Za to teraz część tego światka chce ze sportu zrobić swoje narzędzie.  Coś mi się jednak wydaje, że jednak świat wiele się nauczył. Jakby zaczynała wygrywać opcja: sport niech robi swoje, a polityka swój rachunek odważnie wystawi, a demonstracyjnie może nawet zaświecić nieobecnością…Każdy ma czynić swoje posłannictwo i swoją powinność.  I tak może, przynajmniej przejściowo dojdziemy do teoretycznej zgodności słów z faktami: że sport olimpijski jest zjawiskiem... sportowym. 