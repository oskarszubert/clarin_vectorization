ECHA WYDARZEŃ: Będę bezlitośnie szczery: Gdybym telewizora nie kupił za własną krwawicę- byłby go wyrzucił za okno. Gdybym miał wypowiedzieć się o Polsacie- mówiłbym brzydkimi słowy. Gdybym miał opiniować misyjną TVP - to bym... Nie powiem głośno by m.in. panu Włodkowi Sz. przekrości nie robić...  Czego Barnaba chce od telewizora? Że nie miał w nim szansy zobaczyć na żywo meczu siatkarzy z mistrzostw świata. W programie dostępnym każdemu śmiertelnikowi. Pod każdą strzechą z telewizorem... Czemu gromy rzuca na Polsat?  Bo ten najpierw przyzwyczaja nas, w swym sztandarowym i powszechnie odbieranym programie do siatkówki, a gdy nasi grają mecz- być może - najważniejszy, zostawia nas z ręką w ...; no- wiadomo gdzie. Jak inaczej określić dezercję do niszowego Polsatu- Sport? Bo serial wygrywa nawet z największym sportem. Jak tzw. modnie celebryta często w portalach bije na głowę prawdziwego mistrza, choć drugi potrafi jak mało kto, a pierwszy albo się dobrze urodził, albo ma kolorową fryzurę i coś w uchu oraz w nosie, albo ma zostać ojcem, matką, żoną i mężem „ z odzysku" - a wolnych chwilach umie pobrylować...  A czemu się czepiam „misyjnej"? Bo wydawało mi się zawsze, że mistrzostwa świata w sporcie olimpijskim TAM trzeba się starać pokazywać. Bez oporów, w ramach poczucia obowiązku...  Zostałem skazany na to, co sport ciut wykoślawia- na kibicowanie żonglerce cyferkami ( chwała portalom, że choć tę drogę dla nas przetarła), a obraz wypadało sobie dopowiadać. Kalkulator nie kłamie, ale pędzla nie zastąpi...   Cyferki informują o przegranej i sugerują, że tym razem obraz malowano mniej pięknymi kolorami niż poprzednie. Jeśli bowiem Brazylia wygrywa 3: 0, cały czas ( cyferki mówiły), to znaczy, że musiała grać koncertowo, a nasi mieli ów słabszy mecz, który się ponoć zawsze zdarza drużynie w turniejowym graniu. Ale przecież, co mistrz świata, to mistrz świata, już w przedstartowych, teoretycznych jeszcze rozważaniach jednak oczko wyżej niż pretendent. Dał mistrz lekcję, ale- gramy dalej. Ściślej- ONI grają. I pewnie będzie ich niosła pewność klasy z poprzednich spotkań pomnożona o sportową złość, że z Brazylią się nie udało... I nie biadolmy, że system do luftu ( choć taki jest, ale przecież reguł się podczas turnieju nie zmieni), lecz nie uciekajmy od nastroju uznania oraz jakiejś porcji optymizmu. 