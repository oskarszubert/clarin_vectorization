ECHA WYDARZEŃ: Proszę mi nie mieć za złe, ale - zachwycę się Mają Włoszczowską, a nie będę dzielił zachwytów nad piłkarzami, którzy nareszcie... nie przegrali.  Pani Maja, dzielna kolarka górska, do tego jeszcze urodziwa i mądra dama została mistrzynią świata. Do już bogatej kolekcji przewag dorzuciła kolejny diamencik. Szybka, dzielna, wytrzymała, ambitna; wciąż głodna sukcesów. Brak zachwytu byłby zaprzeczeniem sprawiedliwości, prawda? A piłkarze? Zremisowali z Ukrainą ( mimo atutu swojego boiska), wreszcie strzelili gola. Mogli ponoć wygrać, jako że remis padł na finiszu, ale - nie wygrali, zremisowali. Że jaskółka nowego po bardzo złej serii? Może, ale jeden remis wiosny nie czyni. Gołym okiem widzę, że wciąż obowiązuje okres „szukania budulca", do „budowania" jakby jeszcze daleko. A czas ucieka, i kiedyś próby oraz eksperymenty muszą ustąpić- porządnej pracy z ustabilizowaną grupą. Jak- przypomnę oczywistość- pan Kazimierz Górski kiedyś, długo i cierpliwie budował swój zespół. Trochę podobnie do tego, jak Janusz Wójcik przygotowywał ostatnią medalową drużynę olimpijską... Od Sasa- do lasa, dobre na początek, ale jak długo można być w fazie startu?   Ponieważ do tego na innych planach reprezentacyjnych akurat jeszcze zdarzyła się seria przegranych- z komplementowaniem pozwolę sobie poczekać. Jak długo? Wszystko w rękach, nogach i głowach piłkarzy ( wiele jeszcze w tezach zgłaszanych przez interpretatorów), a tylekroć podlegliśmy nastrojowi zawodu, że dmuchanie na zimne długo jeszcze nie będzie defensywą, lecz głosem rozsądku...  Zachwycę się jeszcze oczywistością, czyli- siłą internetu. Ostatnio zebrało się kilka powodów. Najpierw drogą internetową znalazły się i odezwały dwie moje koleżanki sprzed lat..., no, już nie powiem ilu, bo przecież damy wieku nie mają... „Znalazły mnie" za sprawą blogu i publikacji w kilku portalach. Historia dzięki temu jakoś zatoczyło koło, bo zaczęliśmy sobie wspólnie przypominać, co niby dawno zapomniane, a pamięci warte. Często- wdzięcznej... Dalszy krok wykonałem za sprawą Randdala. W komentarzu do wpisu - z apelem do TV, by poszukała w archiwach zapisów występów dawnych mistrzów ringu- przysłał mi adres internetowy. A tam kompletny zapis finału olimpijskiego ( Rzym 1960) pojedynku Zbigniewa Pietrzykowskiego z Cassiusem Clayem, który wkrótce na wiele lat zawojował boks zawodowy. Ruszyłem tropem i... zobaczyłem film z hali Gwardii. Jak Pietrzykowski nokautuje wielkiego Pappa. Wielkiego- trzy olimpijskie złota; i na dodatek dwa mistrzostwa Europy! Świetna walka, dziś też byłaby ozdobą każdego bokserskiego wieczoru. I ta wspaniała widownia. Przebitka na lożę prasową tamtych czasów. Zbliżenie pana Kazimierza Gryżewskiego, jednego z tuzów dziennikarstwa sportowego  międzywojnia. Zawsze wytworny, „pod muszką", z parasolem. Zostawił w prasie wielu wychowanków, bo był młodym życzliwy. Spisał też w książkach pamiętniki Jadwigi Jędrzejowskiej ( dla młodszych- pierwsza międzynarodowa gwiazda tenisa, z Polski); Janusza Kusocińskiego, Feliksa Stamma... Gdyby nie te książki, wiedza o sportu latach dawnych bylaby jakaś kulawa...  Przypomniało mi się, że Zbyszek skarżył mi się kiedyś, że nie ma filmów ze swoich wielkich walk. Wieść o randdalowym odkryciu natychmiast posłałem do Bielska- Białej i po dwóch godzinach odebrałem słowa radości i podziękowania. Drugie- nie Barnabie należne...  Dalej szedłem po Internecie tym tropem. Głęboki jest nie tylko ślad bokserski, lecz inne sporty to już temat na kolejną okazję, tu zostaję przy ringowym impulsie. Dużo o wielkim Feliksie Stammie. Jak pięknie boksuje Leszek Drogosz z Jengibarianem! Jak Jerzy Kulej wyrąbuje drugie złoto olimpijskie...! Skrzecz ze Stevensonem, Tomczyk... i tak dalej i tak dalej. Kto zechce- sam wybierze i obejrzy- brama do internetu otwarta!  Barnaba już- za sprawą Randdala- znalazł „zajęcie" na wiele godzin... I pozwala sobie już wygłosić tezę- na kanwie obejrzanych zapisów- że wprawdzie to dokonania innych już pokoleń, to i dzisiejsze znajdzie tam wartościowe wzory. Co prawdziwie dobre- jakoś się nie starzeje... 