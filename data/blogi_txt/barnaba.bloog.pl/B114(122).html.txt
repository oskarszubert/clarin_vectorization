ECHA WYDARZEŃ: Piłkarze podobno wzięli się za „ładowanie akumulatorów”, ale temat został. Niech nosi tytuł „ZIBI”, czyli- Zbigniew Boniek na starcie prezesowania w PZPN.   Swoje wiem, i swoje nadzieje mam, ale lubię też poczytać i posłuchać, co sądzą inni.  Facebook, a tam m.in. młodsza koleżanka po zawodzie, pani Urszula Rzepczak. Pracuje we Włoszech, więc patrzy zarazem z bliska i z oddali.  I widzi piłkę nie, jako pępek świata, lecz w tzw. szerszym kontekście. Pisze tak: „Boniek - Montim w polskiej piłce nożnej; czy Monti Bońkiem we włoskiej polityce? - tak przychodzi mi do głowy, kiedy czytam o zmianach w PZPN. O innych sprawach niewiele wiem, ale podoba mi się, ze wreszcie dostrzeżono, że duzi piłkarze wyrastają z małych piłkarzyków.” Ładnie, po kobiecemu wdzięcznie i po dziennikarsku- z pewną przenośnią. Bo p. Boniek to małym piłkarzykiem był, gdy ma koleżanka pewnie chodziła do przedszkola, za to długo był futbolistą świetnym. Który ostatnio przekształcił się w prezesa… Ale jako przenośnia- bardzo fajnie…   Wśród komentatorów znajduję m.in. to: „Zbigniew Foltyniak: Trudno jednak porównywać obu panów; Boniek to gwiazda, od zawsze, Monti chyba jednak człowiek z cienia, który nie ma- chyba- wielkiej charyzmy. A poza tym zaczekajmy jak Boniek dalej będzie rządził. Może mu w pewnej chwili się znudzi, tak jak po pierwszym niepowodzeniu znudziło się bycie selekcjonerem reprezentacji?”  Takie dwa machnięcia pędzlem słowa. Jako dowód, że zainteresowanie prezesem jest wielkie, wychodzi poza PZPN oraz nawet boisko, a nadzieje jawią się też, jako powszechne i żywe. Ja też jestem bardzo zainteresowany. Jako, że- czy się to bardziej podoba, czy mniej- futbol jest wciąż największym teatrem świata i liderem sportu. Nawet, jeśli tytularnie i teoretycznie wciąż króluje sportowi lekka atletyka. Znany satyryczny rysunek wyobrażający faceta z piłką w miejscu głowy nie jest wielką przesadą, więc… Cytuję, zamiast opisywać pana Zbigniewa słowami własnej o nim refleksji. A znam przecież kilku. Świetnego piłkarza, który umiał w meczu mistrzostw świata strzelić trzy gole( Belgom, w Hiszpanii), potem m.in. z Platinim, mnożyć sławę… Pamiętam młodzieńca o rogatym charakterze, uczestnika kilku konfliktowych sytuacji. Bywało, że o bardzo ostrych kantach… Pamiętam opowieści o sportowcu, który umiał własną sławę przeliczyć też na kasę, a z tą tak się obchodzić, że ma wielce zasobną niezależność…  Pamiętam też trenera, któremu we Włoszech nie bardzo wyszło… Pamiętam wice w PZPN, potem zaś szefa reprezentacji, którą zostawił na lodzie, koleżeństwo stawiając pod znakiem zapytania…i tak dalej.  Poza pamięcią zostają jednak też wiara i wiedza, że doświadczenia- lepsze i gorsze wciąż człowieka mogą modelować, jeśli jest w nim duch tworzenia. Pierwsze- eksponując, drugie- eliminując. Z elokwencją, wiedzą o życiu człowiek się przecież nie rodzi.  Języki, których świat używa też się poznaje poza genami i kołyską…   Obraz dnia jawi się obiecująco. Jako- gładka i zrozumiała opowieść prezesa o piłce. Odważne odsłanianie kulis, ale atakowanie nie na oślep. lecz jakby zostawianie atakowanym prawa do obrony. Widzę, że się nie wybronią, bo byli rozrzutni, pazerni i nie najmądrzejsi, ale szansę gry obronnej mają.  Jest też prezes w fazie startowej aktywny. Juz przemodelował kadrowo PZPN, co mnie akurat nie zaskakuje, bo to pierwsze prawo każdego nowego szefa, od premiera poczynając… Ma być sprawniej, niech tylko będzie… Odstąpił od budowania pałacu „na Wilanowie”. „  Lepiej stracić palec, niż całą rękę”… Bo stracić coś przyjdzie, jako że umowy ( niekorzystne) są jednak umowami… Związek chce być bliżej „Narodowego”; nawet, jeśli obok i na swoim… Zapowiedział, że stroje reprezentacji będą przyozdobione jedynie orzełkiem, a dla logo PZPN oraz sponsorskich są inne możliwości… Szykuje się dyskurs o kształcie rozgrywek… Jakby więcej mówi się o pieniądzach płaconych za pracę w zarządzie i dla zarządu…   Nie powiem, ruch w interesie jest. Parę spraw „idzie w dobrą stronę”… jak to się modnie mówi. Ale… dnia przed zachodem słońca sławić nie będę. Poczekam, Czy prezes narzucone tempo tym razem wytrzyma…? I zostanie przy stylu startowym? I , gdy przyjdą pierwsze sumowania powiemy, że zalety wzięły tym razem górę nad … gorącym temperamentem. Bo został, ale w ryzach rozsądku. 