ECHA WYDARZEŃ: Nie wiem skąd się to wzięło, ale poprzedni wpis miał niebywałą liczbą gości ( w tysiące!) i komentarzy. Zaskakujące, jak na tzw. blog niszowy ( nie polityka, nie amory, nie o celebrytach- kto teraz z kim, kto w ciąży, która bez stanika, w jakim aucie i w jakich butach, kto się upił, a kto tylko zmienił damę itd.), bo tylko sportowy. No, czasem z jakimś może tematem towarzyszącym, ale w tle...   Ale już wiem, że wyż to pewnie skutek trącenia kilkoma zdaniami o piłkę. Że jest nasza reprezentacja właśnie na 69 miejscu w rankingu FIFA. Że to bardzo, bardzo daleko. I że bardzo nam kibicom smutno, iż grają tak szmatławo- a gadają o sobie tak głośno i niezmiennie w tonie samochwalstwa... Wielki jednak musi być niż kibicowskich nastrojów, jeśli komentują tak krytycznie! Kibic zazwyczaj bywa wyrozumiały- dobre za długo pamięta, a złe za szybko puszcza w niepamięć, a tu wytrysk pesymizmu. Nawet skojarzenia „69" z „Kamasutrą" stosowane w komentarzach, jako żart gorzki, żeby już kopiąco-leżących bardziej nie kopać...   Wiem- trafi się wreszcie kiedyś jeden dobry mecz, z golami strzelonymi, nie- traconymi, i nastrój będzie dobry. Na trybunach, jak drzewiej „ Leo, Leo, Leo..." może być „Franc- Franc- Franc".... Bo taka w nas tęsknota za sukcesami, że łatwo nawet sacharynę za cukier najwyższej jakości bierzemy, a margarynę za prawdziwe masełko. Ale dziś nastrój nie jest radosnym - czy PZPN i różni pezetpenopodobni to rozumieją? Czy nie widzą, że pakowanie marnego towaru w imponujące złotka EURO 2012 może zostawić wprawdzie nowoczesne stadiony i inne dobra materialne, ale  samo przez się- i bez wysiłku PZPN- nie ukształtuje świetnej drużyny. Ani jej nie zastąpi!  Jedno mnie tylko w części komentarzy złości. W ogóle to grzech internetowy. Za często- grzech główny...  Że gdy anonimowo- to tak często wulgarnie. Nie pikantnie, aluzyjnie, lecz wulgarnie. Nie prosto z mostu, lecz, jak... za stodołą...  Barnaba też umie zakląć jak szewc, ale to nie znaczy, że wulgarność przyjmie za normę. Będzie taką stosował, a u innych zaakceptuje. Nie ma mowy! Nawiasem- skąd ten szewc w powiedzeniu? Znałem kilku- wzorce grzeczności... I dlatego pięknie proszę- niech będzie bardzo ostro, polemicznie, krytycznie, byle nie odrzucało formą.  Mam w tej mierze w głowie obrazek z dawnej przeszłości. W budynku, w którym mieściła się redakcja była też knajpka. „Aleksandrówka" jej było na imię. Co za specjały... Wśród stałych gości bywali panowie wożący węgiel z bocznicy kolejowej. Wpadali, jedli, wypijali, co swoje. Na koniec- duża kawa plus tzw., peperment. Nie bardzo może im smakowało, ale taka była „moda czasu", a oni chcieli się w nią wpisać. Żeby było kulturalnie! W słowie bywalców też to obowiązywało. Kiedyś - a wpadaliśmy od czasu do czasu ( do tego ze starszym kolegą, bardzo wówczas popularnym za sprawą telewizji i misia, z którym występował) zdarzyło się złamanie reguł. Wpadli jacyś „nowi" i koniecznie chcieli się bić, używając przy tym określenia zupełnie innego. W pewnej chwili między nimi a nami stanęło kilku od węgla, a najstarszy wygłosił do awanturnika taką oto przemowę: „ Wyjdźcie sobie na dwór i tam mu przy....l pan łaskawie, ale tu mnie, ani panu redaktorowi wódki i kawy okciem nie rozlewaj....". I świat mógł się potoczyć dalej. Kulturalnie...  Przepraszam za wtręt. Pamięć winna. A piłka? Mnie też wkurzam, co się w niej, i z nią dzieje. A tu jeszcze teraz czytam, że glosowanie nad „ naszym" EURO ma jakiś związek z korupcją. Że ktoś wziął za serdeczność, okrągłą- jak mówią- sumkę... No, ale żeby ktoś wziął- musi być ten, który ma, co dać oraz ową sumkę przekaże... Będę złośliwie szczery- nie bardzo widzę w naszym światku futbolowym chętnych do dawania innym... 