ECHA WYDARZEŃ: Nie udało się awansować Lechowi w Pucharze UEFA. Po remisie w Poznaniu (2: 2) przez pół meczu we Włoszech grał- przeciw Udinese... po włosku. Szybko, agresywnie, zawsze blisko rywala. Faworyt-gospodarz był zaskoczony. I chyba mógł być zaskoczony bardziej niż 0:1.    Każdy wysiłek ma jednak swoją cenę. Po przerwie po włosku zagrali gospodarze, w ich wcześniejszej sytuacji znalazł się Lech. Sił nie starczyło na atak, ledwie na chwilami rozpaczliwą obronę. Nasz lider przegrał 1:2. Żal, ale wstydu nie było...To  obiecująca drużyna. Bardzo "chce grać"...   Wedle tego, co mówi prezes PZPN, Grzegorz Lato dogadał się z trenerem Leo Beenhakkerem. Kolejność nazwisk nie bez znaczenia- pracodawca przed pracownikiem. W sytuacji, gdy trener miał podjąć dodatkowe zadania, wbrew stanowisku prezesa. Było jasne, że się muszą dogadać. Obaj są znakomicie opłacanymi funkcjonariuszami i zazwyczaj wtedy wspólnota interesów w końcu wygrywa z waśniami.   Holender ma cały czas i wszystkie siły poświęcać reprezentacji Polski- taką przynajmniej konkluzję ogłasza Lato. I dobrze, że jest porozumienie. Byle prawo do optymizmu stało się faktyczne, nie urzędowe.   A po prawdzie, to i tak nastrój zostanie „napisany" przez wydarzenia boiskowe. Będą punkty- będzie spokój ( chyba, że lubiący medialność i barwne określenia trener znów coś chlapnie). Nie będzie punktów- nie będzie spokoju ( i pan Janek da głos, i pan Zbyszek, i internauci lawiną zmienią stanowisko). Dziś pozostaję przy nadziei. Tej także, że szkoleniowiec zrozumiał, że ma piłkę po swojej stronie boiska...  A prezes- że upewnił się, iż jednak ma władzę nad kontestującymi oraz siłę negocjacyjną.  W tej całej „sprzeczce" ( dawno nie byłem tak delikatny) zaniepokoiły mnie jeszcze detale. Oto na „Interii" właśnie wyczytałem, że kontrakt zawarty przez PZPN z trenerem najbardziej konkretny... jest w sumie. Najpierw ponoć 60 tysięcy, teraz 70 euro(?) miesięcznie! Rejestru szczegółowych obowiązków i przywilejów, określenia czasu pracy; zobowiązania do nie podejmowania zadań „dla konkurencji"- nie ma.     Aż się wierzyć nie chce! Czyżby? Taka amatorszczyzna w światku mającym się za idealnie profesjonalny? Warto sprawdzić, Choćby dla sprostania zasadzie uczenia się także na błędach... A swoją drogą- to fajnie być znanym trenerem w dzisiejszej piłce; można dostatnio pożyć. Aż żal, że się kiedyś człowiek nie zaczął „uczyć na trenera..." Nawet gorszego od tych głośnych i sławnych. Taka kasa... Niech by była w złotówkach, nie w euro... 