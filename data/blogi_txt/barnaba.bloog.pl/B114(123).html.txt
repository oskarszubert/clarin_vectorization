ECHA WYDARZEŃ: Milczenie, jak na mnie- długie, co nie znaczy, że wydarzeń brak. Katar, kaszel osłabiły wolę i myśl twórczą. Ale poczucie obowiązku musi się w końcu przebić…   X W nocy, przeglądając FB zobaczyłem, że fan muzycznego świata i wielki w tej mierze fachowiec, Jacek Żmichowski przypomniał, że wieczorem będzie benefis Bernarda Ładysza. Starszym- za p. Jackiem –przypomnę, a młodszych poinformuję: „Bernard Ładysz (1922) - śpiewak operowy i aktor, jeden z najwybitniejszych basów na świecie. Gigant. Sierżant Armii Krajowej, uczestnik akcji "Burza" na Wileńszczyźnie, zesłaniec syberyjski. Kawaler Krzyża Komandorskiego z Gwiazdą Orderu Odrodzenia Polski i Złotego Medalu "Zasłużony Kulturze Gloria Artis". Doktor Honoris Causa Akademii Muzycznej im. Fryderyka Chopina…”.   Piękny wiek, wspaniały głos, wielobarwne życie. Posłuchałem sobie ładyszowego wydania „ Więc pijmy wino, szwoleżerowie”, sławiąc, że kilka wykonań Mistrza zachomikowałem na FB. I przypomniałem sobie więź Pana B. Ł. z ruchem olimpijskim. Jego wspaniała wokaliza przyozdabiała „Ekecherię” Krzysztofa Pendereckiego, dzieło zamówione na monachijskie Igrzyska 1972 i wykonane podczas otwarcia…   X Pływak Rafał Kawęcki (21 lat) został mistrzem świata w pływaniu grzbietem, a wcześniej – mistrzem Europy. W pobitym polu zostawił światowe sławy, więc sam jest teraz sławą. Basen krótki, 25-metrowy, „nieolimpijski”, ale tytuł jest tytułem, zaś pokonani- pokonanymi. Ładnie się młodzian cieszył, zachowaniem też zrobił na mnie dobre wrażenie. Z nadzieją czekam na dalsze punkty kariery…   X Zabrzański Górnik przehandlował - za granicę -wschodzącą gwiazdkę futbolu ( 18-latek!), Arkadiusza Milika. Prezes klubu mówi, że to konieczność, bo Górnik w finansowych tarapatach. A ja się średnio raduję. I znów staję w opozycji do Jana Tomaszewskiego, który głosi, że fajnie jest, bo TAM, w porządnym treningu talent dojrzeje szybciej i kwiat piękniej się rozwinie… A ja bym jednak chciał, by z pąków kwiaty to się najpierw pojawiały w rodzimych klubach! Jeśli nie- to na wieki wieków zostaniemy przy zgrzebnej klubowej piłce, wobec zachwytów nad klubami zagranicznymi… I jeszcze jedno- kilkumilionowe- w euro- sumy transferu młodzianka na kolana mnie nie rzucają, jak kilku komentatorów. Raczej myślę sobie, iż światowy futbol zwariował, że takimi sumami obraca w transferach oraz umowach.   Jest dziś sport i jest „nadsport” –piłka nożna. Z FIFA , UEFA i PZPN- włącznie. Kibicuję, bo lubię tę grę, ale cos mi się wydaje, że nastał ( w świecie, i u nas) czas nadrywania więzi z… normalnością. Jeszcze „fizjologia”, czy już „patologia”?   X Panna Justysia Kowalczyk wysforowała się na czoło stawki Pucharu Świata. Wróciły- uśmiech i pewność siebie. Ale jest też- bardziej w obozie p. Justyny niż wśród komentatorów kochających przemieszczanie się od ściany do ściany- mocne przekonanie, że ”zabawa” jest w fazie wstępnej. Gdy nasza arcymistrzyni plastron liderki przejmowała- największa rywalka pozycji nie broniła, pauzowała…  X Kasa państwa będzie teraz musiała dorzucić ponad 20 milionów do utrzymania „Narodowego”. Kolejne tezy, zapominając o wcześniejszych programach i obiecankach głoszą, że dopiero rok 2015 zrównoważy wydatki i wpływy. Są koncepcje „po”, „przed”- były mrzonki. Autorzy siedzą cicho, kto akceptował taki model – też. A  - przepraszam za nietaktowne pytanie:  Nie było uwag w  czasie projektowania, wznoszenia i  programowania?. Ja pamiętam, że były. Potraktowane nie jako pożyteczny wkład, lecz jako krytykanctwo. Do odrzucenia. Oportunistycznie...  Pani minister właśnie wygłosiła taką kwestię oraz teorię, wklejam: „ Stadion Narodowy musi być naszą narodową dumą, musi być obiektem, który będzie symbolem Polski sportowej, ale nie tylko – komentowała Joanna Mucha, minister sportu. – Musi być obiektem, z którym będą łączyły się dobre wrażenia i poczuciem, że tętni życie i dzieją się tu rzeczy istotne – dodała.”   Trzy razy przeczytałem i powiem, że wiatru odnowy nie poczułem… Raczej łatwe usankcjonowanie tego, że podatnik jest po to, by dopłacać; i cieszyć się, że mu taką szansę dano… I jeśli tak będziemy pojmować „symbol Polski sportowej”, to żegnajmy się z medalami oraz rekordami. Że to tylko słowa, tak sobie wypowiedziane? Przecież mówią, że czasem słowo wróblem wyleci, a wróci stadem wielkich ptaszysk… Ośmielam się sugerować pani minister, by prawdę tak opisaną przez praprzodków pamiętała; i może- stosowała… Dla dobra sportu oraz społecznej opinii o administracji... 