ECHA WYDARZEŃ: Aż korci, żeby mówić o swoim udziale, ale jednak nie zgrzeszę zarozumiałością. Głosząc, że to właśnie dzięki mnie p. Mirosław Przedpełski, prezes siatkarzy wydał oświadczenie. Znalazłem je w poczcie- od red. Eugeniusza Andrejuka ( poznałem go, gdy pracował w PAP, potem chyba było „ Życie Warszawy”, teraz jakby rzecznikował PZPS) ); oświadczenie jest też na stronie Związku.   Fakt- pisałem o sprawie w felietonie, na gościnnych elektronicznych łamach "Studia Opinii". Pisałem w blogu, na Wirtualnej. Ale nie uwierzę bym miał jakieś zasługi. Pewnie, com ja sygnalizował w „Podwójnej krótkiej”, inni mieli szansę zaprezentować głośniej i dobitniej. Ale opisana reakcja sugeruje, że i ten głosik w zgodnym chórze został dosłyszany. Ponieważ zaś nauczono mnie kiedyś, że, jeśli jakaś publikacja miała echo- należy to przynajmniej odnotować, wracam na kilka zdań do sprawy.    Dotyczyła- przypominam- krytycznej wypowiedzi Prezesa o świetnym siatkarzu- Mariuszu Wlazłym. Z grubsza, że as siatkówki woli intratne granie w klubie niż zaszczytne, w reprezentacji. Pan Mariusz publicznym listem odpowiedział. Głosząc, że reprezentację zawsze kochał oraz wielbi nadal, ale Związkowi ma dużo za złe. Za brak zainteresowania losami, gdy zdrowie zaszwankowało, i w ogóle za traktowanie zawodników nie, jak na to zasługują.   Ośmieliłem się wtrącić trzy grosze w formie rady, by takie sprawy po pierwsze omawiano nie via media, ale w cztery oczy. Patrząc prosto w oczy adwersarza.   Teraz znów- metodą oświadczenia- zabrał Pan Prezes. Zanim w puencie życzył Panu Mariuszowi „ wszystkiego najlepszego”, opisał jakim ojcem dla siatkarzy jest Związek. Informacje są ciekawe. Przytaczam w skrócie:   X PZPS od 2005 roku stosuje pakiet ubezpieczeń sportowców. W grę wchodzi leczenie, rehabilitacja, trwała lub czasowa niezdolność do grania itd. 120 osób skorzystało z wypłat; kadry w siatkówce liczą 180 osób, wszystkie są ubezpieczone.   X „Związek zapewnia członkom kadr narodowych pełną opiekę medyczną i rehabilitacyjną. Z zawodniczkami i zawodnikami współpracują najwyższej klasy specjaliści m.in. czternastu lekarzy. Wykorzystywane są najnowsze trendy ze światowej medycyny sportowej, odbywają się konsultacje z uznanymi zagranicznymi fachowcami.”   X (…) „Kadrowiczki i kadrowicze otrzymują w sezonie minimum czternaście kompletów treningowych oraz minimum 6 kompletów meczowych.”   I tak dalej, i tak dalej. Jakby na marginesie listu Wlazłego, ale bez odpowiedzi na konkretne zarzuty postawione w tej korespondencji. I nie wiemy – bujał siatkarz, czy miał tzw. swoje racjei. Albo że rozgoryczenie np. kryzysem sportowym i prezesowską krytyką przezeń przemówiło… W każdym razie, jak w porzekadle- w stół uderzono, nożyce podskoczyły i dały głos. Fakt reakcji trzeba cenić. Co jednak w niczym nie osłabia wcześniejszego apelu, by więcej sportowych spraw trudnych najpierw starać się rozwiązać patrząc sobie głęboko w oczy, z udziałem samorządu zawodniczego ( jest jeszcze taki?), a nie z miejsca wyciągać przed kurtynę. A wieść, że związek to tata sprawiedliwy, troskliwy i dający sobą dobry przykład przyjmuję za zobowiązanie. Że rzeczywiście tak jest, było oraz zawsze będzie… Także, że wśród przekonanych faktami znajdzie się - z przekonaniem-  pan Mariusz Wlazły… 