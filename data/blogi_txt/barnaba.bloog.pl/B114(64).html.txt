ECHA WYDARZEŃ: Coś mnie jednak ta sportowa formuła blogu uwiera. Jak gorset! Pewnie trzeba będzie założyć jeszcze jeden blog- o życiu. Tyle się przecież dzieje, że dystansu nie daje się utrzymać. Tak się napięła cięciwa łuku, złożona z tzw. propagandy sukcesu i tym, co kiedyś uprawiał arcymistrz Sefton Delmer.  Pierwszego- propagandy sukcesu- nie tłumaczę, bo wciąż większość tych, którzy blogują i komentują dobrze wie, o co chodzi. Nawet, jeśli się od tego odżegnują, to jednak w tym klimacie wzrastali, i niech nie udają. Tłumacząc mi, że jest mojej osobie nie tylko dobrze, ale jeszcze dużo lepiej niż dobrze. Ani, że podwyżki cen będą takie, że nie tylko portfel, ale też oko nie zauważą. Jak w czasach, gdy podwyżkę zwano regulacją, a ponieważ staniały szyny i lokomotywy, to w bilansie z chlebkiem, mięsem itp. i to dawało korzystną średnią... A co ma do nastroju Delmer? Ano, to, że mistrz „ czarnej propagandy" ma naśladowców wśród części polityków i „polityków". Z tym, że w czasach wojennych niebywałe pomysły Delmera miały pomóc chytrością i „sposobem" pokonać prawdziwego nieprzyjaciela. Dziś w grę wchodzą nie takie zwycięstwa, lecz- utrzymanie się przy władzy, w kolejce do kasy ( kolokwialnie- przy żłobie, albo przynajmniej przy przywilejach), zdobycie władzy itp. I takie to przyczyny, a nie tzw. ideowe, widzę, gdy czytam, że historyk będzie mnie nauczał historii „przy, i z ramienia kolejnej formacji", a wieczny chętny do prezesury PZPN, „walczył" publicznym słowem o interes kolejnego politycznego szefa... Ale to ilustracje- detale, zjawisko widzę ostrzej... Także, jako ukochanie napuszczania jednych rodaków na drugich; w imię celów- jak wyżej. Czyli- przyjdzie jednak poblogować. Choćby dla wewnętrznej higieny psychicznej... Samowentyl.  X Tu wracam do sportu. Najpierw w nawiązaniu do tego, co wyżej. Nie będzie kawałka obiecanej na EURO 2012 autostrady, więc... wiceminister wykazał poczucie humoru oraz honoru i podjął, przegraną w zakładzie, długą wyprawę rowerową. Media dzielnie towarzyszą, prawie klaszczą, a nie chcą jakoś zapytać, czy ten, kto zadanie podjął- a nie wykonał, nadal będzie wiceministrem? Wystarcza pokuta na rowerze?  To, ja się pytam- jeśli w czymś nawalimy, gdy goście zjadą na EURO ( damy radę- wciąż jestem pewien, ale podmuchajmy sobie na zimne), to czy dwaj kolejni premierzy w towarzystwie kolejnych ministrów sportu oraz prezesów PZPN np. wspólnym wyścigiem rowerowym dadzą nam i gościom satysfakcję? I czy to rodakom wystarczy?  A jeśli Smuda nie przygotuje dobrej reprezentacji- to, co Lato z Engelem. Piechniczkiem, wciąż jeszcze z Listkiewiczem i spółką mają publicznie wykonać, by się wypłacić z zaciągniętego wobec społeczeństwa długu? Absurdalne? Tak- bo rozminięcia się z obietnicami czymś zastępczym się nie wyrówna. Z ministerialnej pokuty ani pół metra nowej jezdni nie przybyło... X Pan Blatter, szef FIFA ponoć ogłosił, że ma dość takiego sędziowania i piłkarskie mistrzostwa świata będą prowadzili sędziowie zawodowi a nie „amatorzy", jak obecnie. Cudzysłów, dlatego, że owo amatorstwo to przecież śmiech na sali. Z dawna wielka grupa ludzi-arbitrów żyje z piłki. Po pierwsze- z piłki. Nawet, jeśli w rubryce „zawód" ma jeszcze napisane, że policjant, albo piekarz... Drzewiej piłkarz „amator" też miał podobny wpis, w zależności od kasy, z której brał pobory. Czasem udawał nadsztygara... I nie uwierzę Blatterowi, że na poziomie międzynarodowym mecze prowadzą teraz sędziowie-amatorzy. Może jeszcze- w tzw. czynie społecznym, honorowo? Za wikt i opierunek? A na szczeblach rozgrywek krajowych, to sędziowanie „sobotnio-niedzielnie" dopisuje się do zawodu, czy ewentualnie teoretycznie uprawiany zawód do ... piłki? Z materiałów wrocławskiej prokuratury płyną odpowiednie podejrzenia i pytania.  X Przyjaciel przysłał mi link do ponad 8-minutowego filmu z awantury na stadionie „Zawiszy". Obrazy mówią więcej niż najostrzejsze słowa. To przerażające. Gdy się widzi, i gdy się słyszy.  Że to z piłką, ze sportem ma tylko tyle wspólnego, iż wydarzenie sportowe wyznacza miejsce i czas „zbiórki". Nie chodzi ani o zwycięstwa, ani o emocje związane z graniem, ani nie o gole. Po prostu: „ jest mecz- jest impreza"... Jaka? Proszę sobie obejrzeć na You Tube... Co ja będę Państwu gadał! 