ECHA WYDARZEŃ: Jest pewien kłopot! Będę trochę kontestował, mówiąc o imionach i nazwiskach zasługujących często na złote litery. Tyle zasług sportowych za nimi stoi, a jednak…   Echa – to  głos przeszłości, a piszę dwa dni przed faktem. Gwałt na haśle, ale też pewność, że nic się nie zmieni. Polski Komitet Olimpijski wybierze prezesa, zarząd, komisję rewizyjną. Na 4 lata. I będzie, jak było.  Emocji brak, bo karty zostały dawno rozdane. Najciekawsze będzie … menu lunchu w czasie przerwy… Kandydat na prezesa- jeden, więc nie ma sprawy. Członek MKOl- z urzędu, nie ma sprawy. Związki sportowe członków powyznaczały, przeważnie prezesów- nie ma już emocji, Towarzystwo Olimpijczyków swoich nominowało – jasne, że zabrzęczało medalami… To wszystko jednak nie wybory, lecz przedwyborcze nominacje dokonane w środowiskach. Do prawdziwej elekcji zostało tylko niewiele, bo 11 miejsc, i tylko tam więcej kandydatów niż szans…    Czytam listy przedwyborcze i … znów podkreślam: sami mądrzy i bardzo zasłużeni, prawie nikogo bym nie wykreślił, ale równocześnie… nie będę wyborami nazywał procesu, który w większości rozstrzyga się metodą delegowania i nominowania. Wciąż mam w tyle głowy uwagę, że w takich np. układach medalista konkursu sztuki ( dziś nie ma, ale drzewiej były takie konkursy olimpijskie) nie mógłby z tej tylko racji być we władzach PKOl. Musiałyby go „zgłosić” nie osobiste zasługi, lecz… jakiś związek sportowy. Szef środowiska dziennikarzy sportowych może startować nie jako reprezentant ważnego środowiska, lecz raz udawał „łucznika”, teraz „zapaśnika”… Olimpijczyk –lekkoatleta nie kandyduje z racji zasług i walorów w „swoim sporcie” na bieżni, lecz …z curlingu… Środowisko medyczne, humanistyczne…, jeśli się nie załapało metodą statutową, najwyżej zostanie zaproszone do komisji… Już- po uważaniu.   Przepraszam, ale coś mi tu nie gra. System powoduje, iż dla niektórych miejsca we władzach PKOl są niemal dziedziczne ( tak wielokadencyjne), a odświeżanie kadr w rachubę nie wchodzi. Nawet środowisko olimpijczyków tym grzeszy- wyznacza swoich delegatów tak, jakby ostatnie Igrzyska odbyły się kilkanaście lat temu! Albo- jeszcze dawniej… A gdzie seria medali świeższej daty? Gdzie dowody istnienia nowych pokoleń? Słyszę, że taki jest statut, taka jest Karta Olimpijska, więc… Nie kwestionuję zgodności z zapisami, lecz optuję za zasadą, że ruch olimpijski ma być żywy, żwawy i wielośrodowiskowy. Jako ruch ma przecież swoje lata, lecz równocześnie wciąż ma być na swój sposób elementem powszechnego ruchu młodzieżowego. Przecież areny rywalizacji igrzysk mają niezmiennie przewagę aktorów spośród ludzi młodych… Często bardzo… A że i tak będą dobrze rządzili? W tym też wielu ma wprawę…   Statuty mają pomagać, a nie być gorsetem. Stabilizacja jest wspaniała, pod warunkiem, że nie ogranicza. Dlatego statuty i metody podlegają zmianom. Nic w nich z dogmatu. Pamiętam, jak powstawał statut obecny. W zrębach był próbą sporządzenia tarczy przed politycznym zamachem na samorządność sportu. Ograniczenia pomogły uratować sport przed agresją chętnych „ do przejęcia władzy”, tylko po to by innych odepchnąć od rządzenia…   Tarcza była przydatna. Na szczęście. Dziś takich uwarunkowań już nie ma. I- bardzo dobrze, ale gorset został. Można się otworzyć. Jak drzewiej jednak bywało. Gdy wprawdzie z jednej strony było przez wiele kadencji „harmonizowanie przez monopolizowanie”- bo PKOl-em rządził prezes- szef sportowej administracji, z drugiej jednak – drzwi do współtworzenia były jakby szerzej otwarte dla różnych środowisk. Włącznie z Klubem Olimpijczyka, jako forum dyskusyjnym. Dyskusji lepszej, gorszej, żwawej, czasem wyłącznie afirmującej stanowisko „jedynie słuszne”, ale jednak…   Wiem, co piszę, bo w tym uczestniczyłem. Zarówno z pozycji zachęcanego do pracy w komisjach ( w tym – kluczowej, bo sportowej), jak też stając do wyborów. I proszę nie posądzać piszącego ani o tanią nostalgię, ani o wpychanie się, gdzie go nie proszą. Nic z tych rzeczy! Niech to robią młodsi " po zawodzie"!  To po prostu słowo agitacji za szerzej otwartymi drzwiami. Nie tylko- bo to zachowano- do ceremonialnych spotkań tzw. Rodziny Olimpijskiej… X Dwa zdania z innych dziedzin. Siatkarki-kadetki, 17 –latki zostały mistrzyniami Europy! Cytat: „Nasze dziewczyny wzniosły się na wyżyny swoich umiejętności - powiedział dyrektor Szkoły Mistrzostwa Sportowego Polskiego Związku Piłki Siatkowej w Sosnowcu, Maciej Binkiewicz. W tej placówce, w której wychowanych zostało kilka pokoleń reprezentacji Polski, uczy się dziesięć złotych medalistek mistrzostw Europy kadetek 2013.… Wszystkie dziewczyny są inteligentne, chłonne wiedzy i bardzo dobrze uczą się. Mają szerokie zainteresowania, a przy tym są skromne i grzeczne..” Były waleczne, wygrały… przegrywając finał. Komentarz zbędny- ciepłe spojrzenie na sport szkolny- pożądane…  Urzekł mnie jeden komentarz do wpisów. O piłce. Mogę zdanie nie do końca dzielić, ale Czytelniczkę z Łodzi zacytuję, dla wywołania uśmiechu: „Z naszą piłką jest tak, jak z tym stareńkim dowcipem o domu publicznym. Nie pomoże przestawianie łóżek. Kiedy pensjonariuszki do niczego.” 