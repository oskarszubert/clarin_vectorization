ECHA WYDARZEŃ: Dni mijają, grzmot komplementów nie słabnie. Na adres pana Roberta ( o pięknym nazwisku), który w meczu ze sławnym Realem koncertował na cztery gole. Pilnowany,jak oko w głowie, a jednak...  Każda pochwała- w pełni zasłużona- bo wydarzenie, na „polską produkcję”, rzeczywiście historyczne. W światowych kronikach też będzie zawsze miało wysoką lokatę, choć tam…   Przypomina red. Czesław  Ludwiczek:   „ … Trzeba wiedzieć, że 7 marca 2012 roku Lionel Messi strzelił 5 bramek w meczu Barcelony z Bayerem Leverkusen. Natomiast po 4 gole zdobyło przed Lewandowskim 8 zawodników i są to: Mario Gomez, Lionel Messi, Bafetimbi Gomis, Andrij Szewczenko, Ruud van Nistellrooy, Dado Prso, Simone Inzaghi i Marco van Basten. Informacje przytaczam za francuską „L`Equipe”- to słowa kolegi po zawodzie...   Cytuję redaktora nie po to, by zimną wodą gorące czoła ochłodzić, lecz by radość z niewątpliwie wielkiego wyczynu uzupełnić wiedzą… Ta nigdy, nikomu nie zaszkodzi…  A w relacji tego koncertu do stanu reprezentacji Polski, to… jakby wychodziło na moje. Solista jest, ale porządnej orkiestry wciąż brak. A tzw. bezlitosny egzekutor nie musi być jeszcze konstruktorem… Drużyna niemiecka, gdy była poza konkurencją miała takiego pana M. Mało kto go zauważał w grze, ale on zawsze był tam, skąd dało się strzelić gola… Byle mu dobrze podawać piłkę… W latach 1966-1974 Gerd Mueller rozegrał 62 mecze w reprezentacji, strzelając w nich 68 bramek, co do dziś pozostaje niemieckim rekordem… I tu się zgadzam- problem „obudowania solisty” – „woziwodami”, tacy w kolarstwie służą liderowi był i jest świeży.... Ale, jest klucz do tego zamka? Toż i Smuda i Fornalik nie są straceńcami...  Pan Janek T. znów grzmi na kolegów " po pilce", że tego- co on radzi-  nie robią i w ten sposób sukces indywidualny jest równocześnie dowodem… katastrofalnego upadku rodzimej myśli szkoleniowej…. Jak zawsze- komentatorskie czarne i białe. A trener-  pan Janek, to tę „myśl szkoleniową”, wysiłkiem „przy boisku” rozwinął? Ale, że jest, o czym dumać i co poprawiać- fakt.   Czytam, że czołowa nasza tenisistka tak się obraziła na jedną stację telewizyjną, że powiedziała: nie ma was na moich konferencjach… Na zawsze… Owo „ na zawsze” bardziej mnie wkurzyło niż reakcja w nerwach. Oczywiście można mieć mediom wiele za złe- gdy pytaniami oraz tezami upraszczają, bzdurzą, nie dają głosu skrytykowanej stronie, prowokuję- sam wielokrotnie to wytykałem. Podobnie, jak telewizyjną manierę: do mistrza- per ty, sportowiec-per: panie redaktorze… Ale, żeby tak- „won z boiska”…? A jeśli komentatorzy stacji skorygują swe poglądy? Albo- jeśli profesja okaże się solidarna, ( w co nie uwierzę) i powie: Jak Kuba Panu- tak Pan Kubie? Nie rozwijam, dzielę się wątpliwością… Po co sportowi ta żaba?  Pani Minister spotkała się z kandydatami na zimowych olimpijczyków. Komunikat trochę mnie rozbawił, bo przecież szefowi administracji sportowej za to też płacą, by był blisko… sportowców. Nie od święta,  nie dla „ komunikowania światu”. I nie z wypowiedzią, którą zacytuję: „To był bardzo udany sezon. Widać zdecydowaną poprawę w stosunku do sytuacji w 2009 roku, przed igrzyskami w Vancouver. Mamy dużo więcej miejsc punktowanych, dlatego liczymy, że w Soczi zdobędziemy od 5 do 9 medali, co byłoby potwierdzeniem tezy o lepszej pozycji naszego sportu zimowego. Naszym zadaniem będzie teraz zapewnienie sportowcom jak najlepszych warunków do treningu, tak, aby im niczego nie brakowało „   Zapewnienie  najlepszych warunków jest obowiązkiem, nie najwyższym aktem dobrej woli, po co więc publicznie deklarować?  Ale-trzymam za słowo, czyli za „od 5 do 9 medali”… Bukiet podeślę. Dziś jednak wietrzę, że podpowiadacze nadto odważnie nas w optymizm wpędzają… Za sprawą słów szefowej… To przecież już nie dziennikarska teza- jak moje, lecz urzędowa… … Czytam, że „Narodowy” wciąż ma wiele lóż do wynajęcia, czyli- wciąż nie takie wpływy, na jakie się liczyło. Czytam, że poznański stadion – też nówka, gdzieś grozi zawaleniem, bo czegoś nie dodano, co przy budowaniu dodać miano, by było jak należy… I jakoś – nie czytam, by ktoś komuś twardo zarzuty postawił…     Czekam teraz na rewanżowy mecz z udziałem Pana Roberta. Opieka będzie jeszcze czulsza. A co ON na to? Jak zagrają- solista i orkiestra? 