ECHA WYDARZEŃ: Wiadomo, z kogo się składa władza Polskiego Komitetu Olimpijskiego i kto będzie rządził organizacją przez olimpiadę. Czyli- przez cztery lata.  Szczegóły poznałem za sprawą portalu PKOl, i … nie znalazłem o nich ni słowa we wczesno-niedzielnych wydaniach portali informacyjnych. Nie rozumiem, ale się martwię, że tak jest. Bo to oznacza, że medialny kamerton podaje PT Odbiorcom ton fałszywy… Jeśli ktoś strzeli gola, albo nie wykorzysta „11”- będzie opisany i sfotografowany; jeśli za kogoś chcą płacić miliony euro- trafi na czołówkę; jest sędzia sklopsuje- cała Polska ma się złościć; jeśli powie pan Janek, albo pan Zbyszek- najważniejsze z ważnych- nawet, jeśli treść dyskusyjna… A ważny akt sportu olimpijskiego i zero zainteresowania portali. Nikt nikogo nie obraził, nie podkupił, nie obalił, nie było dopingu, nikt się publicznie nie wygłupił, więc… Dobrze to nie rokuje, a mediom świadectwo wystawia średnie.  Fakt- PKOl też sam sobie trochę winien. Pisałem o tym, więc szczegóły pominę. Zahermetyzował się za bardzo, okopał wygodnym statutem. Dalej- wybory pomieszał z nominacjami, zastosował metodę funkcji tak trwałych, że do dziedziczności blisko; z tworzenia jakby wykluczył polemikę i dyskusję… Ale przecież kieruje, reprezentuje, nagradza, jest dostojny superpałacem, zasobnością i przedsięwzięciami, ma wpływ na stan oraz przygotowanie reprezentacji olimpijskiej. Tej, która albo nam niesie radosne wzruszenia, albo wywołuje grymas zawodu…   Czyli – suma bardzo ważna. A jeśli media takie, to ich wpływ na twarz ruchu olimpijskiego też żaden. I jeśli miałbym „nowemu-staremu” PKOl-owi dziś dawać rady, to także tę, by postarał się znaleźć nowe, lepsze formy komunikacji z Kowalskim i jakoś przyciągnąć go do współpracy. Choćby przez upowszechnienie zainteresowania budowaniem nowoczesnego sportu… Nie ma zaś przecież nowoczesności raz na zawsze danej.  Na czele Pan Andrzej Kraśnicki. Ponownie. Nie gratuluję, bo gratulowanie, gdy w szranki stawał jedynak byłoby obłudą. Ale życzenia składam szczere , serdeczne, gorące i częściowo… wyżej opisane. Działacz wykształcony, doświadczony, z piękną drogą przez sport; zrównoważony… Ma zarząd…. Jaki ma. Wybrano, kogo trzeba plus, kogo wcześniej nominowano. Co nazwisko- to firma i długa droga sportowa… Z przewagą, jak zawsze prezesów- obecnych, byłych, przyszłych raczej nie widzę… Też taka norma oraz tradycja. Ale rządzi nie zarząd ( też tradycja), lecz prezes plus prezydium. Posiedzenia zarządu zazwyczaj dają aprobatę przez głosowanie. Żarliwa dyskusja nie bywa atutem środowisk sportowych. Ale może coś się odmieni? Wtedy i zainteresowanie społeczne może znów będzie bliżej centrum. Czego sportowi, PKOl-owi i sobie życzę… Ciekawe, jak się rozwiną układy partnerskie.  PKOl to w  dużej mierze federacja prezesów.  Kasę związków trzyma ministerstwo. Kasę budżetową i tę „ z totka”… Ile konkurencji, ile współpracy? Dwie orkiestry, czy jedna? Ministerstwo jest bardzo średniej jakości, więc siła przebicia PKOl może wzrosnąć. I powinna. Nawiasem, w ogóle zastanawiam się, czy administracja ma urzeczywistniać sportowe programy przez ministerstwo. Kiedyś byłem zdania, że taka forma podniesie rangę oraz zwiększy możliwości. Dziś ponoć tylko… zwiększyła liczbę etatów administracyjnej czapki. A możliwości? Te – dziś widzę- mniej zależą nie od formuły organizacyjnej, niż od ludzi i programów. Szefowie dawnych „komitetów”, podlegając bezpośrednio premierowi i mający „ w temacie” prawo dyktować, ( jeśli premier był „za”) ministerstwom- zdrowia, edukacji, obrony itd. sportowe to i owo, byli mocniejsi, niż bywa po nich „konstytucyjny”…. Skutki działań kilku kolejnych stawiają przy moim dawnym przekonaniu coraz wyraźniejszy znak zapytania… To zaś może sugerować, że przy PKOl przyjdzie postawić wykrzyknik! Bo przecież układ wcześniej panujący skutkował jednak sknoconym startem olimpijskim w Londynie… Sądzę, że podczas zgromadzania PKOl mówiono, też, że na błędach czas się nauczyć… I – jak to zrobić… Przynudzam? Wiem, że t en temat miłośnika sportu w szczegółach za bardzo nie obchodzi. Ponieważ jednak w skutkach ( będą medale, czy ledwie marzenia o medalach?) - tak, pozwalam sobie ponudzić… A o tym, kto- kogo, kto -z kim, i kto- za ile – przy następnej okazji. 