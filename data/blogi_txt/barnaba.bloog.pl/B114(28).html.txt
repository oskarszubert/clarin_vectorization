ECHA WYDARZEŃ: Sport? Tym razem będzie, ale ledwie w głębokim tle. Na plan pierwszy wypchnę lektury historyczne. To też jakaś pasja, a kilka artykułów i na te tematy wypadło popełnić. Międzywojnie, II Wojna Światowa, jej skutki oraz poglądy... Cytuję za „Polityką: - Jonathan Littell, Amerykanin pochodzenia żydowskiego, piszący po francusku. Nieistotna ekstrawagancja do czasu, kiedy spod jego pióra w 2006 r. wyszła monumentalna powieść „Łaskawe", za którą dostał m.in. nagrodę Goncourtów. (...) Tematem epopei jest II wojna światowa opowiedziana przez oficera SS....   Nazizm w stu warstwach i odsłonach. Ponad 1000 stron. Powieści tak łączącej fakty II Wojny z fabułą, że mniej wytrawny czytelnik może się pogubić szukając granicy między prawdą a fikcją. Forma? Nie mnie oceniać. Może Daniel Koziarski, jako zawodowiec-pisarz powie. Dla mnie- dostojewszczyzna. W formie, nie w wymowie. Bo sedno wymowy jest takie: nigdy więcej wojny; nigdy więcej dyktatury, która może tak skutkować; nigdy więcej nauki i naukowców dających dyktatorom wskazówki, jak unicestwiać innych; nigdy...   Potop krwi, stosy trupów, zabijanie z zimną krwią oraz w myśl doktryny- coś strasznego. Nawet seks jest pokazany tak brutalnie, jak stany wojennej agresji.  Ta hitlerowska maszyna śmierci obraca się przez tysiąc stron. Tkana wydarzeniami, wiązana filozofią głównych aktorów.Zbrodniarzy. Zbrodniarzy z zawodu, z przekonania, z wychowania, z poczucia obowiązku.   Nie jest to lektura na dwa dni, a wieczorem lepiej dać sobie spokój. Może się przyśnić... Jedno mnie - z punktu widzenia tzw. warsztatu- zafrapowało. Autor- rocznik 1967 czasu opisywanego nie przeżył, a mówi o wielu znanych faktach, prezentuje z imion nazwisk, zachowań i decyzji dziesiątki hitlerowców z elity niemieckiej władzy. Trzeba się było zdrowo naszukać, nasłuchać, setki źródeł przekopać, dać ucha wielu opowiadaniom o tamtych czasach. Czy zawsze ta informacja jest zgodna z historią? Na jednym wyjątku arcypracowitego autora złapałem.  Będzie- w zdaniu o sportowym tle...  Rewelacyjna zdała mi się opowieść „Stalingrad" Anthony Beevora.  Wspaniała praca historyczna o wielkiej bitwie krwawej wojny. Fabułę tworzą jedynie fakty i dokumenty, brak wymyślonego bohatera. Źródła- po raz pierwszy wszystkie, jakie się dało opanować; ze wschodnimi włącznie. W sumie- bomba! Lektura dla człowieka w każdym wieku. I dla tego, który już dużo wie, i dla takiego, kto zna tylko hasło, bądź uważając tamten czas za prehistorię- w ogóle się tematem nie interesował.   Jest w tle „coś ze sportu". Otóż w bitwie stalingradzkiej uczestniczył też złoty ( oszczep) i brązowy ( kula) medalista Igrzysk 1936. Gerhard Stoeck ( urodzony w Trzciance) był niemieckim oficerem łącznikowym przy armii rumuńskiej. Szukałem wieści o dalszych losach. Nie zginął, nie znalazł się w niewoli, musiał więc być wśród 25 tysięcy ewakuowanych drogą lotniczą. Dożył ( w zawodzie pedagoga, szefował też niemieckiej reprezentacji olimpijskiej) do roku 1985; miał córkę-olimpijkę ( startowała w Meksyku) ... Na koniec - zapowiedziany wtręt „sportowy" z powieści.  Littel opisując też bitwę stalingradzką mówi o kobiecie - snajperze (Rosjance), mistrzyni olimpijskiej 1936. I tum go złapał. W igrzyskach 1936 nie było reprezentacji ówczesnego ZSRR, a do tego w strzelaniu- jeszcze nie było konkurencji kobiecych... 