ECHA WYDARZEŃ: Będę szczery- bardziej się cieszę, że Randdal przerwał blogowe milczenie, niż z tego, że Franciszek Smuda jest zadowolony z tournee za Oceanem.  Może nawet jestem niezadowolony, że Smuda jest... Bo wprawdzie nie przegrali ani z USA, ani (ostatnio) z Ekwadorem (2: 2), ale... mogli przegrać, zaś wynieśli remisy. No, i trwa seria bez zwycięstwa, za to z trenerem coraz bardziej zadowolonym. Jakby ideą sportu było „ nie przegrać", a nie „wygrywać"... (Samo) zadowolenie może przyhamować sportową złość, a bez niej trudno o tworzenie... To, co- będziemy i my kiedyś z nich zadowoleni, czy ten nastrój zostanie przy Smudzie i PZPN-ie? - Radość, że FIFA wreszcie się łamie. Broniła się latami przed techniką w sędziowaniu, teraz chce spróbować. Wreszcie! Ma powstać ustrojstwo- które - via satelita- tak będzie śledziło lot piłki, że sędzia łatwo się zorientuje- minęła linię bramkową, czy nie... To ma kończyć grę reformatorską? Może raczej zacznie. Sytuacji wątpliwych piłka ma w nadmiarze.Bo sędziowskie nogi- nawet wytrenowane- nie mogą się wciąż równać z piłkarskimi, a oko arbitra, nawet w liczbie mnogiej ( oczy i ludzie, także liniowi z chorągiewką) też często nie nadąża... - Chcą też reformować reguły i w siatkówce. Nie tylko owe szablony rozgrywek z gatunku tych, który się ostatnio skompromitował ( siebie, i ducha sportu) podczas mistrzostw świata. Ale zawsze, gdy słyszę takie głosy- pytam: A kto reguły ustala? Ptaszki przyniosły? Władza mojej spółdzielni mieszkaniowej narzuciła? Także formy grania mogą się zmienić. Słychać, że zamiast setów (do 25 pkt., potem 2 więcej dla rywala) i tie-breaka ( do 15 pkt.) cztery kwarty po 20 minut i sumowanie punktów. Żeby telewizje mogły dokładnie określić czas meczów i transmisji. TV to potęga- fakt, Kiedyś pingpongistom kazała wprowadzić zamiast białej- pomarańczową piłeczkę, bo lepiej wychodzi na wizji. A podczas igrzysk w Seulu kazała lekkoatletom zmagać się czasem wbrew biologii- bladym świtem, bo telewizja miała nieść obraz za morza, a tam inny czas... Tak to ten świat. U nas idzie sroga ponoć zima, w Australii zaś... Oczywiście zmiany w regule mogą się przydać nie tylko TV, ale też grze. Przypomnę, że reformy od czasów siatkówki epoki wagnerowskiej dynamiczną już grę jeszcze zdynamizowały. Wtedy było choćby - między innymi- po stracie piłki tzw. przejście bez punktu- zdobycie prawa serwisu, teraz każda akcja kończy się punktem... Może, więc czas na kolejną nową epokę...  Sport się zmienia, więc i ludzie reguły muszą dopasowywać do czasów, tempa akcji, dziesiątka innych czynników. Jak program olimpijski, przygarniający coraz to nowe sporty, wśród nich takie, o których się nam, tutaj lat temu kilkadziesiąt nawet nie śniło, a w innych krajach były uprawiane powszechnie. Czyli- zasada rywalizowanie niezmiennie - po staremu, ale ramy nie muszą być święte... My też się zmieniamy. 