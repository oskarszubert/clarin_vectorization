ECHA WYDARZEŃ: Kamila Skolimowska nie żyje!  Są sytuacje, których słowami nie daje się opisać.  Bo przymiotniki wprawdzie można stopniować, ale żaden werbalny zabieg prawdziwego obrazu nie namaluje... 26 lat- za sobą duże sportowe doświadczenie, pełnia życiowego - wciąż w planach przyszłości. Której nie będzie. A tyle do osiągnięcia, tyle do zrobienia...  Odeszła nagle. Niespodzianie. Źle się poczuła kibicując trenującym kolegom- i koniec. Podobno sama w tym dniu miała pauzować, bolała łydka. Niedawno wraz z uczestnikami zgrupowania podziwiała gola Rogera, strzelonego Walijczykom. Już nie będzie zawodów, w których stanie z młotem w kole; i nie będzie takich, które przyjdzie oglądać.  Kobieta mająca sport w genach. Tata, ciężarowiec, olimpijczyk, medalista mistrzostw świata; mama- dyskobolka. Czyli - klimat sportu od rana po zaśnięcie. A pewnie i z marzeniami we śnie. Nie miała jeszcze 18 lat, gdy została mistrzynią olimpijską! Toż to była światowa sensacja!  Cztery kilogramy złota- mówiono, bo tyle waży damski młot... Triumf w konkurencji technicznej, a tę kształtuje się latami treningu i startów.  W takiej, w której trzeba mieć siłę nadzwyczajną. To zaś nie tylko daje natura, nie tylko talent sportowy, także bardzo ciężka praca nad sobą...   Nie każdemu taki „talent do pracy" jest w wymiarze mistrzowskim dany. Kamila go miała. Ile wyniosła z domu, jak się to utwierdziło w szkole, ile sama dodała- dzielenie sumy ma sens ograniczony.  Fakt, że suma była imponująca, w takich specjalnościach sportowych tylko „cudowne dzieci" szans nie mają... Kamila talent wsparła sobą!  Optymizm, uśmiech, chęć do dzielenia się z innymi własną radością, ale i otwarte mówienie o kłopotach. To też Kamila Skolimowska. Nie laboratoryjnie widziany heroizm sportowo-cierpiętniczy. Normalna, otwarta dziewczyna, a potem młoda dama z właściwym stosunkiem do swej sportowej przygody.  Że zakosztowawszy sukcesu jest się wciąż głodną kolejnych. Zmartwioną, gdy coś zaczyna boleć i przeszkadzać ( pekińskie igrzyska, ujawniona przepuklina, wymagająca zabiegu operacyjnego) i niezmiennie jednak optymistyczną. Że- przede mną igrzyska w Londynie, mogę i powinnam tam być w pełni dyspozycji... Optymizm faktyczny, nie -urzędowy... I w ogóle - pasja. Żeby być mistrzynią- seniorka w nim, gdy wiek ledwie juniorski; żeby mieć zawód- magisterium uniwersyteckie; żeby się próbować na różnych polach- ostatnio także w nurkowaniu...  Poczucie realiów i poczucie humoru. To drugie, gdy np. niespełna 18-latka ze złotem olimpijskim na szyi, żartowała, że miło, gdy w tym wieku uzyskuje się prawo do emerytury. Tyle, że emerytura przysługuje medalistom olimpijskim po ukończeniu 35 roku życia- Kamila Skolimowska pożegnała nas mając lat 26. Nagle, niespodzianie, bez uprzedzenia. W okresie kolejnej porcji pracy nad sobą i swoim sportowym talentem. Zostają- pamięć i ból! 