ECHA WYDARZEŃ: Moralizowania nie będzie. Od tego są inni. Czasem zresztą udający nadzwyczajną pryncypialność. W stosunku do bliźnich...  Pamięć podpowiada obrazki. Jedziemy wagonem restauracyjnym, po wielkiej imprezie, w gronie wielkich sław sportowych tamtych czasów. Działacz-sędzia- jeszcze jakiś przedsiębiorca ( na miarę epoki) woła: „Pijcie chłopcy i zakąszajcie. Ja płacę, wam się w domach nie przelewa...". Widziałem- zakąszali- owszem, pili zaś... fundator oraz inni dorośli opiekunowie.  A w wielu domach- rzeczywiście się nie przelewało. To dziś średni piłkarz mógłby tak zawołać do zamożnego fundatora tamtego czasu... Barnaba umówił się na obiad w stowarzyszeniu dziennikarzy. Zaprosił taką sławę sportu ( akurat było zgrupowanie), że już przy szatni mówiono: MISTRZU... Mówię, kieliszek czerwonego wina do obiadu? Daj spokój, żeby powiedzieli, że przyjechał trenować przed mistrzostwami, a pije...    Teraz jest kłopot. Bo... pili piłkarze, a trener- jako ręka karząca- miota się, i pewnie wyjdzie na miernego moralistę. Najpierw wrzasnął pryncypialnie. Potem przyszły pytania- czy ukarał miecz, zaś rękę zostawił w spokoju. Kto pił, z kim, kiedy, ile, kto komu brzydkiego powiedział i tak dalej. Magiel.  A koledzy medialiści z banału życia zrobili „publicystykę sensacyjną". Ważniejszą od poszukiwania jądra odpowiedzi na pytanie: dlaczego to w futbolu tylko udajemy mistrzów, a rzeczywistość nie chce pasować do okresów sławnej historii... I mamy publiczny Cd godny magla. Choć, przepraszam magiel- stamtąd bielizna wychodzi wymaglowana, wykrochmalona, a TU jest tylko gadanie... I zaraz jest głos pana Zbyszka B. Że zawsze się tęgo piło, tylko kiedyś to w graniu i trenowaniu nie przeszkadzało, więc...  I dalej- pamięć podpowiada obrazki oraz ploty. To prawda, że choć dziś trudno wymagać od sportu nastroju zakonu regule ścisłej, to piłka jest jakoś szczególnie podatna na brak naturalnych odruchów obronnych. Albo stan znieczulenia przekroczył normy normy zdrowego rozsądku.  Od góry- do spodu. Opowiadał mi kelner restauracji bliskiej PZPN-owi, jak wpadają władcy. Jak jedzą, jak jedzenie popijają... Mówił dość życzliwie, jako że napiwków też nie szczędzili, ale dziwił się jednak, że hamulce u osób publicznych w miejscach publicznych bywają tak słabiutkie. To młodziakom się potem dziwić? Przypomniało mi się, jak dawno temu przez „nadużycie" zapłacił- za zawodników- człowiek gołębiego serca i wielkiej pryncypialności. Zapłacił utratą stanowiska trenera reprezentacji. Bo nie dopilnował. Przeprosili go chociaż...? Piłkarze przeszli jakąś dyscyplinarkę i zapomnieli, opiekun nie zapomniał... Brzęczy w pamięci plota, jak to lekarz reprezentacji wiele czasu poświęcać musiał na odtruwanie trenera... Potwarz? Może, choć potem były potwierdzenia słabości już oficjalnie wypominane... Nawet Leo, który nie musiał się patyczkować, jako gość o uprawnieniach dyktatora, gdy się zetknął z zawodniczymi ciągotami - „ nie tam, nie tak, i nie wtedy"... miotał błyskawice, by grzmoty przeszły, jak wiosenna burza..  I teraz- znów. Dwaj, czy dwunastu, kto zaczął, kto skończył... Latają po łamach, portalach i w wypowiedziach doraźnych mądrali zdania płyciutkie. Karać, nie karać, jak karać...? Ale żeby spojrzeć głębiej w problem- to nie. W ten nastrój, który z czasem tak znieczula, iż owo „łatwo przychodzi- niech łatwo wychodzi" w młodej głowie staje czymś naturalnym... Mało z tych dociekań. A gdzie analiza punktu widzenia także jako zachowanie „ w pracy". Czy zgrupowanie i czas meczowy to „praca", czy ... każdy sobie ustala normy? W biurze, czy fabryce można po piwku w czasie pracy pożegnać się z robotą dyscyplinarnie. Bez dyskusji w portalach, na łamach. Najwyżej próba odwołania do sądu pracy. Boisko i zgrupowanie to nie biuro? Fakt. Ale umowa o pracę jest, więc i też istnieją jakieś reguły wynikające z norm opłacanego współżycia.  A doprowadzenie do świadomości, że się jest osobą publiczną- kiedy o tym w futbolu zaczniemy rozmawiać?   Reasumować? Chyba zdaniem apelu, by przestać się wygłupiać i liczyć kieliszki oraz uczestników tego, co jedni zwą balangą, a inni normalnym spotkaniem kumpli. Jeśli bowiem zostanie się przy publicznych rozważaniach wyłącznie detalicznych- co ważne przejdzie obok. A Barnabie coś się wydaje, że dziś ogląda się ten światek przez dziurkę od klucza, nie zauważając drzwi. Co może chce wyglądać jak pryncypialna walka z aferą, w rzeczywistości zaś jest jednym wielkim udawaniem... 