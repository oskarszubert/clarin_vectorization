ECHA WYDARZEŃ: Marny czas dla fizycznie aktywnych. Pechowy. Namiętnie biegający blogowicze- panowie-Tomek i Robsik spotkali się z wirusem, albo choćby bakterią i buty zawisły na kołku. A ważne sprawdziany- tuż, tuż. Autor niniejszego blogu ma po operacji karencję basenową; jeszcze ze 3 tygodnie... Premier- słyszę- chory, więc w piłkę pewnie nie pogra. MGM - wsadziła nogę do lodowatego jeziora i na parę dni pasja wędrowania przybladła. Blogowa Maminka rwie się w góry, lecz chyba też lekarz kazał przyhamować... Panna Otylia Jędrzejczak - też pauzuje po zabiegu; jakieś mistrzostwa trzeba odpuścić. Piłkarz Błaszczykowski miał bolesnego pecha- długa przerwa po kontuzji... Radiowiec redaktor- doktor Tuszyński na tydzień „ zaniemówił" - dlań szlaban na opowiadanie to gorsze od zapalenia gardła... Takie dni, takie czasy. Nawet szczepionych przeciw grypie coś tam dopada. Tym, którzy siedzą, jedzą i gadają; tyją i tylko politykują, bądź biegi przez studia i salony trenują- jakoś zdrowiej. Pozorni. Ale- przyjdzie słońce i wyrówna... Taki czas, że, gdy jeszcze zima-  marzy się wiosna. Spotkałem pana Janka. Był taksówkarzem. I wspaniałym mechanikiem. Na ulicy, pod domem wykonywał generalne remonty swoich aut. Teraz zasępiony: „ Pamięta pan, panie sąsiedzie, jak pod domem robiłem „Poldkowi" generalkę? Leżało się pod nim, ale wszystko mogłem zrobić sam. A teraz takie auta powymyślali, że się nie chcą psuć, a jak już się zepsują, to sam nie naprawię... Takie czasy..." Potem się roześmiał, ale widać było, że tęskni za psującym się „poldkiem"; odszedł wraz z młodością... I co z tego, że teraz rzadko się psują...? Obejrzałem filmy o skakaniu na nartach. Niby mało się może zmienić- bo narty, bo skocznia, bo trzeba najdalej i możliwie najpiękniej... A tu- zmieniło się prawie wszystko. Dawna sylwetka-ręce wyciągnięte przed siebie. Potem przyklejone do bioder. Za Wojtka Fortuny dobry skok, to sylwetka kropli wody. Narty równolegle prowadzone, zdyscyplinowane. Potem narty w „V", nowe kostiumy, nowe narty, tunele aerodynamiczne; skakanie latem, jesienią i wiosną także; sztuczny śnieg, igelit. Zima- na równych prawach, ale już nie „po jedyne"... Takie czasy... Bieganie na nartach. Ileż to wątpliwości i krzyków było, gdy zaczęto stosować bieganie krokiem łyżwowym. Że panowie, to może jeszcze jakoś, ale panie... Że płodzić i rodzić będzie trudniej, a stawy biodrowe nie wytrzymają. Dawno to było? Oj, nie bardzo. Dziś wątpiących jakoś nie słyszę. Takie czasy...  W blogu Randdala jest link do warszawskiej AWF. Miałem tam wielu znajomych, więc wpadłem „pod adres".  I widzę, że rektorem niewiasta. Najważniejszym prorektorem- też dama. Od chwili, gdy na rozkaz i pod nadzorem Komendanta uczelnię zbudowano- rządy sprawowali w niej panowie. No, przynajmniej rządy „na rektoracie". Jak to się ostatnimi czasy pozmieniało! Żeby było jasne- ja się z tego raduję, bo zawsze narzekałem, że pań w zarządzaniu sportem mało. Nawet, gdy radzono o sporcie kobiecym, bywało, że „płeć" reprezentowały wyłącznie panie serwujące napoje... Widać, że to czas słusznie miniony. W AWF nawet więcej niż równouprawnienie. Takie czasy- westchną pewnie panowie... 