ECHA WYDARZEŃ: Zauważam jakby pewien przestój w odbiorze mojej blogowej pisaniny. Widocznie czasu mało, a i zainteresowanie sportem nie tak wielkie, jak aferami w sporcie. Może i sposób rozmawiania nie przypada już do gustu...  Może  za często? Może przynudzam? Barnaba w  odróżnieniu od kilku innych po pierwsze szuka przyczyny w sobie, dopiero po n-te - w otaczającym świecie... Do tego sceptycyzm zawsze szanuję, a czasem i takie uczucie podzielam. Np. gdy mi portal tygodniami każe się wpatrywać w tzw. celebrytkę... bo nie założyła do fotografii stanika. Wpatruję się, okulary zakładam, nic szokującego nie widzę. Nawet mało "obiecującego"- poza robieniem z dupereli sensacji powszechnej.  Na basenie więcej obiecujących wdzięków bez przykrycia. Albo, gdy dochodzi mnie wieść, że „ mam obowiązek" obejrzeć serię fotek piosenkarki, bo... ona ukazała desusy... Ale mi sensacja! Nie mamy wokół siebie większych, i ważniejszych?   Przymierzam się do wpisu-blogowego remanentu, bo wiele się uwag zebrało. Tym razem jednak jeszcze o głównym temacie- o sporcie w jego dniu powszednim. - Cytuję: „Walczyłem już z tak wielkimi bokserami jak George Foreman czy Lennox Lewis, ale to Witalij jest najwspanialszym pięściarzem, z którym miałem do czynienia. Kliczko jest nie tylko silny, ma również niesamowicie szybkie ręce. Ze swojej strony mam tylko nadzieję, że znów będę miał szansę przyjechać do Niemiec i zmierzyć się z jego bratem, Władimirem - skomentował swój występ Briggs, po czym wszedł do karetki i pojechał na obserwację do szpitala". Z diagnozy wynika: wstrząśnienie mózgu, złamany nos, uszkodzony oczodół, naderwani biceps... Okrzyk: Sport to zdrowie- brzmi tu jak kpina. I - „Boks to szlachetna sztuka samoobrony" - także. Nie wezmę się jednak to modnej, ale zbyt łatwej krytyki boksu. On i tak od słów nie padnie! Zaproponuję raczej by  w analizach dokonywać podziału na wykonanie. Zawsze bywa- lepsze, gorsze i złe. Nie tylko na ringu. Nawet w pojedynku tak fatalnie kończonym są dwa działy.  Bo, gdy spojrzeć" na drugą stronę", czyli na mistrza Kliczko oba hasła są świeże. 39 lat, wiele w ringu, po drodze doktorat i działalność polityczna, a zdrowie- widać- bardzo dopisuje... Sprawność sportowa także. Jest impet w ataku, ale też perfekcja w obronie; jednak coś z szermierki... Raczej zapytam za innymi: gdzie był arbiter? Jakie ma on pojęcie o sporcie, o swoim obowiązku dbania by ryzyko nie przekroczyło granic rozsądku?  Wiem- ludziska płacą za bilety, chcą długo oglądać. Telewizje kupują widowisko mierzone czasem antenowym, sport ma dzielić czas z reklamą, więc, co może być dłuższe - niech będzie... Nie akceptuję tego, i gdyby od Barnaby zależało, sędzia już nie miałby licencji, Której- podejrzewam- nikt mu nie zabierze. Jak kantującym czy krótkowzrocznym punktowym nie odbierają, gdy fałszują obraz... - Mam wielkie uznanie dla Karola Bieleckiego, który za sprawą pecha w meczu piłkarsko- ręcznym stracił oko. Cierpiał i walczył. Wrócił nawet na boisko. I to na to, które wymaga grania po mistrzowsku. Aplauz i szacunek. Dla człowieka i siły jego woli. Ale gdy czytam, że premier wysyła do sportowca byłego premiera i ministra sportu, by zawieźli list szefa rządu też ze słowami najwyższego uznania- zaczynam myśleć o wykorzystywaniu nieszczęścia oraz zwycięstwa nad nim dla popularności przedwyborczej. Wpaść na mecz osobiście, na zgrupowanie, zaprosić na kawę z ciastkiem, albo na piwo- żeby się uznaniem i dobrym słowem podzielić- jestem „za". Ale wyrażanie uczuć w sposób jak wyżej, niemal na koturnach... Coś jak sztuczny miód. Barnabę to drapie. Tylko jego? - Nie wiem, jak w końcu rozwiążą kryzys trenerski władze rodzimej siatkówki, i ani myślę się do tego wtrącać. Oby tylko pojawiła się gwarancja, że reprezentacja wróci do stanu gotowości z początków mistrzostw świata.  Jest jednak coś, z czym trzeba się podzielić przed decyzjami.  Wklejam, co powiedział prezes, ubolewając, że w gronie trenerów krajowych nie widzi asa na miarę potrzeb: „- Robimy naprawdę dużo szkoleń, ściągamy do Polski wielu znanych trenerów. Ale muszę też przyznać, że ze strony naszych młodych szkoleniowców nie widzę wielkiego zaangażowania. Marzy mi się, by przyszedł do mnie jakiś trener i powiedział: panie prezesie, chcę jechać na staż, potrzebuję wsparcia... Toż to, niezależnie od potrzeb „od zaraz" sygnał alarmu dla siatkówki. To, gdzie te uczelnie sportowe w liczbie bliskie chyba rekordowi Europy w tej mierze?  Jak wyglądaję - kształcenie i doskonalenie? Gdzie tradycje?  Zaciągiem zagranicznym da się załatwić nowocześnie sprawy na szczycie, ale niżej jest przecież dzień powszedni siatkówki. Jeśli będzie mdły, to potem i najlepszy spec z importu cudów na miarę mistrzowskiej reguły nie stworzy... Będzie, jak ostatnio- na huśtawce. 