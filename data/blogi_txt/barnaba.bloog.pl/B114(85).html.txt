ECHA WYDARZEŃ: Najpierw sport „prozdrowotny”. Wczoraj 60 basenów, dziś powtórka. W ramach walki z bólem tzw. korzonków. Panu Adamkowi pływanie przed walką z Kliczko zaszkodziło ( jak orzekł Jerzy Kulej), może ze mną będzie odwrotnie. Albo ja, albo ono; czyli korzonków doskwieranie…. Chciałem się Jerzego poradzić- w końcu nie tylko zna się na boksie, jest też „magistrem od fikołków”, ale adres mailowy głuchy…    … Agnieszka Radwańska weszła w tenisie do fazy boju o wielkie pieniądze i wielką sławę. Jedno z drugim się nie kłóci, jeśli rzeczywiście współgra. Nie wróżę. Żeby nie zapeszyć. Odpukuję… … Musi być piłka. W kilku odsłonach.    Pierwsza, czyli Pan Janek. Jaka szkoda, że gdy uprawiałem pisanie za honorarium, pan T. odznaczał się wyłącznie, jako bramkarz. Ile razy można wynosić pod niebiosa za to samo? A gdyby były honoraria teraz, gdy jest skandalistą i codziennie ma świeży pomysł i daje ten pomysł nam na półmisku. Do rozwinięcia, do polemiki.  Ale by człowiek miał wierszówkę! Z ostatnich wieści tylko sygnały. Trzeba jechać do Blattera i powiedzieć, że czas rozgonić PZPN. EURO-2012? Nie ma strachu. Powołać kuratora, Zbigniew Boniek pasuje jak ulał; do tego zaprzyjaźniony z Platinim już od boiska, więc wszystko będzie OK.   Jakoś nie dojrzałem reakcji pana Bońka. „Zrecenzował” wybór kolegi- fakt. Że będzie głośnym kontrolerem sportu, z pozycji parlamentarnej. Bo w tym jest twórczy, pracowity i temperament go niesie… Przypomniał, że ze słownością własną to bywa różnie, jako że pan Janek nie sfinalizował chyba wyroku sądu w sprawie wytoczonej przez pana Zbyszka… A o planie" kurator" jeszcze ani słowa...   Druga odsłona. Sędziowie znów klopsowali. Reguła zabraniająca im pomeczowych wypowiedzi nie daje nawet szansy publicznej polemiki z opiniami dziennikarzy i widzów. A p. Eksztajn, szef sędziów też ma niewiele do powiedzenia. Poza krótkim, ale jakże wymownym: „ Wszystkich mam odsunąć od prowadzenia spotkań? - Przecież ktoś musi prowadzić spotkania ligowe …”   Podobno jednak i do prezesa Laty dotarło, że rodzimy futbol strzela sobie samobóje. Lada godzina, może lada dzień związek ma dać głos… Ale, czy żeby zacząć uzdrawiać potrzebne są aż seryjne skandale? Nie można wyszkolić porządnie grupy sędziów, by granie futbolistów utrzymywanych za wielkie pieniądze i o dużą kasę grających oprawić w mądrość, wiedzę, wyobraźnię i obiektywizm? Zawód- to zawód, ze wszelkimi zobowiązaniami i skutkami. To w ogóle jedno ze słabszych ogniw światowego futbolu. Ucieka się od pomocy coraz lepszej techniki, za to osłania jak puklerzem regulaminowym zakazem uczestnictwa w publicznej analizie faktów. Odsłona w tym felietonie finałowa.   mecenas Jacek Masiota, członek zarządu PZPN oraz komisji budżetowej powiedział dziennikarzowi, że finansowo to po EURO PZPN może mieć manko. Chyba, że drużyna dojdzie do półfinału mógłby bilans doprowadzić do równowagi. Ale jak dojść do półfinału?   Są w wywiadzie liczby. Tak wielkie, jak pewnie w fabryce produkującej cuda techniki. I są opinie o źle wynegocjowanej umowie z UEFA. Cytuję: „W ścisłym kierownictwie PZPN nie ma żadnej inicjatywy rozmów z UEFA. Masiota mówi wprost: "Kuleje znajomość języków obcych, nie ma żadnej strategii postępowania, nie ma woli dialogu z Michelem Platinim i jego ludźmi". Są wieści o łatwym oddawaniu źródeł dochodu w „obce ręce”. Bo związkowe są mało sprawne itp.   Zarzuty przez media stają się wiedzą publiczną, Niepokojącą w wymowie. Ale pojawia się też pytanie: czy wiedza, że sprawy mają się źle jest obca komisji rewizyjnej PZPN? Czy Pan  mecenas już podniósł alarm podczas posiedzenia zarządu, którego jest członkiem? A może taka ma być normalność, tylko ja- przez te bolące korzonki- wydziwiam i  się czepiam? Zamiast sławić i podziwiać... 