ECHA WYDARZEŃ: Trochę słabuję. Z nosa leci jak kranu bez uszczelki. Może przywiozłem z basenu, może upał coś zostawił w prezencie. Czasem tak ze mną bywa- w mróz OK., w upał... przeziębienie. Trzeba się kurować w przyspieszonym tempie- żeby zdążyć na basen do Jadwigi. I na wypieki z budyniem... Otwarcie w Aninie ma być 1 września!  W stolicy- otwarcie nowego stadionu Legii. Jeszcze nie do końca gotowy, a już otwarty. Jedna z naszych specjalności. Na EURO też stadion za Wisłą ma być do grania gotowy, ale lata miną, nim przeistoczy się w planowane i gromko zapowiadane Narodowe Centrum Sportu. Programowo.,  choć moim zdaniem- bez sensu. Bo albo rybka, jak mawia znajoma, albo akwarium...   Na marginesie: z góry interesuje mnie tzw. modnie kohabitacja dwóch nowych i nowoczesnych boisk piłkarskich w mieście, w którym wypełnić ludźmi wielkie trybuny nie jest łatwo. Jako że najpierw trzeba wypełnić odpowiednią treścią boiska. Tam magnes, albo... jego brak. Władza stołeczna oraz sportowe ministerium w przypadku obiektu z tamtej strony Wisły, ważny egzamin zaczną zdawać podatnikom, po wybudowaniu... I - po uroczystym oraz atrakcyjnym otwarciu.   W debiucie magnes był- Legia miała za partnera londyński, bardzo sławny Arsenal. Goście wygrali 6: 5, więc z gradu goli kibice też mogli być zadowoleni. Bo dobrze mówią o nowym obiekcie. Przy dawnym została tradycja wielu dziesiątków lat oraz wspomnienia kilku pokoleń, ale zgrzebność warunków niwelowała tamte zalety. Teraz warunki odpowiadają czasom, i dobrze, że wreszcie sport wychodzi z baraków, a kibice ze stodoły... Nie słyszałem o złym zachowaniu. A na przystanku wczesnym południem spotkałem zażywnego pana z szalikiem Legii na szyi, i czterema butelkami piwa w siatce. Przez telefon mówił, że przed meczem jedzie jeszcze z piwem do kolegi... W domu wypiją, potem pojadą otwierać stadion... Czyli- piwo też dla ludzi. Także dla kibiców; byle było wiadomo, kiedy, ile, gdzie, i jakim skutkiem... Tanizna w moralizowaniu? Pewnie tak, ale...  Tour de Pologne na mecie. Słyszę, że miał wzięcie u kolarzy, i u widzów. Są stęsknieni kolarstwa szosowego, mimo że gdy kolarze jadą, to tylko - myk, i już ich nie ma... Czesiek Lang znów ma sukces. Organizacyjny i pewnie kasowy, choć ja tam mu do kieszeni nie zaglądam... Jeśli jest w tle jakiś powód do zadumy, to ten, że w wyścigu dookoła Polski pierwszy rodak jest poza podium. W tym sensie obrazek byłby pewnie niemożliwy za czasów Langa- rowerzysty i dzisiejszego prezesa PZKOl- Ryszarda Szurkowskiego, gdy ten stawał w roli zawodnika... Oni by....! A jeśli nie oni, to ich koledzy.  Pozostałe sprawy piłkarskie? Wciąż się gotuje, a pokrywka podskakuje. Teraz owa "pokrywka" mocno uszkodziła trenera Kasperczaka i Wisłę, ale to bajka na inny wpis.. O futbolu i losie trenera. 