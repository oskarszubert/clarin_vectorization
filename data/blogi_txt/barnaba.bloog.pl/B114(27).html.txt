ECHA WYDARZEŃ: Wiosna, zieleń i kolory kwiatów zmieniają się z dnia na dzień. Tematów też obfitość. Od takich, że ponoć wzrost Pierwszego Obywatela jest... tajemnicą państwową. Kuriozum? Jedno z wielu naszego światka, ale pani posłanka Jakubiak taką tezę wobec redaktor Olejnik postawiła i broniła jej do upadłego... To, jak- „tajemnicę" do dowodu wpisano? Ja „swoją" musiałem się w urzędzie dzielić i w centymetrach wyrażać, a teraz każdy kontroler w tramwaju ma prawo dostępu do mojej tajemniczki... O, rany, co ja pocznę, gdy bliźni się upewnią, żem nie olbrzym?!  W sporcie- nie jest źle. Nadal jednak dalej punkty główne dysput publicznych nie polegają na wyczynach asów, lecz na penetrowaniu kulis. Urzędnicy PZPN-u nie kryją ochoty, by ich niebotyczne już pensje sięgnęły księżyca. Mam, to damy, niech mówią, co chcą; mogą sobie gadać. Więc- gadają. Że prezesowi śni się 50 tysiaków... Sprostowań nie notuję, więc... Ministerium sportu ( i turystyki) namiętnie uprawia ... właśnie turystykę. Związki sportowe i światek olimpijskich mają odrębną sieć kontaktów, więc interesem medalowym proszę ochoty do podróżowania nie argumentować.      Cytat: „O ile w 2006 roku pracownicy resortu odbyli 55 delegacji, to już w 2007 było ich 69, a w ubiegłym roku liczba ta wzrosła do 87. Celem podróży przez te lata były m.in. Kolumbia, Jordania, Peru czy Meksyk." Rzecznika ministerstwa orzeka, że wojaże odbywają się w celu nawiązania „ stosunków bilateralnych". Niezapomniany Kazimierz Górski miał na określenie jałowej gry na boisku takie powiedzenie: „ Ja do ciebie, ty do mnie; ty do mnie, ja do ciebie..."  Właśnie- „bilateralnie"... Mecz i rewanż. Powie ktoś, że może nie chodzi o sport, lecz o zyski dla turystyki. Odpowiem, że podobno w naszych czasach turystyka zależy w pierwszym rzędzie od przedsiębiorstw i przedsiębiorców, ministerialnie przyłatanie, jawi się, jako plaster, gdy urazu do opatrzenia brakuje... Acha, i portfel inny niż w PZPN, z podatków.  Wreszcie - wiosenny powiew różowego optymizmu. Zajęcia wf w szkole mają szansę zyskać na... atrakcyjności. Młodzi może nie będą się od nich migać, a rodzice pomagać lipnymi zaświadczeniami. Sejm postanowił, że proces edukacyjny ma się składać z dwóch ogniw- kanonu jednakiego dla wszystkich ( oby z zadaniami i zobowiązaniami w rodzaju, że każdego ucznia nauczymy pływać) i części „dowolnej". Jakie są możliwości danej szkoły plus, co, kto lubi. Można jeździć na sankach, na nartach, uczyć się tańca w wydaniu sportowym, grać, brać się za turystykę sportową itd. Już nie tak, jak kiedyś z nauczycielem, który wprawdzie miewał na lekcjach nadkomplet, ale ... stawał w spór z dogmatem. I przełożonymi oraz wizytatorami. Bo podopiecznym oferował starania o sprawność via aerobik wówczas wchodzący w stadium światowej popularności, a nie było drabinek, „tygrysiego", innego „nudziarstwa"- jak uważali młodzi... Niesłusznie wedle doktryn, ale...faktycznie.  No i dobrze jest, jak ma być. Niezależnie od takiego drobiazgu, że... wciąż gonimy w tej dziedzinie koncepcję wychowawczą... 18-wiecznej Komisji Edukacji Narodowej. Jako, że, tu cytat z badań wtedy" około 25 procent zorganizowanego czasu młodzieży stanowiły zadania ruchowe, wypełniające czas rekreacji tzw. prywatnej i publicznej, czyli niekontrolowanej i planowej, obowiązkowej..." Jak mówi przysłowie?  Nic nowego pod słońcem! Ale jest i drugie porzekadło- lepiej późno niż wcale... 