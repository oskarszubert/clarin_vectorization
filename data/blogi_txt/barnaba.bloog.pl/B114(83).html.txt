ECHA WYDARZEŃ: Nie będę oryginalny, ale powiem, że bardziej mi odpowiadał dr Adam Giersz, jako trener pingpongistów ( czas Andrzeja Grubby, Leszka Kucharskiego i s-ki), niż jako minister sportu. W drugiej roli nie zauważyłem, by nasz sport wyczynowy w świecie awansował, zaś powszechny stał się… rzeczywiście powszechnym. Żeby wf w szkole wymiarem i jakością dorównało dawnej Szkole Rycerskiej i programowi Komisji Edukacji Narodowej i tak dalej. Wiem, łatwo nie jest, ale postępu trzeba się domagać. „Orliki” są mądre oraz fajne, propagandowo nośne, ale same z siebie sytuacji nie poprawią. Niech jednak nam rosną, pięknieją i żyją pełnią życia- a czytam, że czasem też przegrywają z szablonami biurokracji oraz wygody..    Pan minister błysnął mi ( i premierowi) negatywnie, gdy podczas bydgoskiej burdy   na pierwszym planie finału Pucharu Polski- osobistym wręczaniem trofeum niejako usankcjonował obraz. To było coś więcej niż „ pies szczeka- karawana jedzie dalej”… Wprawdzie, po przyganie minister przyznał, że zbłądził ( a nawet po łacinie prawo do błądzenia przysługuje), ale słowo wrażenia nie wymaże.    Teraz p. Adam dał publicznie do zrozumienia, że dwa ostatnie sędziowsko-piłkarskie incydenty ( decyzje wypaczające wyniki meczów), to może być coś więcej niż mizeria środowiska futbolowego. Że może to wpływ działań związanych z bukmacherstwem, zakładami. Czyli- dużo jeszcze gorzej niż za maleńka kompetencja zawodowa. Ba, nawet więcej niż zimny kant i przekupstwo.   Nie mam nic przeciw temu, że minister, powziąwszy takie podejrzenie- zwrócił się do UEFA ( federacja ma możliwości kontrolne), a PZPN skierował pytanie w sprawie drugiego meczu. Bardzo mądrze i słusznie- jest podejrzenie, trzeba wziąć byka za rogi... Tylko przy metodzie postawię pytajnik...  Wklejam: "UEFA odpowiedziała, że "wstępna ocena nie wykazała żadnych nieprawidłowości". Czyli- z tego jakby wynikało, że  to sędziów mamy do luftu ( pewnie, dlatego brak ich w wielkich imprezach) a w każdym razie nie dorównują normie sportu zawodowego. W którym grywa się nie o samą sławę, lecz też o duże pieniądze… Nawiasem: obaj sędziowie przyznali się do klopsów, co oczywiście obrazu ani wyników nie zmienia; najwyżej zmniejsza karę dyscyplinarną… Jeśli reakcja jak trzeba, to, czemu się czepiam ministra? Bo do problemu wziął się … nie jak ważna persona administracji państwa. Przez Facebook. W nim podzielił się wiedzą, refleksją oraz podejrzeniem… Jestem na tyle nowoczesny, że osobiście bloguję i via Internet różne swoje sprawy załatwiam, ale też na tyle tradycyjny, że uważam, iż WŁADZA nie administruje tą drogą. Przynajmniej- po pierwsze nie przez Facebook i podobne media elektroniczne…    Drugie mało oryginalne wyznanie. Zdecydowanie wolałem posła- elekta Jana Tomaszewskiego, jako człowieka strzegącego bramki, niż filozofa i recenzenta sportu. Także – człowieka mojego zawodu, bo się chętnie daje komentatorem mianować. Nie mam nic przeciw prawu głoszenia treści wielu tez; nawet, jeśli są szokujące. Jest prawo do publicznej wypowiedzi, jest prawo do polemiki; także do działań prawnych, jeśli norma okaże się przekroczona. Jeśli  coś wyraźnie mam za złe, to formę panajankowych wynurzeń i połajanek. Mistrzowi dawnej bramki jakby wydaje się, że werbalne obrażanie innych, rozwiąże sygnalizowany problem. I tak to słowa mogą trafić na wokandę, a obraz zostać po staremu.   Czytam właśnie, że piłkarz Damien Perquis- dziś w drużynie Smudy- ma pozwać „recenzenta” za obrazę i naruszenie dóbr osobistych. Czy z własnego pomysłu, czy z podpowiedzi- mało ważne. Wklejam z sieci: „Tomaszewski w czasie wiecu wyborczego Prawa i Sprawiedliwości w Toruniu powiedział, że brzydzi się Perquisem, "który gra w koszulce z Orłem, koszulce, w której my, prawdziwi Polacy, zdobywaliśmy medale dla Polski". Oczywiście- skojarzenia z „prawdziwymi Polakami” mogą wymagać oddzielnego rozwinięcia- z pytaniami o Jagiełłę, Batorego, itp. ( autor komentarza w sieci bierze się za detale personaliów historycznych), ale tu chodzi o konkret współczesny. „Śmieć francuski, taki śmieć futbolowy, który u siebie się nie załapał". Fakt, piłkarz urodził się we Francji, polskość wywiódł ponoć od babci urodzonej w Polsce, a pragnienie pójścia śladem Józefy Bierły ( babci) miało wywołać starania o paszport. Nie rozwijam innych wątków- piłkarskich, które są pewnie w tle, ale żeby kogoś nazwać publicznie „śmieciem”, nawet interpretując to wyłącznie, jako ocenę futbolisty- toż wstydu trzeba nie mieć. Gdybym ja dokonywał „zbliżenia problemu”, to by raczej pytał, czy poza związkami formalnymi idzie znajomość języka, który ma się stać ojczystym, obyczaju między Wisłą a Odrą itp., Mam wciąż w pamięci koleżanki i kolegów z uniwerku. Potomków emigracji do Francji; często tam urodzonych, wychowanych, a jednak ciągnących ku korzeniom… Co, Panie Janie, wtedy też dlatego, że tam się nie załapali…? 