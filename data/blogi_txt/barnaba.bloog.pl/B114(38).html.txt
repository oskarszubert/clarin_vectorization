ECHA WYDARZEŃ: Z dużą przyjemnością donoszę, że siatkarki wprawiły mnie w dobry nastrój. Nie tylko dlatego, że już wygrały dwa mecze w mistrzostwach Europy, ale także z tego powodu, że za ich sprawą jakby powiało świeżością. Niby na najwyższych obrotach, a równocześnie jakoś zwiewnie, lekko...  Panie do sportu często wnoszą coś z niewieściego uroku. Potrafią nawet pozłościć się z wdziękiem. A gdy jeszcze tak urodziwe, zaś „końskie ogony" tak się efektownie majtają w pełnych impetu akcjach... Były świetne, waleczne. W pierwszym meczu poza klasą wyszkolenia jeszcze zaimponowały hartem ducha. Gdy jest 2: 2 po tym, jak się wygrywało 2: 0, łatwo jest przegrać z nerwami, trudniej je opanować i zmusić do powrotu na szczyt możliwości... One tego dokonały, mimo że Hiszpanki dzielnie stawiały opór. PS: A że w niedzielę Holenderki sprowadziły naszą reprezentację ( i nas jej kibicujących) dość boleśnie na ziemię? Po pierwsze- tezy o uroku damskiego grania to nie likwiduje. Po drugie- i tak awansowały, zostały więc w grze! A taki to już jest sport, że nie zawsze się bywa na wozie...   W „damskim rozdziale"- jeszcze jedna kwestia. W badaniach płci zakwestionowano kobiecość jednej z lekkoatletycznych mistrzyń globu. Że „niepełnowartościowa" z niewieściego punktu widzenia, że jakieś cechy męskie, że... Pewnie straci medal.  Jestem niezmiennie za tym, by walczyć z oszustwem, próbą wykantowania itp, ale w takich sprawach często jawią mi się różne pytania. Czy kryteria ocen są wreszcie bezdyskusyjnie jasne? Nie zapomniałem, jak skrzywdzono naszą wspaniałą sprinterkę. Kryteria wówczas były tak dyskusyjne, że do Kijowa na Puchar Europy pojechała z kontrargumentami para znamienitych ginekologów. Nie chciano z nimi nawet rozmawiać! Wydano orzeczenie, wedle dzisiejszej wiedzy więcej niż bzdurne. Ale człowiek został skrzywdzony. Nawet rekordy my zabrali. A u podstawy znaku zapytania ( z Niemiec wyszedł, jeśli pamięć nie zawodzi) leżała raczej nie troska o czystą grę, lecz chęć osłabienia mocnego rywala...  Dalsze pytanie: Co to może znaczyć „kobieta fizjologicznie niepełnowartościowa"?  Że nie wyda potomstwa? A czy panów w sporcie, przed startem badają w tym względzie „ na pełnowartościowość"?  A czy niemożność macierzyństwa dziś z góry wyklucza taką możliwość w przyszłości? Przecież medycyna czyni cuda... Dalej. Jak się ma samo skomplikowanie człowieka do chęci świadomego oszustwa? Czy intencji kantu też nie wypada dowieść?  Inna nasza wielka sława lekkoatletyczna, medalistka, żona, osoba wielce zasłużona zginęła śmiercią tragiczną. Była sekcja, i po dziś w kronikach oraz zapisach w miarę oficjalnych jest zapis, iż autopsja wykazała „niepełną kobiecość" wobec jednak też „niepełnej męskości". Zapisy w tabelach wyników zostały, ale czyż przez brak szacunku dla zasług oraz zmarłej już nie postawiono znaku zapytania?   Powtarzam: jestem za tropieniem kantów i eliminowaniem oszustw. Byle kryteria były bez reszty autorytatywne, mechanizmy ich stosowania jasne, a myślenie o człowieku też obowiązkowe...   Co się porobiło- futbol na marginesie! Poczekamy. Posłuchamy, jaki ton nada przyszłości kamerton wydarzeń. Poprzednie, niestety dają się skwitować słowami popularnych przebojów międzywojnia- „Przepijemy naszej babci domek mały" i „ Jedno, co warto- to upić się warto"... Kto chce tezę przybliżyć niech najpierw poczyta sobie w sieci wynurzenia pana Bońka, a potem posłucha tych przebojów. Też są w sieci, drugi nie tylko w przedwojennym wykonaniu, także śpiewany przez współczesnych mistrzów sceny. Jaki ton poda trener Stefan Majewski wraz z drużyną, którą w sytuacji awaryjnej miał odwagę przejąć?  PS: Graficzny obraz tego wpisu nie jest wynikiem niechlujstwa, lecz bierze się z oporu WP! 