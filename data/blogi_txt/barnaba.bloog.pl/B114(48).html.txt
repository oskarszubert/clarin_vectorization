ECHA WYDARZEŃ: Klub Dziennikarzy Sportowych ma 52 lata, Dzień Dziennikarza Sportowego ( międzynarodowy) właśnie był obchodzony. To owa uroczysta godzina, której nadejście i opisanie zapowiadałem.   Prezes Jurek Jakobsche zwołał ludzi sportowych piór, mikrofonów, kamer oraz aparatów. Na Krakowskim Przedmieściu stawiło się osób kilkadziesiąt. Wciąż bystre oko Barnaby wypatrzyło dwóch byłych naczelnych „Przeglądu Sportowego" ( Andrzej Jucewicz i Łukasz Jedlewski); wypatrzyło bardzo sławnych głosem i długimi kontaktem z mikrofonem radiowców, ludzi pióra gazet, ale i wielu książek o sporcie oraz jego ludziach.. Bogdan Tuszyński, Tadek Olszański, Witek Duński, Zygmunt Głuszek....  I tak dalej. Niektórym godnym ludziom profesji stan zdrowia uniemożliwił już przyjście- Jurek Jabrzemski, Wojtek Szkiela, Zbyszek Dutkowski, Andrzej Biliński... Ale jeden z nestorów- Janusz Strzałkowski stawił się na zew. Boże, ileż ten człowiek- po dziś innym życzliwy- dał z siebie sportowi! Piórem, ale także organizowaniem, pod prasowym patronatem- dziesiątka wyścigów kolarskich, turniejów pingpongowych.   Głos Henia Urbasia występującego teraz nie, jako radiowiec, lecz rzecznik PKOl przypomniał relacjonowane przezeń - radiowo- Wyścigi Pokoju, igrzyska... Wypatrzyło oko Barnaby wielu przyjaciół, znajomych- z którymi dzieliło się kiedyś piękną, ale jakże trudną pracę, a których dziś spotyka się tylko podczas podobnych okazji.  Dzieląc wspomnienia... Czasem, choć rzadko- też urazy, jak to między ludźmi z krwi, kości oraz charakterów bywa. Ale dzień świąteczny takim wspominkom słusznie nie sprzyja. To, co gorsze, nawet Barnaba uda, że zapomniał i wybaczył komuś, kto mu zrobił bolesne kuku, a teraz się życzliwie uśmiecha.     Przegląd „towarzystwa"... Znów dowód, że profesja została, jako prawie monopol panów. Damy w kronikach były wybitne, ale w sali świątecznej- na lekarstwo. No, ale jeśli m.in. w osobie Magdy Janickiej ( kiedyś, przez pewien czas „szefowej sportu" w „Sztandarze Młodych"), to... Barnaba znów pobrał od Magdy kilka ważnych nauk. Jak zawsze- jest wdzięczny, bo uczyć się trzeba do końca...  Kogo i czego nie zauważyłem? Gdzieś mi się zapodziali, albo na uroczystość„ nie wpadli" ludzie kamery telewizyjnej. Oni -albo wciąż nie mają czasu, albo uważają się za tak modnych obecnie celebrytów, że ... sami tworzą środowisko, bez uczucia potrzeby podtrzymywania kontaktów.  Nie jest to sygnał nowy, ale- nawet, jeśli mało odkrywczy, to trudno go nie odebrać. Proszę Mistrzów Kamery z TVP...  Nie wypatrzyło- niestety- oko Barnaby ludzi młodszego i średniego pokolenia tej profesji. Nestorzy- wciąż zgrani, następcy jakby poza środowiskiem. „Dzisiejsi" mają gdzieś „wczorajszych" - z ich dokonaniami? A może po prostu są zagonieni, nie poznali kiedyś smaku integracji, solidarności zawodowej, więc  nie czują potrzeby?  Może jest tak, może inaczej. Wolę myśleć o zagonieniu, czyli nawale obowiązków.... Refleksja jednak zostaje- nici międzypokoleniowe się, jeśli nie pozrywały, to są naderwane. Ze szkodą dla sprawy.  To jakby opisywało  mi część przyczyn dość średniego i mało jednak kolorowego ( będę się wyrażał oględnie) obrazu współczesnego dziennikarstwa sportowego. Z drugiej strony- jakże się nie dziwić wielu „dzisiejszym", że tak często słowa własnego nie szanują, za marną sensacją gonią, bardziej ich fascynują sumy oraz afery niż dokonania mistrzów sportu- jeśli nie wzięli sobie poprzedników za nauczycieli? Jeśli postanowili „ od zera", i „sami z siebie"- wedle własnych norm oraz intuicji...   Bez wiedzy i doświadczeń poprzedników. Tu Barnaba sobie przypomniał- a w rozmowach świątecznych z przyjaciółmi temat królował- jak wyglądało jego dzieciństwo zawodowe. Jak życzliwie odnosili się do 19-20-21- latków koledzy z kilkudziesięcioletnim doświadczeniem zawodowym. Panowie Gryżewski, Reksza, Gołębiewski, Sieniarski, Strzelecki, Mielech. Maliszewski, Dobrowolski, Aleksandrowicz, Trojanowski... Długą mam w pamięci listę. Jakże oni byli życzliwi młodym, i ile w nas „siebie" zostawili...? I pomyśleć- byli wtedy też tacy, którzy środowisko dziennikarzy sportowych zwali „Arcybractwem"! Toż dziś to brzmi, jak komplement! I to jaki!  Było miło. Dostaliśmy od PKOl medale 90-lecia zasłużonej organizacji.  Z podpisem jeszcze ( smoleński dramat) Piotra Nurowskiego. Barnaba też dostał taki medal z osobistą dedykacją... Dziękuję za pamięć. 