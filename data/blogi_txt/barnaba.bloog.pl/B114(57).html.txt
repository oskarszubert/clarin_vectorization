ECHA WYDARZEŃ: Lekkoatleci obiecująco zaczęli nam mistrzostwa Europy... Nie rozwijam tego „obiecująco". Barnaba, jako człowiek mający się za nowoczesnego, woli... zabobonnie popukać w niemalowane... Były w tej mierze wydarzenia zgoła tragi- komiczne, ale opiszę je przy innej okazji. Niech się najpierw polityka wyciszy, bo to trochę z nią powiązane. A dziś ogień „polityczny" bucha i bucha, a dorzucających bez opamiętania do pieca znalazło się w nadmiarze... Poczekam, aż pójdą na jakiś urlop. W końcu pójdą, bo ideały - ideałami, lecz o siebie to zadbać też potrafią... „ Lekka", czyli Barcelona. Barcelona- to Hiszpania; choć ściślej Katalonia - ze swym odrębnym nawet językiem oraz ciągotami.  A Hiszpania- to także wielka potęga sportowa. Chętnie się z Hiszpanami porównujemy, ale tam.... Barcelona to już miejsce igrzysk olimpijskich; Hiszpanie niedawno zostali mistrzami globu w futbolu, Hiszpan Alberto Contador wygrał kolejno drugi, a w sumie trzeci Tour de France... Jeszcze tenis, jeszcze koszykówka... Skromności, więc rodacy w tych porównaniach sportowych, skromności...! Innych elementów „wspólnego mianownika" roztrząsać się już tu nie ośmielam...  Tour de France. Marzenie każdego kolarza. Sława nawet większa od mistrzostwa świata... Jeden z Zacnych Komentatorów napisał, że nie widzi niczego zajmującego w tym, że grupa zgodnie pedałuje ileśtamset kilometrów... W tle może jest najwyżej uczucie rowerzysty- zapalonego amatora, że główny punkt emocji polega na współpracy z licznikiem oraz ... skutki tak długiej „współpracy" pewnej części ciała z siodełkiem... Nie w Alpach i Pirenejach, jak TAM, a nawet nie na tatrzańskich i karkonoskich przełęczach...   Barnaba przejechał za kolarzami ładne tysiące kilometrów. W kraju i w świecie. W samym Wyścigu Pokoju- na siodełku motocykla. M.in. z wcześniejszymi sławami szos- Wojciechem Matusiakiem, potem Stanisławem Szozdą - na ważniejszym, „kierowniczym" siedzeniu... I słowo daję, że kolarstwo szosowe jest w każdej chwili nabrzmiałe emocjami. Nawet, gdy peleton jedzie zwartą grupą- z szybkością kilkudziesięciu kilometrów na godzinę- spokój bywa pozorny. Ktoś tempo dyktuje, ktoś inny musi w tej stawce, w której wszyscy czują się łokciami, wywalczyć miejsce bliskie rywalowi mogącemu ruszyć do ofensywy. Ktoś- lider drużyny- się wozi, oszczędzając siły na finiszową rozgrywką, a koledzy asa ubezpieczają... Nie ma świętego spokoju, nawet, gdy jest spokój wedle sprawozdawców. I niech się tylko nadarzy okazja - dla jednych góra, dla innych karkołomny zjazd; dla jeszcze innych ucieczka tych, którym peleton na to pozwolił, bo nie są groźni dla tuzów- z pozornego spokoju robi się zgoła awantura. Znów, albo peleton kontratakuje zgodnie, ale z siłą przerażającą, albo są to natarcia solo, w duetach itp.  Kolarstwo szosowe jest piekielnie trudne. Mówią: kolarz musi umieć cierpieć... Coś w tym jest. Wytrzymałość jest wystawiona na najtrudniejszą, bo wiele godzin trwającą próbę. Dzień po dniu. Słońce i żar, deszcz, śnieg, zimno... Pod górę- serce pęka, w dół- szybkość dech odbiera... Kto się nie przewrócił i nie „oszlifował" -szczęściarzem; a z bólem też trzeba wygrywać. Jak nie przegrać z głodem- tak szybko umie odebrać siły, jak atakujący rywale...?  Mało cech w magazynie emocji? A to nie wszystkie...  Wyścig, także Tour de France najbardziej wielbi zwycięzców, ale ceni także drużyny. Bo wygrana jednego jest sumą wysiłków wielu. Kiedyś nazywano ich woziwodami, ale to nie ujma, lecz ... szacunek dla dostarczycieli wody, która w organizmie poddanym wysiłkowi szybko gdzieś się podziewa... Lider musi się poddać próbie- maksimum, gdy jest taka niezbędność. W wyścigach solowych, na finiszach, ( ale i tu koledzy starają się wyprowadzić go na najlepszą pozycję); poza tym- ma mieć maksymalną ochronę. Jest groźna ucieczka- likwidują koledzy. Trzeba wymienić rower- kolega z drużyny odda swój. Trzeba gonić po defekcie?  Zazwyczaj pościg ułatwiają koledzy- przywożąc lidera „ na kole"... Solo to się stoi na podium, ale dojeżdża tam siłą zespołu.   Contador walczył z Andy Schleckiem z Luksemburga. Współzawodniczyli ostro. Owocny atak przyszedł, gdy Schleck miał kłopot z maszyną. Mówiono, że bardziej fair byłoby poczekać... Potem były obustronne natarcia. W końcu Hiszpan górą, a Luksemburczyk z zapowiedziami, że za rok, to on pokaże. Zwycięzca powinien publicznie ucałować naszego Czesia Langa. Za co?  Hiszpański kolarz w zawodowym peletonie pojawił się w 2003 roku. Na dzień dobry pojechał na Tour de Pologne. Ten kończyła "czasówka" z metą w Karpaczu. Contador wywalczył pierwsze w karierze zawodowej zwycięstwo etapowe. Pod polską Śnieżką... Barnaba ma niezłą pamięć, więc pamięta, że „polski ślad" ( no, m.in. polski), bo z Wyścigu Pokoju mieli też w karierach inni sławni triumfatorzy Touru- Fignon. Induran- legendy kolarstwa...  Co dodać? Że żal, iż „my" byliśmy „tam" jednoosobowo, i tak daleko, że komentować nie wypada. Mamy kolarstwo bardzo poziomem odległe od światowego. I od tradycji- również. A ciekawe, że nawet na poziomie Touru kolarstwo szosowe różnych naszych sąsiadów daje o sobie znać. A nasze jakoś tak -„po piłkarsku"... Odwołujemy się do złota historycznego, produkując współczesność tombakową... 