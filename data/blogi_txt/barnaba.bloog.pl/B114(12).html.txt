ECHA WYDARZEŃ: Jeśli dobrze odczytuję współczesny język, to „przeginanie” oznacza przesadę. Teraz przeginamy w sprawach piłkarskich, przeginamy. Taka mnie myśl nachodzi, gdy… - Widzę i słyszę, jak Leo Beenhakker przemieszcza się ze świata boiska w świat mediów. Wszędzie go teraz pełno. Chętka do dzielenia się przemyśleniami oraz otwartość w prezentowaniu poglądów- nie wada to, lecz zaleta. Byle nie przesadzać, a skłonniśmy do tego, skłonni...Pisałem już o tym, ale wracam- bo zaczynam widzieć skutki. Właśnie zwane przeginaniem. Trenerzy różne miewają przyzwyczajenia. Górski w takich dniach żegnał się z przyborami do golenia, Stamm zakładał okulary słoneczne, nawet gdy słońca nie było; Gmoch i Engel mówili bardzo dużo, czasem zbyt dużo. Piechniczek, jak zawodowy komentator TV.  Strejlau też nie był od milczenia. Wyciągnąć coś od Janasa graniczyło z cudem. Wójcik i Boniek sami się pchali do notesów… Co człowiek, to indywidualność. Ale medialność Holendra jest chyba na poziomie rekordowym. Jeśli wygra- oponentów tym znokautuje, ale… odpukuję. Chyba już dziś jednak trener powinien dostać premię. Swoją aktywnością w mediach oraz różnorodnością w tej mierze wspaniale przykrywa bałagan, który nie chce przestać panować w PZPN. Tam kipi, aż pokrywka podskakuje, ale Holender sprawia, że interesujemy się czym innym… Nawet, jeśli się kłócimy, to nie o PZPN, lecz- czy trener trafnie wybrał. Tomaszewski, że najgorzej jak mógł, Gmoch, że optymalnie. Bądź tu mądry i pisz wiersze. Dawniej to bywało fajnie. Była taka gazeta- „Express Wieczorny” ( od południa kolejki pod kioskami) i organizowała  mecz. Jedną jedenastkę wybierał chyba trener reprezentacji, druga powstawała w plebiscycie czytelników. Jeśli pamięć nie zawodzi, to w takim meczy Gmochowi złamali nogę…- Czytam wieści „ z obozów” oraz widzę dzielenie włosa na czworo. A to Niemcy już się naszych boją, bo wiedzą, że Beenhakker coś na nich wymyśli. Albo, że zawodnicy tam grający, a w Polsce urodzeni, to może sojusznik, nie przeciwnik. Gdzie sens, gdzie logika- jeśli już zdecydowali się być Niemcami i tam wybrali ich do reprezentacji? Historia już się „wypowiedziała” w wielu sprawach, niezależnie od miejsca urodzenia oraz pochodzenia. Przypomnienie krańcowym przykładem: kat Warszawy ( i nie tylko) – von dem Bach Zelewski, urodził się- jako Żelewski-  z matki Elżbiety Eweliny z Szymańskich, a do gimnazjum chodził m.in. w Brodnicy…I co z tego? Prawie każą mi się martwić, że premier nie pojedzie kibicować piłkarzom. Zostanie mu telewizor. No i co z tego? Ja też nie pojadę, zostanę przed telewizorem i… wcale tego nie rozgłaszam…- Prawie każą mi się cieszyć, że Pan Prezydent na własne oczy obejrzy mecz z Austrią. No i dobrze, niech obejrzy, jeśli takie są umowy i decyzja. Tylko jedno sugeruję: żadnej – zapowiedzianej, bądź niezapowiedzianej wizyty w szatni, przed meczem. Bez przeginania, piłkarze tego nie znoszą.  Spokój cechuje mistrzów, dżentelmenów, i niech cechuje też chętnych do mistrzostwa. Bez przeginania oraz z oględnym fascynowaniem się sprawami dalekiego planu, o duperelach nie mówiąc. Media zawsze lubią powróżyć z fusów i spojrzeń. Dawniej też to robiły. W drużynie Górskiego, gdy jechała grać na Wembley znalazł się też Włodzimierz Lubański. Z nogą w gipsie, tak po chamsku potraktował go Macfarland w pierwszym meczu. Dziennikarze z Wyspy uznali, że gips to maska, i że zaraz go Lubański zdejmie, a że w pierwszym meczu strzelił im gola… Przegięli. Niech najmocniej mówią fakty, nie ludzie; nawet bardzo mądrzy. W niedzielę rzeczywistość przemówi za sprawą Duńczyków. Nadzwyczaj trudny egzaminator. Może nawet trudniejszy niż część tych z naszej grupy EURO. Kto zapomniał- temu przypominam, że: X My dopiero stajemy w szranki finałów ME, Duńczycy już mistrzami byli! I to posłani z łapanki. W ostatniej chwili wezwano ich, by uzupełnić stawkę- zjechali się z wakacji, i –zostali mistrzami! X Nie mamy w tej parze dodatniego bilansu. Gramy 19 raz, a wcześniej: 18 meczów - 6 zwycięstw - 1 remis - 11 porażek, bramki: 30-37. W kronikach bywało więc różnie- i porażka 0:8 ( bardzo dawno) i wygrane 5:0; ale ostatnimi czasy dwie polskie porażki: 1:5 ( na swoim boisku-2004) i 0:2 w meczu wyjazdowym. I to był już czas debiutu Beenhakkera w Polsce! AD 2006. 