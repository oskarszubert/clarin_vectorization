ECHA WYDARZEŃ: Daniel K. kiedyś jakby mi sugerował bym napisał coś o dziennikarstwie sportowym. Dziś jest międzynarodowy dzień tej profesji, więc nadarza się okazja. Do laurki złotymi literkami pisanej nie dam się namówić. Do totalnej krytyki- też. W święto nie uchodzi, a do tego „zły to ptak, który własne gniazdo kala".... Nawet, jeśli ma za złe... Jest wyjście pośrednie. Pan Tomek Zimoch, redaktor-radiowiec ( lubię „ten głos" i ten sposób relacjonowania- analiza spojona z niebywałym temperamentem) zaprosił na świąteczne spotkanie, via Onet. Czatować nie będę, ale posłałem Panu Tomkowi kilka zdań. Część tu skopiuję: - ... Jako Pana starszy kolega po fachu spieszę z serdecznymi i świątecznymi życzeniami. Uzupełnionymi gratulacjami za otrzymanie nagrody zawodowej- w konkursie "Złotego Pióra". Nawiązuje Pan do dobrych tradycji w dziennikarstwie sportowym- i niech tak zostanie! A pytanie będzie prowokujące: dlaczego nasza branża, jako całość tak się pogubiła w porównaniu z poprzednikami? Piekielnie uproszczone wyobrażenie o sensacji sportowej, język ubożuchny, większość "życia" za kulisami, jakby mniejszość na boisku, fascynacja nie rywalizacją, lecz tym kto- kogo, i jak... No i -za ile. Bez podatku, żeby suma wyglądała bardziej imponująco...   Przesada? Trochę pewnie- tak, ale czy zupełnie? Przecież było tradycją ( i w wielkim świecie zostało), że sport także lansuje nazwiska swoich najlepszych, powszechnie szanowanych komentatorów, czyniąc z nich osoby publiczne. Kogo prawdziwie wylansował w ostatnim np. dziesięcioleciu? Ilu? I czy sportu to wina, czy też...naszej profesji?   Kolarstwo- pan Tomek o nim często radio opowiadał i opowiada, więc... W kolarstwie dwa tematy. Tour de France, którym się podniecamy, bo... podobno jednak nasz kolarz w nim się pojawi. Ale nie na prawach jednej z gwiazd, tylko, jako „woziwoda" dla gwiazdy. Czyli- wszystko dla lidera, własne ambicje odłożone na kiedyś. Chyba, że lider dostanie manto, i wtedy będzie można pościgać się, jak należy... Nie krytykuję zasady, bo w szosowym kolarstwie święta- żeby jedna gwiazda świeciła, czasem kilka musi być za chmurami. Byle z aktywnego statystowania nie wywodzić tezy, że na szosie znów jesteśmy wielcy. Nie jesteśmy, jesteśmy słabieńcy...    Wielcy to jesteśmy za sprawą Czesława Langa. W organizacji. Wspaniały szosowiec i torowiec, medalista olimpijski jest rzeczywiście nowoczesnym menadżerem. Oddaje kolarstwu to, co kolarstwo jemu kiedyś dało- sławę. A że na tym zarabia? To tylko zaleta, a wiadomo, że zarabia za ciężką i dobrą robotę.  Wyczytałem, że teraz start Tour de Pologne włączył Lang do obchodów rocznicy Powstania Warszawskiego. Ma być mocny akcent. Bardzo mi to przypadło do gustu. Że kolarz, który także „jechał przez Wyścigi Pokoju" nie przejął się, iż to, co wtedy robiono, różni autorzy analiz spod znaku ( tu trzy literki) teraz chętnie oceniają, jako brzydkie wprzęganie sportu w politykę. Czyli - składanie wieńców i zadumę w KL Auschwitz, gdy Wyścig  blisko wypoczywał; start honorowy spod warszawskiej Nike, z akcentem sportowego hołdu bohaterskiej stolicy, wizyty ekip w różnych zakładach, żeby można było asom roweru nie tylko klaskać, ale też z nimi pogadać itd.   Dobrze, że Czesław ma lepszą pamięć, lepszą ocenę i ten ślad podjął. Mnie się podoba. Mniej mi się tylko podobają ci medaliści, którzy zamiast napisać, że start imprezy jest wpisany w obchody rocznicy- poinformowali, iż „ Tour de Pologne" wystartuje 2 sierpnia, dokładnie w rocznicę wybuchu Powstania"... Nawiązując w puencie do rozmowy o stanie dziennikarstwa, pozwalam sobie przypomnieć takim autorom ( i redaktorom kwalifikującym publikacje w sieci), że Powstanie zaczęło się 1 sierpnia 1944 roku, o siedemnastej. Drugiego sierpnia dla wielu powstańców, od dzieci z opaskami poczynając, i dla mieszkańców stolicy już się skończyło. Ofiarą krwi, ofiarą życia.  Czyli, dokładnie-niedokładnie... 