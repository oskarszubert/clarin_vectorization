ECHA WYDARZEŃ: Słów będzie mało-cyferek więcej. Coś z liczydła, albo kalkulatora. Wnioski i refleksje zostawię PT Czytelnikom. Piłkarze staną wkrótce do EURO. Jak sama nazwa wskazuje to mistrzostwa EUROPY, mistrzostwa świata, to inna bajka.   PZPN ogłosił, ile zapłaci:  X 23 zawodników otrzyma – do podziału-pół miliona euro za wygrany mecz w fazie grupowej; ćwierć miliona za remis;  X za mecz ćwierćfinałowy- 1 milion euro; za półfinałowy- 1, 5 miliona, za wicemistrzostwo-2, 250; za mistrzostwo – 3.750.000 euro.  X Każdy z 23 zawodników otrzyma po 15 000 euro startowego- za mecze grupowe (łącznie 3 mecze) oraz dodatkowo 5 000 euro za każdy następny rozegrany mecz. Nagrody będą wypłacane w polskich złotych według kursu NBP. Ładne to, prawda? I jednak wymowna deklaracja zamożności, Jeśli tyle można obiecać, ile trzeba mieć? A nie można było dorzucić do budowy stadionów? Jeszcze ciekawiej wyglądają porównania:   Nagrody za medale w letnich Igrzyskach Olimpijskich 2008, a Igrzyska to przecież mistrzostwa ŚWIATA:   X Za złoto PKOl dawał samochód osobowy oraz 200 tys. zł; ze srebro 150 tys., za brąz- 100 tys. Nagrody pieniężne zwolnione od podatku, za samochód-podatek od darowizny. Ile tysięcy ton ciężarów musiał przerzucić taki pan Tomek Majewski nim w ogóle dostał szansę stanięcia do igrzysk, dopiero potem – na najwyższym stopniu podium? Ile treningowych pchnięć kulą- setki tysięcy? Nic z premii w gatunku filozofii „czy się stoi, czy też leży…"   X Igrzyska Zimowe w Vancouver, czyli też mistrzostwa Świat; tyle, że z nartami i łyżwami: X od ministerstwa – 250 tys. za złoto, 150 ze srebro, 100 tys., za brąz. PKOl i związki dorzucały – odpowiednio po 60-40 – 30 tysięcy. Ile, czy sponsorzy- już ich sprawa… Kto w chwili ogłoszenia stawek wchodził w rachubę? No- Małysz, Kowalczyk…. Obiecałem nie nadużywać słów, więc nie komentuję. Cytuję tylko westchnienie małego Jasia: -Mamo, Tato- ja już nie chcę być strażakiem, policjantem, nawet elektronikiem. Nawet nie chcę być prezesem PZPN. Marzę, żeby siąść na ławie u pana Smudy… Nie muszę aż tak świetnie grać, jak panowie Piszczek z Błaszczykowskim i Lewandowskim, których drużyna jest drugim z rzędu mistrzem jakże silnej ligi niemieckiej… Chcę być kiedyś dwudziestym trzecim piłkarzem… 