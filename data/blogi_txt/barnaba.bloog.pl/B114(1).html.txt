ECHA WYDARZEŃ:  Nie znam osobiście pana Drzewieckiego, obecnego ministra „od sportu”. Ale jako człowiek łagodny – dobrze mu życzę. Jak każdemu, kto bierze się do rządzenia tą ważną dziedziną życia. Właściwie nie do rządzenia, lecz odpowiadania. W imieniu państwa-  za zasięg i jakość urzeczywistniana celów mieszczących się w tzw. polityce społecznej. Czyli- żeby za sprawą sportu rodak był sprawniejszy. Żeby żył dłużej i rzadziej musiał zajmować czas służbie zdrowa ( w stanie rujnacji, więc samodbałość o zdrowie staje się zgoła postawą patriotyczną); żeby młody był lepiej wyedukowany, mądrzejszy, żeby każdy umiał pływać, i w ogóle. Ponieważ w tej mierze tradycyjnie jestem „ZA”, więc ministrom na starcie dobrze życzę. No, do jednego od początku miałem wątpliwości, bo nim posadę mu dali, opinia kanciarza przeważała nad wiedzą o talentach pozytywnych. Ale: po pierwsze- wyjątek reguły nie czyni; po drugie- bieg spraw tak dalece potwierdził obawy, że… Dobre życzenia nie wykluczają życzliwych krytyk. Dlatego wytknę już teraz ministrowi Drzewieckiemu, że za łatwo mówi, czego mówić nie powinien. Ma minister, jak każdy prawo do optymizmu, ale równocześnie ma obowiązek realizmu. Tymczasem minister, gdy część Narodu wątpi, czy EURO 2012 nam się uda- zamiast lać oliwę na fale obaw i uspokajać konkretami, to głosi, że wszystko musi być OK., a on gotów swoją fortunę postawić. Nie znam rozmiarów tej fortuny, nawet mnie ona średnio interesuje, natomiast wcale nie jestem spokojniejszy. Bo nie wiem, czy gdyby pan D. fortunę stracił, to byłaby dla mnie ( i dla innych) wystarczająca satysfakcja z porażki o wymiarze zupełnie innym? A tu zagrywka słowna- zamiast konkretów: wtedy- to, wtedy-tamto, zrobiliśmy już- ta lista z każdym miesiącem się wydłużać… Nie w dziale – „mamy zamiar i plan”, lecz „zrobiliśmy”… Teraz znów minister postanowił mnie uspokoić. Nie metodą optymistycznego meldunku o dokonaniach, lecz informacją, że … możemy przejąć część zobowiązań ukraińskich. W sieci są cytaty. Że ponieważ tam idzie kiepsko, to UEFA może zdecydować większą niż planowana część spotkań rozegrać na polskich boiskach. Nie mówię już o takim drobiazgu, jak ocena taktu w takim sposobie opiniowania stanu spraw u partnerów. Czkawką we współpracy może się to odbić. Już oczyma wyobraźni widzę dyżurne ostatnimi czasy tłumaczenie: „Wywiad nie był autoryzowany, ja mówiłem to inaczej… I mniej wtajemniczonym powiem, jako facet z branży dziennikarskiej, że  takie tłumaczenia tylko obciążają naszych rozmówców; bo oni zawsze mają święte prawo żądać autoryzacji swoich wypowiedzi- jeśli tego nie robią, piłka na ich polu karnym… Ale to detal, choć skutki mogą być „niedetaliczne”. Sedno zadziwienia słowem ministerialnym bierze się z tego, że, jak Zagłoba- oferuje Niderlandy. TAM idzie kiepsko, a u nas, jak – wspaniale, ponad harmonogramy? Jeszcze sami mamy więcej pomysłów, planów i zapowiedzi niż dokonań- a myślimy o przejęciu dodatkowych powinności! Jeszcze sami podlegamy ponagleniom ze strony UEFA, apelującej o przebudzenie- a bierzemy się do budzenia innych. Myślę sobie tak: kibic ma prawo do takiego rozumowania, minister nie ma prawa być tylko kibicem. Nie to tego jest powołany. To stanowisko nie dla propagandysty, lecz organizatora... 