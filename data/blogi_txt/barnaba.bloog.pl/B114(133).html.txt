ECHA WYDARZEŃ: Wkrótce- emocje lekkoatletyczne. Jeśli TVP ładnie nam do domów dostarczy- będzie co oglądać.   Halowe mistrzostwa świata. W Sopocie, który ma już porządny obiekt pod dachem, a niedawne mistrzostwa krajowe pokazały, że i organizacyjnie prezentuje poziom wysoki.   Będzie ciekawie, wierzę. Damski skok wzwyż- pewnie około 2 metrów, jeśli nasza rekordzistka ostatnio tak skacze. Przypominam- Kamila Lićwinko z Podlasia Białystok. Tyczka- interesuje mnie wynik, ale w pierwszym rzędzie odpowiedź na pytania, czy nasza rekordzistka, p. Rogowska rzeczywiście pokonała skutki bolesnej kontuzji. Wśród panów- może być bliżej sześciu metrów niż pięciu i pół. W kuli, może ambitnie kontratakujący p. Tomek Majewski wreszcie znów pojawi się na granicy 21 metrów… Biegania zawsze ciekawe. I w hali dobrze widać.  Będzie ładnie, kolorowo… Jeśli do tego- powtarzam się, ale muszę, bo trwam w nastroju olimpijskim- sprawozdawcy TVP nie zagadają, nie zakrzyczą sportowców. Bo owo „branie na krzyk”, jakoś zmonopolizował w radio red. Tomek Zimoch, i jemu to służy, zaś naśladownictwo powinno być ograniczone… Bo, jeśli wszyscy na mnie krzyczą, to tylko uszy bolą...  Ciekawa jest historia tych imprez. Kiedyś były mizerne, w dalekim tle „lata” –traktowano je jako przerywnik monotonii coraz trudniejszego treningu zimowego. Nawet rekordów nie notowano. Z czasem, krok po kroku zrobiła się impreza pełną gębą- z mistrzostwami świata, rekordami, aspiracjami, sponsorami. I niech tak zostanie, bo jeśli lekka atletyka ma być nadal królową sportu, to niech i w zimie daje dowody „panowania”…    … Echa po Soczi… Skoczkowie nam spuścili z tonu. Zauważyć trzeba- płakać nie uchodzi. W końcu to w Soczi, nie po Igrzyskach miało być apogeum tzw. formy sportowej. Za sprawą solisty- Kamila Stocha było. Pewnie inni też tam wdrapali się na szczyt- swój, bo panakamilowy dla nich teraz nieosiągalny. Może rozpaleni emocjami za dużo w wyobraźni widzieliśmy. Może media tego i owego za bardzo lansowały, zdając się na rzekomą błyskotliwość wypowiedzi, nie na rzetelną ocenę stanu spraw sportowych… Nie czas patrzeć do tyłu, gdy współczesność się rozwija- a powietrze uszło.  Jeden Stoch trzyma fason, jak kiedyś mawiano w warszawskiej gwarze… Trzyma fason nie tylko na skoczni. Dowcipnie, ale zdecydowanie dał też odpór próbie wciągnięcia go w orbitę polityki. „ Dobrze robię to, na czym się znam. Nie jestem więc bohaterem z kreskówki, który spektakularnie i niezawodnie ratuje świat, nie jestem też specjalistą do spraw zarządzania sytuacjami kryzysowymi. Jestem sportowcem, jestem skoczkiem narciarskim.”… Znów mnie słowem ujął...  … Trwa ocenianie i wycenianie. W ramach pierwszego zabrał głos minister sportu. Ani nie sławię, ani się nie czepiam. Radość z medali dzielę, przestrzegam przed zbyt łatwym komplementowaniem strategii, która miała owe medale ukształtować. Toż nadal praktycznie mamy pradawny KLUB POLSKA, może tylko z bardziej udrożnionymi kanałami wspierania. Ale żeby już owoce strategii, żeby system, żeby rozwój wzwyż, wszerz oraz w głąb – dajmy sobie jeszcze spokój. Sobie, i czasowi- żeby był owoc, wcześniej musi być kwiat…   Wyceny. Kto, ile zarobił za medale olimpijskie. W świecie, i u nas. Że premie od PKOl – bez podatku. Ministerialne- z podatkiem. Tu i tam, poza granicami fiskus bierze od wszystkiego. W Kanadzie i Stanach nie ma litości… Że nowe stypendia od resortu- wymiar nienajgorszy – złoci po 9200 złotych miesięcznie, czyli ok. 110 tys. PLN rocznie. I tak dalej, zaglądanie do kieszeni i kas trwa… Czytam też o premiach szczególnie oryginalnych. „Snowboardzistka Eva Samkova, która wywalczyła w Soczi pierwszy złoty medal dla Czech w konkurencji snowcrossu, dostała w nagrodę od władz swojego rodzinnego miasta Vrchlabi, leżącego w powiecie Trutnov, konia.”   Na koniec – też echa igrzysk:     X Justyna Kowalczyk startowanie zawiesza do końca sezonu. Głos ma medycyna: „ ……stopa rzeczywiście się zrasta, ale starty wymagałyby mocnych środków przeciwbólowych. Dość faszerowania się chemią. Zimę czas zakończyć"    X Jest inicjatywa zadaszenia toru na warszawskich Stegnach.  Wklejka: „Osiem lat temu zmodernizowano tor na Stegnach. Powstał nowy system mrożenia przystosowany do hali. Zmieniono również geometrię toru. Wszystko to kosztowało blisko 20 mln złotych. Z tej kwoty sfinansowano również projekt zadaszenia toru autorstwa profesora Wojciecha Zabłockiego…. W 2008 roku z powodu kryzysu, prezydent Hanna Gronkiewicz-Waltz zadecydowała o jego wykreśleniu z planów inwestycyjnych. Radny miasta Sebastian Wierzbicki uważa, że najwyższy czas powrócić do pomysłu. ...  Dzięki nowoczesnym technologiom prace na Stegnach nie będą kosztowały ponad 200 mln zł jak zakładał Ratusz, ale mniej niż 100 mln zł - przekonuje.” 