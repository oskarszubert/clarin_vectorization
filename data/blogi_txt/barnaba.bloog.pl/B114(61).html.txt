ECHA WYDARZEŃ: Nie tylko słonecznie. Także optymistycznie. Radosny ranek. Optymizm, bo bokser Tomasz Adamek pokonał kolejnego rywala i znów zrobił duży krok w kierunku punktu środka elity światowego boksu zawodowego. Optymistycznie, bo sztuka wygrała z siłą, czyli jednak potwierdziło się, że boks to nie sama moc plus odporność, lecz też umiejętności- wykorzystania własnych walorów i słabych stron rywala. Mniejszy znów okazał się dużo większy. Wygrał jednogłośnie. 98,4 kg wagi osobistej na 118, 4 kg Michaela Granta; 187 cm wzrostu na 201 cm rywala... Czyli i zasięg ramion faworyzujący przeciwnika. Doświadczenie ringowe? Duże w obu przypadkach. Nawiasem, obaj pokonali na swej drodze Andrzeja Gołotę, obaj- przed czasem. Czyli- mały margines na zaskoczenie...  Kto wytrzymał do ranka, albo nie zaspał- widział. Tzw. warunki fizyczne faworyzowały Murzyna, a walkę dyktował Polak. Grant do końca starał się znaleźć okazję do zadania ciosu kończącego, Adamek od początku po gong ostatni swoimi akcjami wyprzedzał myśl i pragnienie rywala. Słusznie nie ryzykował boju na wyniszczenie, ale przez czas cały był uważny, odważny i przedsiębiorczy. Przewaga szybkości i przewaga konceptu. Może w odwrotnej kolejności. Bo najlepszy pomysł taktyczny byłby funta kłaków wart, gdyby przeciwnika stać było na akcje w równym tempie...  Nikt nie był liczony, a rozstrzygnięcie nie sprawiło żadnemu z sędziów kłopotu. Za często taki obraz w pojedynkach ludzi najcięższych się nie zdarza. A że suma 12 rund to obraz dla widza dość monotonny? Fakt, fajerwerków nie było, ale klucz taktyczny Adamka jakby ich nie przewidywał. Urodę zaś tego boksowania widzę w skuteczności wiodącej do zwycięstwa, a także uporze i konsekwencji. Triumfatorów wypada tylko sławić, więc i Barnaba dołącza swój głos. Jedyny ton niepokoju wydobywa się z tła. Jest nim uwaga, że jednak waga osobista naszego mistrza z gór jeszcze nie daje w tej kategorii siły ciosu na miarę specyfiki wagi superciężkiej. Pewnie ten element będzie nadal podlegał twardej pracy, jako że kolejni wielcy rywale coraz bliżej... Wreszcie i bracia Kliczkowie?! Bez ciosu, który zatrzymuje i zniechęca- trudno się z największymi mierzyć. Są lepsi niż Grant...   Adamek jest wciąż głodny sukcesu. To ładne. Do tego w jego pozie, w słowach i zachowaniu widać szacunek dla zawodu, któremu się oddał. Rywal przed walką może pajacować, żeby publikę podniecić i na swoją stronę przyciągnąć, pan Tomek wygląda jak zimny fachowiec. Mechanik- który jeszcze nie wie, co się z tym autem stało- ale jest pewny, że machinę zreperuje; albo chirurg biorący się do trudnej operacji, mając przekonanie, ze skończy się ona dobrze...  Adamek- Adamkiem, ale mamy też święto na blogowisku. Zauważyli Państwo, że panaranddalowym „Bluźnierczym plotkom" nie oparła się bariera miliona wejść? To też na swój sposób „mistrzostwo świata", tylu czytelników przyciągnąć. Podziw i gratulacje! Milionerowi- cześć!PS: Dodane po godzinach. Czytam, słucham i odbieram - poza zadowoleniem, że Adamek wygrał, także głosy analiz w tonie nawołującym do zimnych analiz. Słusznie, ja też uważam, że zwycięstwo- zwycięstwem, ale było wynikiem nie jednoosobowej supremacji, lecz walki obustronnie twardej. Ale jak - przepraszam- miało być, i mogło być? I zgoda, że mimo serii udanych startów Adamka  w tej wadze, w której prawie każdy jest wyższy i mocniej uderza, różowych okularów skrajnego optymizmu zakładać nie należy.  Milej jednak prognozować po wygranej niż by było odwrotnie, prawda? 