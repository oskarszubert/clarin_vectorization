ECHA WYDARZEŃ: Dobry pan-w dobrym humorze… Przyjechał Pan Michał ( świadomie spolszczam imię francuskie, bo przecież to uzasadnione z racji wspólnego EURO), Platini.  Dokonał wizytacji i ładnie się uśmiechał. Ponarzekał na paskarskie ceny w ukraińskich hotelach, ale uwierzył, ze rząd jeszcze to zmieni. Nam przykazał zmienić murawę stadionów na lepszą. Nie wytykając, że coś w projektach sknocono, albo czegoś nie dopracowano, jeśli wszystko jest OK., tylko… porządna trawa nie chce się przyjąć oraz rosnąć. A bez dobrej nawierzchni nie ma dobrej piłki. Szef UEFA wie to bardzo dobrze. Jako drzewiej wspaniały technik, i w ogóle piłkarz z najwyższej półki…   Poza tym – było fajnie. Same pochwały oraz przykłady poczucia humoru. Prezesowskiego… Kiedy dziennikarze nietaktownie podnieśli temat gorzałkowania w środowisku, ( jako, że alkoholowy incydent  ciut zmienił nam ostatnio kadrę), Platini rzekł dyplomatycznie: „ Muszę przyznać, że polscy piłkarze, których ja znałem potrafili pić. Niektórzy nawet reklamują teraz piwo”. Nawiązując do Zbigniewa Bońka, kiedyś partnera z boiska, dziś poważnego biznesmena i działacza. Rozwijam myśl na własną odpowiedzialność: Nic nie jest zakazane na amen- tylko trzeba umieć. I wiedzieć, gdzie oraz kiedy wolno; kiedy – po prostu nie wypada, a kiedy jest zabronione. To ostatnie zwłaszcza od chwili, kiedy piłka oficjalnie stała się zawodowa, a boisko, sala treningowa itp.- miejscem pracy. Nawiązuję do incydentu, który wywołał futbolista P, a z którego jeszcze media oraz część środowiska piłkarskiego zrobiła – bez sensu- problem pt: „ Młodzian P. a sprawa polska". W rzeczywistości zaś banał. Zwłaszcza w środowisku, którego duża część nie zwykła za kołnierz wylewać, a w kronikach na ten temat ładnych kilka kartek zapisała. Nie dręczę przykładami, ale powiem, iż właśnie w święta słyszałem, jak dobrymi klientami restauracji po dziś są…. Zmilczę. Dorzucę tylko, ze rachunki płacą akuratnie, a napiwek też zostawiają hojny… Mają z czego, to dają… A że potem czasem, jak z porzekadła: „Uczył Marcin- Marcina…” Gdy raz i drugi młodemu zamożność, czy zawyżone poczucie własnej wartości racjonalne myślenie zakłócają… Dlaczego więc szum bez sensu? Bo  banał. Gdyby w miejscu pracy, czy w czasie pracy- zwolnienie dyscyplinarne. Bez pardonu i bez odszkodowania. Jak w biurze, czy w fabryce. Jeśli poza tymi arenami, ale nasuwając podejrzenie, że skutki w miejscu pracy będą widoczne ( marna kondycja, szwankująca forma sportowa), to też można regulować przy kasie. Jeśli prywatne, w prywatnym czasie i na osobistą odpowiedzialność, to nawet, jeśli jej poczucie niedorosłe…   Pamiętam, jak jeden z naszych pierwszych europejskich profesjonałów opowiadał o swoich doświadczeniach. „Trener kazał robić kółka na stadionie. Biegłem na końcu, za innymi. Żeby się nie męczyć… Ile razy przebiegałem obok trenera- obdarzałem go promiennym uśmiechem. Rewanżował się tym samym… Tyle, że to markowanie treningu na pełen gaz- dało znać przy kasie. Wymiana uśmiechów, to nie wszystko…” Coś podobnego usłyszałem od pływaka, Jednego z pierwszych, którzy pojechali szkolić się za Wielką Wodę. Kiedyś na treningu rozległ się głośny okrzyk: „Wariat, wariat…” Okazało się, że jeden z ćwiczących markował oddanie treningowi. Czego szkoleniowiec, sława światowa, po prostu nie mógł zrozumieć… Takie pieniądze trzeba było zapłacić za naukę, a on łapie się liny…   Zmierzam do puenty. Trzeba sprawy załatwiać po ludzku, normalnie. W lewo, w prawo, ale bez szumu i wytrychów. Umowa o pracę daje instrumenty. Instrumentem jest też oczywiście zaufanie. Biorę do zespołu – bo mam zaufanie; nie biorę - bo nie mam. Więcej, bo nie pasuje mi ta osoba do koncepcji, albo do drużyny, Cicho, spokojnie, normalnie. Bez wizyt w  komisariatach, bez przesłuchiwania przesłuchujących. Bez publicznych wyznań i zeznań… Wola szefa ma się objawiać w dawaniu nominacji, nie w ich odbieraniu.  Trener jeszcze tego nie pojął, więc ośmielam się podpowiedzieć…   Wiem, że sam zbyt wiele zdań poświęcam banałowi. Ale jeśli już jest i podlega tak powszechnemu wałkowaniu, dysputom i kontrakcjom- to i banał trzeba uznać za wydarzenie. Choć w cudzysłowie…     W umownym finale- zdania z drugiego bieguna sportu. Tam, gdzie na najważniejszym planie jest ciężka praca nad sobą oraz oddanie tej pracy.   Na „Facebooku” przeczytałem świąteczno-wielkanocną refleksję pani Moniki Pyrek. Jednej z naszych eksportowych tyczkarek. Wklejam: „Kolejna Wielkanoc na zgrupowaniu poza krajem. Szczerze mówiąc nie pamiętam, który raz w swojej karierze spędzam te święta w ten sposób. Na szczęście w święta Bożego Narodzenia zawsze jestem z najbliższymi. Takie życie. Sama wybrałam, nie żałuję. W tym roku uświadomiłam sobie na przykład, że 16!!! ostatnich zim spędziłam w SPALE. 16 lat z rzędu od grudnia do lutego z przerwą na Boże Narodzenie i sylwester”.   Sama wybrałam- nie żałuję… Prawda, że ładne? Prawdziwie wielki sport, to nie tylko zaszczyty oraz przepis na dostatnią egzystencję…. Łatwa ta droga nie jest, o- NIE! 