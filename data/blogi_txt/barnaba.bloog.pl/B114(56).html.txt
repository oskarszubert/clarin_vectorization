ECHA WYDARZEŃ: Lekka atletyka ( wolę tę formę od „lekkoatletyka") staje do mistrzostw Europy. Nasza ze sporymi aspiracjami. Nie bez powodów. Mamy grupkę arcymistrzów na czele reprezentacji mistrzów krajowych. Ale nie bylibyśmy kawałkiem rodzimego sportu, gdyby... przed emocjami nie było sensacji pośledniego gatunku. Tym razem, z powodu ubiorów. Że nie dopasowano jak należy, że sławna firma nawaliła, a negocjatorzy z PZLA- także. I w związku z powyższym, co potężniejsze panie pewnie będą musiały użyć ubiorów dla panów, czyli... Falstart. Zawsze lepiej, jeśli wszystko jest OK., ale alarmem mniej się przejmuję niż media. Nawet najwięksi sportowcy bywają przed ważnym startem bardzo wrażliwi, więc cisnący kapeć, albo gorszy dres „mają prawo" stać się problemem. Minie wraz z napięciem przedstartowym; przyjdą dni zawodów- co innego będzie prawdziwie ważne.  Po drugie- z nazwisk tych, którzy zajmowali się zaopatrzeniem wynika, że najważniejsze słowo należało do reprezentantów środowiska zawodniczego. Trudno pomyśleć, że koledzy kolegom chcieli zrobić kuku. Po trzecie- jak sport sportem, sprawy sprzętowe bywały materią delikatną. Dawnymi czasy nawet bardzo delikatną. Gdy np. arcymistrz Jacek polubił kolce jednej firmy, zaś reprezentację hurtem zaopatrywała konkurencyjna ( do tego w czasach dotkliwego braku dewiz) i... było starcie na szczeblu prawie ministerialnym. Mam w pamięci jeszcze inne przykłady, ale zmilczę... Dziś czas inny, i rozmiar problemu nie taki. Ale że od firm patronackich twardo trzema wymagać bliskości ideału- fakt!  W końcu kij interesu ma dwa końce- wyposażenie mistrz to reklama; reklama to sprzedaż... Dobrze wypełniany kontrakt oznacza następny. Nawet, jeśli po drodze raz się coś sknoci, jak piłkarsko-mistrzowski monopolista „ to coś" do kopania na ostatni turniej... Futboliści krytykowali, ale co już w świecie za ich sprawą sprzedano, to sprzedano...    Ale tak- w ogóle, to jednak sławne firmy dbają o mistrzów. Byłem kiedyś w takiej, w centrali i w jednej z fabryk. Dowiadywałem się, że dla reklamy nawet konstruuje się np. buty do biegania dla konkretnego mistrza; staranniej niż garnitur na miarę... I zbierałem dowody tezy, że jeśli ktoś się potrafi cenić ( oraz ma powody do tego), to i patron też go ceni bardziej niż wtedy, gdy się bierze „jak leci"... Z tego też bierzmy naukę. Nie drąc jednak szatek przed startem... Lecimy po sławę i medale. Ściślej- ONI dla naszej- też- radości...  Jestem wdzięczny Panu Tomkowi- maratończykowi za adres w sieci. Przypomniał mi się - ważne właśnie w związku z ME- jeden z asów przeszłości. Stanisław Grędziński. Dziś wciąż działacz; mimo dwóch zawałów. Czeka na emeryturę- do października br. Emerytury olimpijskiej ( jest taka- ale tylko za medal) nie ma. W Meksyku do brązu zabrakło sztafecie nie dobrego biegu, lecz podobno przychylności sędziów. Sprawiedliwość nakazywała dzielić medal z Niemcami... Może zawiodła dyplomacja, może technika pomiaru była nie tak doskonała, jak dziś...  1966- dwa mistrzostwa Europy, 400 m w pojedynkę i w sztafecie. Dla przywołania przeszłości i dla porównań ze współczesnością, cytacik: „- Po powrocie do kraju z GKKFiS oraz CRZZ otrzymałem po 5 tys. zł, natomiast z klubu 20 tys. zł na zagospodarowanie. Kwoty te były wówczas solidnym finansowym zastrzykiem...".   Karierę skończył w wieku lat 25, z rekordem życiowym  45,8. Studia, „budowlanka" - 6 obiektów sportowych na Dolnym Śląsku. Aktywność niezmiennie sportowa. I optymizm w kwestii mistrzowskiego startu kolejnego pokolenia następców.  Gdyby nie tyle kontuzji, śladów urazów... Znów cytat ( dla PAP)  powracającej refleksji: „ - Odbija się niedocenianie ćwiczeń ogólnorozwojowych. W latach mojej kariery były one podstawą treningu. Ich propagatorami byli wspaniali szkoleniowcy jak Mulak, Korban czy Mach. Inna przyczyna kontuzji to szpikowanie zawodników witaminami i odżywkami. Jestem wrogiem nadmiernego sztucznego wspomagania organizmu. Nie ma to, jak naturalne jedzenie, np. schabowy kotlet i sporo sałaty..." Barnaba też by pewnie wolał schabowego z sałatą zamiast piguł różnych...  Co jeszcze w sporcie ostatnich dni? Wiele. Tour de France, do którego jeszcze wrócę. Futboliści grają i losują. Najważniejsze jednak to akt osobistej dzielności Karola Bieleckiego. Wspaniały piłkarz ręczny znów próbuje się na boisku. Pech spowodował, że stracił oko, nie stracił jednak pasji aktywnego życia, a nawet uczestnictwa w sporcie na najwyższym poziomie.  Podziw, to za mało... 