ECHA WYDARZEŃ: W sporcie - mniej jakoś emocji niż niepokoju... Niestety! ... Czytam w gazecie wywiad z prezesem koszykówki oraz opis kulis związanych z rozmową. I rozwiewa mi się nadzieja związana z ostatnim turniejem, w którym Gortat, Lampe i spółka starali się popchnąć reprezentacyjne sprawy do przodu. Jeszcze nie tak, jak się marzy- myślałem- ale przynajmniej toczenie problemów jakby odbywało się na nowej drodze. Właściwej. Gdym przeczytał, co ma do powiedzenia prezes, i co dziennikarz mówi o prezesie, głupio mi się zrobiło, i smętnie. Skąd takich prezesów biorą? ... W piłce - najpierw emocje. Boiskowe, Pucharowo- europejskie. Na Camp Nou mistrz Rosji z Tatarstanu - Rubin Kazań, z Rafałem Murawskim w składzie, pokonał broniącą tytułu Barcelonę 2:1. Bomba! Pewnie wielu kibiców po raz pierwszy usłyszało, ze jest taka drużyna. A ona bije przesławną Barcę na jej boisku! Różne sensacje zdarzają się w futbolu, ale możemy sobie wyobrazić, że nasza drużyna klubowa jest zdolna wykręcić taki numer? Do tego, że piłkarz z Polski rodem-grając pół meczu - wsławi się tym, że rozbił najwięcej ataków rozwścieczonego, a przegrywającego faworyta? ... Plan, „za", ale właściwie przedboiskowy.  Kolejne zatrzymania z zarzutami udziału w korupcji. Kończy się trzecia, czy zaczyna czwarta setka? Gdy przyjdą wybory, jakże elektorat będzie przerzedzony... - W PZPN- mało nowego. Mówią, że jest nieźle, tylko ktoś organizuje kontrakcję. I staje stare jak świat pytanie: kto wykonuje- widać, ale kto za tym stoi...? Przecież nie tylko panowie Boniek z Tomaszewskim, którzy buty piłkarskie zamienili na pióra recenzentów i komentatorów. Oni nawet, gdy mają rację- to jednak też są związani „ z tamtym światem". Swoje odcisnęli nie tylko złotym śladem na boisku. Kto więc za tym stoi? Europoseł Ryszard, który zawsze tam, gdzie szansa popularności? Czy go chcą, czy nie, on zawsze w biegu po sławę. Z piłką, bez... - Wraca bzdurny pomysł ustawy „piłkarskiej".  Norma administracyjno-prawna ma regulować wszystko, co futbolowe. Nie kwestie sportu w ogóle, lecz piłkarskie. Ingerencja w zdrowy rozsądek, o  wyłomie w normie światowej już nie mówiąc! Jeszcze tło z argumentami, Dzwoni sąsiad: „Słyszałeś, co ten poseł wygadywał? Nie słyszałem, więc sprzedaję, jak kupiłem. Że teraz można robić porządek, nie bojąc się reakcji FIFA i UEFA, bo nic nam nie zrobią, jeśli organizujemy EURO 2012, umowy są podpisane i ... dalej w tym duchu. Aż się wierzyć nie chce, że tak może wyglądać „porządkowanie". Róbmy swoje, bo nic nam nie zrobią... NIC? - Kolejne lektury. Jedna z gazet porównała- w złotówkach- zarobki naszych kopaczy z amerykańskim- grają o niebo lepiej. Wyszło zabawnie. Nie zamęczam szczegółami, powiem  tylko, że nasz średniak ligowy zarabia miesięcznie minimum dwa, czasem trzy razy więcej niż ten za oceanem, Nie- średniak... Dalej: W ubiegłym sezonie trzej ważni gracze Galaxy: Alan Gordon, Gavin Glinton oraz Kyle Varis mieszkali wspólnie w wynajętym, dwupokojowym mieszkaniu. U nas często mieszkanie załatwia ligowej gwiazdce klub, samochód, luksusową opiekę medyczną... Bez komentarza. Chyba, że gazeta przesadziła... ... Nuta osobista. Popływałem. „Mój" basen szykuje się na przyjęcie ważnego gościa. Mają kręcić coś reklamowego z udziałem Otylii- „Motylii". W próbie dla kamer pan Wojtek ma wykonać wyścig delfinem, żeby, gdy przyjdzie mistrzyni wszystko było gotowe jak należy. Swoją drogą pasjonuje mnie pytanie: wróci do pływanie w światowym wymiarze? Nie musi, zrobiła tyle, że ma prawo ogłosić: META, ale jest przecież w każdym kawałek prawdy o apetycie, który rośnie... 