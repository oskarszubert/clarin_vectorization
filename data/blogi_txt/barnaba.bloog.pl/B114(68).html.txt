ECHA WYDARZEŃ: Przepraszam, czy tu uprawiają sport, czy tylko się biją? Wiem, że część komentarzy może mnie odsądzić od czci i wiary, ale swoje powiem. Otóż wolę, że Pan „Pudzian" odesłał z kwitkiem „fasolowego" tłuściocha, niż miałoby się stać odwrotnie. Ale do zachwytów proszę mnie nie przymuszać. Nie widzę sportu w tych bójkach, ani adrenalina mi nie skacze, gdy się tłuką. Na stojąco, i na leżąco... Toż sport pięściarski przy tym, co widziałem- to Wersal i zabawa grzecznych chłoczyków... I myślę sobie tylko: gdzie podziali się owi krytycy boksu - boju wedle czytelnych jednak reguł- i dlaczego siedzą cicho, gdy przyszedł czas uświęcania bitki oraz tworzenia z niej „gal". Proszę o wybaczenie pierwsze rzędy- sławne nazwiskami i postaciami, ale powiem, iż nie wierzę, że się TYM zgodnie fascynują. Raczej uważają, że „tak wypada", dla pomnożenia sławy własnej, a że sobą nobilitują, co wedle Barnaby od sportu odległe...? Mój przyjaciel mawia, że nie wszystko da się zrozumieć, ale czasem to, czego pojąć się nie dla, wypada po prostu polubić... Nie wiem, czy mnie się uda polubić, co widziałem. I co słyszałem, bo ton „rozmów i rozmówek", przechwałek itp. też jawi się, jako bardzo odległy od norm sportowej rycerskości. Nawet tej udawanej...  - Raduję się, że rosną stadiony na EURO. Warszawski, gdy jeżdżę mostem Poniatowskiego jeszcze mnie nie zachwyca. Raczej zapowiada przytłoczenie monumentalizmem. Może, gdy będzie skończone, oprawione w otoczenie, kolorowe, to... Teraz wolę zmodernizowaną Legię. Jakoś lepiej mi się w oku komponuje ze sportową ulicą. Żeby jeszcze basen wrócił, ów kiedyś sportowy salon Warszawy... Poznań „ się otworzył". Podobno zadaje szyku. Mam tylko nadzieję, że co my o tym sądzimy już w pełni pokrywa się z opiniami UEFA. Bo coś pamiętam, ze niedawno jeszcze jakiś dygnitarz wydziwiał... Już mu przeszło? - Już wiem, dlaczego rodzimy futbol nie potrafi wyjść z dołka. Nie dlatego, że za mało w nim pieniędzy, lecz, ponieważ chyba jest ich... za dużo. Samorządy i państwo budują stadiony i „orliki", przygotowują EURO, zaś środowisko futbolowe ... zajmuje się sobą. I swoimi portfelami. A media ... sekundują- cytując sumy jakby z zachwytem, zamiast skłonić do zastanowienia, czy kwoty zgadzają się z jakością „usługi". Czytam, więc za ile ktoś kogoś kupił, sprzedał, czy wypożyczył i za często myślę, czy chodzi o światowej sławy noblistę, arcymistrza sportu olimpijskiego, a nie po prostu o średniej jakości kopacza? Co jakby zgodnie akceptujemy. A fiskus i tak pewnie zrobi swoje...   Ostatnio gazeta sportowa znów podpowiedziała to i owo. Że np. pewien trener klubowy będzie miał miesięczne wpływy ponad 100 tysięcy złociszów, a gdy prowadził reprezentację, to miał 45 tysięcy i o więcej się nie upominał. Holender- po nim- też miał 54 tysięcy, tyle, że euro... I tak dalej. Prezes za 50 tysięcy, dyrektor za ... „CO" jest bardziej niż imponujące, „ZA CO"- wiedzie kibica i obserwatora życia do frustracji. I nie jest to kwestia zazdrości, że ja to muszę wyżyć za tyle, a w piłce żyje się za tysiące razy więcej... Pytanie staje inne: za co? Gdy czasem słucham publicznych wypowiedzi posiadaczy tą drogą wypychanych portfeli -wpada mi w myśl to właśnie pytanie. Gdy patrzę na boiska oraz pobieram słowa późniejszych ocen tego, co na boiskach widzę, nie mogę się zapytać, czy rozmiar inwestycji godzi się z rozmiarem dokonań...?  I czy może być lepiej, jeśli już jest tak dobrze?  Niektórym. Chyba zbyt wielu... Gdzie motywy starań o doskonalenie siebie - w graniu i nauczaniu nowoczesnego grania, gdzie przewaga myśli o ataku, jeśli obrona jest mało ryzykowna, a dobrze żyć daje...? 