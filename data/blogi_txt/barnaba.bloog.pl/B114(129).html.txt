ECHA WYDARZEŃ: Jest czas wielkiego biegania. Widzę w parku i koło parku. Czytam w doniesieniach. Odczuwam, gdy wkurzam się na władzę stołeczną, która nie potrafi wybrać takich tras, by miasto nie było sparaliżowane, a część mieszkańców przeklinała zamiast uczestniczyć w radości i podziwie… Że naród nam się tak rozbiegał. Dla zdrowia, we wszelkich jego przekrojach... Redaktor Maciej Kurzajewski, człowiek miły, sprawozdawca sportowo-telewizyjny i… celebryta, jak się o takich postaciach mawia, pobiegł w londyńskim maratonie. 3:49:46, Rekord życiowy padł. Redaktor ma ochotę przebiec w ciągu roku 7 maratonów, każdy na innym kontynencie. Bardzo trudne zadanie, ale jeśli podjął się- wierzę, że wykona. I kibicuję w tym duchu. Jak kiedyś kibicowałem Tomkowi Hopferowi, który swoim przykładem i wpływem tamtej TVP na zwyczaje rodaków rozbiegał nam bliźnich. Na miarę ówczesnych możliwości. Dzisiejszy kolekcjoner maratonów ma patronów z kasą, przynajmniej o nią nie musi się martwić. Jedyne, co gdzieś mi się po głowinie pałęta, czy sponsor – bank, dlatego dyktuje oszczędzającym tak drakońskie warunki, by „ za to” reklamować się efektownym sponsoringiem. Jeśli tak, to… sponsorują miliony…. Ale, to tylko złośliwość na marginesie. Pan Tomek Majewski- dyrektor gimnazjum, szef samorządu w Unisławiu – gdzie mieszka, polonista, człowiek ładnie blogujący- też dzielnie biega. Ostatnio w maratonie łódzkim. Też jest zadowolony. Nie wiem, czy ma sponsora; wiem, że jest wzorcem aktywności. Jeszcze- kocha gotowanie, pieczenie, organizowanie wycieczek z podopiecznymi… Dyscyplina treningu- dyscypliną życia?   Mgr wf Michał Szymański – biegnie czwarty krzyżyk, ojciec parki dzieciaczków nie tylko uczy innych pływania ( i baczy bym nie bujał, że pokonałem basen 60 razy), także sam jest wciąż „ przy sporcie”.  Czytam i cytuję: „Mój pierwszy maraton ukończony, 3: 44: 24 netto. Uśmiech mam od ucha do ucha, ponieważ plan i 12 tygodni przygotowań było na czas 4 h. a z drugiej strony mocno podniosłem sobie poprzeczkę na Maraton Warszawski. Czas, który wykręciłem zawdzięczam koledze Arturowi, który bardziej wierzył w moje możliwości niż ja sam. Dobiegł ze mną do około 30 km cały czas mnie dopingując; szacun Arturze. Potem wyrwał ostro do przodu, a ja zostałem w grupie na 3: 50: 00, od której po złapaniu drugiego oddechu oderwałem się i do końca utrzymałem mocniejsze tempo.”   Biegło wiele tysięcy. Na krótszym dystansie- 10 km nawet Justyna Kowalczyk i Adam Małysz. To fajnie, gdy sławy dają swoim fanom taką szansę kontaktu. Na marginesie: pani Justyna wykręciła czas 36 minut i 8 sekund. Był to 152. rezultat. Pan Adam finiszował na 1851 miejscu, z czasem 51 minut i 38 sekund. Oboje nie tylko zaszczycili obecnością, lecz też aktywnością osobistą…   W takiej sytuacji jakże przekonywająco brzmi potem medialny apel panny Justyny, by wreszcie poważnie zająć się tworzeniem warunków dla narciarstwa biegowego. Cytuję:  „ Wysyłam sygnał. W Polsce nie ma gdzie trenować. Te dzieciaki, startujące w programie "Bieg na Igrzyska" nie mogą sobie pozwolić na to, by wyjechać z kraju na 300 dni, a tak trzeba w tej chwili robić, by solidnie przygotować się do sezonu. Jeżeli tylko, będą mieli gdzie trenować, to będziemy mieli także wyniki na światowym poziomie. - Już wielokrotnie wspominała pani o tym, że w Polsce nie mamy odpowiednich warunków. Teraz ponawia pani apel. Czy to przyniesie efekty?  - Kropla wody drąży skałę. Nie ma innego wyjścia. Trzeba o tym mówić na każdym kroku. A co w tej chwili ma pani w Polsce do dyspozycji? - Góry Tatry i fajne siłownie w Centralnych Ośrodkach Sportu. Ale siłą i górami w biegach narciarskich wiele się nie zdziała. Mamy wprawdzie 1700 metrów ścieżki. … Ale to nie są trasy, na których trenuje się mistrzów świata juniorów, nie mówiąc o mistrzach olimpijskich. To są trasy, na których można ćwiczyć po to, by zostać jedynie mistrzem Polski.    ” Mistrzyni „swoje”, a umowna władza „swoje”. Ukorzenia w nas przekonanie, że już powinniśmy być organizatorami zimowych igrzysk, wcześniej zaś mistrzostw świat… Bo- „możemy”… Będziemy – mogli móc, gdy wreszcie przywołana przez mistrzynię „kropla” coś w skale rzeczywistości wydrąży… Jeszcze echa bostońskiego maratonu- z krwią i dramatem w roli głównej. Niestety. O tym już pisałem, teraz zajmują się tym „właściwe organy”. Dla wniosków i ewentualnych kar, przeszłości bowiem nic nie odwoła.  Znów zdanie na marginesie: jeden z komentatorów zdecydował się przypisać rolę inspirującą zamachy i terror nie sytuacji polityczno-społecznej, lecz mediom. Ma o nich najgorsze zdanie- racji nie dzielę, lecz prawa do takiego poglądu nie kwestionuję, choć mediom i zawodowi często wiele wytykam.    Każdemu wolno kochać- kogo lubi…  Ale wniosek, cytuję: „Po prostu zamach, ludzkie tragedie z tym związane są łakomym kąskiem dla dziennikarskich hien, i tanim, a wartościowym i przyciągającym gawiedź gównem między reklamami. Może spróbujecie nie pisać o takich wspaniałych sensacjach, o krwawych ofiarach? Ja oczekiwałbym, że liczba zamachów gwałtownie spadnie” - oceniam, jako …  No, niech będzie elegancko: jako wielkie uproszczenie… A żadne uproszczenie nie jest kluczem do zamka problemu... 