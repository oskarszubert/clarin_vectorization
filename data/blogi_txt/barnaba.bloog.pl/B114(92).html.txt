ECHA WYDARZEŃ: Nie może  futbol przestać nam podnosić ciśnienie! Niestety, nie za sprawą dobrego grania na boiskach, lecz sposobu rządzenia. Już pal sześć te trenerskie tańce ludzi lepiej opłacanych niż wynalazcy i mistrzowie chirurgii. Chce piłka – niech się sama dławi regułą- że jeśli są porażki, to najbardziej winny jest trener. Trzeba go wywalić, a następnego… też się wygryzie za jakiś czas. Ale na tę normę reakcji mocnych nie ma. I pewnie długo nie będzie, jeśli sobie od dawna tak dobrze żyje… Teraz ciśnienie podniósł  sam PZPN. Ciśnienie społeczne. Zaprezentował kostiumy reprezentacji na EURO 2012. Modne, podobno „konstrukcyjnie” świetne.  We właściwych kolorac- biel z czerwienia, ale pierwszy raz bez Orła! Gdzieś tam sobie wystylizowany orzełek przysypia w logo PZPN, ale tradycyjnie prezentowanego godła nie ma. Jest jeszcze logo EURO, ale...   Są tacy, którzy mówią, że nic strasznego się nie dzieje, bo nie symbol ma wygrywać, lecz piłkarze, ale ci są w mniejszości. Większość- czytam i słyszę- uważa, że PZPN wykonał „ gwałt na orle”, wybierając taki wzór. A teraz jeszcze- zamiast głowy popiołem posypać- bredzi, że prowadził „konsultacje społeczne” i taki dały wynik. I tu- niespodzianka. B. prezes PZPN, Michał Listkiewicz, wciąż czynny, ważny, aktywny działacz publicznie mówi, że godło być powinno, a logo związku może się pojawić, ale w tle. To jak- przepraszam- wygląda owa prawda o zasięganiu opinii? Przecież to „za Listkiewicza” dostaliśmy EURO… Fatalnie też prezentuje się poziom związkowej wyobraźni i wrażliwości. Trudno mi akceptować taki stan ducha, że tradycji się nie broni, lecz nawet nie bierze pod uwagę! Po prostu! Ponad siły samych siebie zapytać przed zleceniem - czy to dobry pomysł; po co odstępować od czegoś, co jest normą od pokoleń? Powiem szczerze: jest mi za PZPN głupio, i jestem za centralę futbolową zły. Nie tylko za wywołanie kolejnego zamętu, lecz też za zły przykład. Na szczęście, jak czytam i słyszę, chętnych do akceptacji jest dużo, dużo mniej niż radykalnych krytyków… Burzenie tradycji rzadko burzącym na dobre wychodzi. Zwłaszcza takiej tradycji, i mającej żywot pokoleń. Przypominam, że nawet wtedy, gdy oficjalna nazwa Państwa zawierała się w skrócie trzech liter- nie było takiego, który by zdjął np. z kostiumu olimpijczyka napis „Polska”, a wprowadził „PRL”… Zawsze była "POLSKA", co nawet mało sprzyjający czasom historycy podkreślają oraz sławią. I myślę, że nie była to kwestia odwagi, bądź bojażni, lecz właśnie szacunku dla wartości tak tradycyjnej…I tzw. zdrowego pomyślunku....Prezes Grzegorz Lato otoczony ludźmi już wtedy dorosłymi raczej powinni to pamiętać nawet bez pomocy głosów dzisiejszego młodszego od  nich świata piłki. Właśnie miałem zamiar pisać o symbolach. Ale innych, i inaczej. Zeszło- przez PZPN-owskiego klopsa- na dalszy plan. Niedawno warszawska Polonia pokonała Lecha 1:0. W stulecie zaistnienia klubu. Pierwsze mecze w roku 1911- grała drużyna złożona z uczniów kilku, najbardziej usportowionych szkół stolicy! Tak się drzewiej rodziły i rozwijały kluby sportowe… Tu krok w stronę symboli. „Polonia”, to po łacinie Polska, już nazwa miała określić patriotyzm i  stosunek do zaborcy. Potem były „ czarne koszule”. Niektórzy zapisali to, jako symbol- żałoby z powodu carskiej okupacji, inni głoszą, że… po prostu takie udało się kupić, a ponieważ okazały się praktyczne w czasach błotnistych boisk- zostały do dziś. Wklejam: "Nie zrezygnowano  z symboliki nawiązując do polskiej flagi, tyle że narodowe kolory umieszczono w klubowym herbie Polonii - biało-czerwone godło przyszywano albo przypinano w taki sposób by można je było szybko zerwać i schować w przypadku pojawienia się carskiej policji."  A też wtedy grały nie symbole, lecz ludzie…Lecz o wierności symbolom pamiętano! To puenta a propos wcześniej opisanej sytuacji. Którą, nawiasem - szybko można zmienić, doszywając kawałek materiału ze stosownym symbole... A nie gaworząc, polemizując i bzdurząc... 