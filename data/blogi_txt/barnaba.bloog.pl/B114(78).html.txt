ECHA WYDARZEŃ: FIFA ( władza światowego futbolu) ogłosiła kolejną klasyfikację reprezentacji narodowych. Reprezentacja Polski zajmuje w najnowszym rankingu 69. miejsce. To w porównaniu do poprzedniego notowania spadek o trzy lokaty. Tak źle w historii tego rankingu jeszcze nie było.    Jak klasyfikacja się ma do rosnącego zadowolenia, ( choć nie z wyników- będę obiektywny, lecz ze stylu grania) trenera Franciszka Smudy. I do braku niepokoju w ocenach prezesa Grzegorza Laty oraz innych dostojników PZPN, z Jerzym Engelem w roli ważnego opiniodawcy?  Gdy dwaj patrzą na to samo, nie zawsze to samo widzą? A może to FIFA ze swoim rankingiem jest do luftu...? Trener przecież głosi, że to, co w takiej klasyfikacji dnia zupełnie go nie obchodzi, zgodzi się nawet na setne miejsce? Bo on ma na głowie nie ranking, a EURO 2012...  Bądź kibicu mądry, a poeto pisz wiersze... Jak mówi przysłowie o tych, którzy się śmieją ostatni?  Tylko czy to my się będziemy śmiać, czy dalej będą się z futbolu made in Poland śmiali...? Że dobry, to on bywał, i był...   Zostaję przy tej imprezie imprez, jeśli idzie o nasz udział w roli gospodarza. EURO 2012. Rosną stadiony, terminale, mają się poprawić drogi. Platini nie poznał tych ostatnich, bo podczas ostatniej wizytacji stolicy nie korzystał z autobusu, tramwaju, nawet limuzyny w eskorcie policyjnej, na stadion go dowiózł śmigłowiec... Może rzeczywiście za jakiś czas i nam, przeciętniakom będzie lepiej... Z tym, że dziś poza nadzieją są niepokoje. O płacenie rachunków...  Media sypnęły informacjami, że ruch inwestycyjny związany z EURO tu i tam spowodował zagrożenia dla budżetów miast-gospodarzy. Jakimś chytrym zabiegiem tak ponoć podzielono i przydzielono zadania, że dziś budżet oficjalnie uniknął przekroczenia punktu urzędowo określonego, jako niedozwolony. Ale to nie znaczy, że za to, co będzie zrobione nie trzeba będzie ze społecznych pieniędzy zapłacić! Czyim kosztem się to odbędzie? Zastaw się, a postaw się? Oby był to alarm na wyrost, bez uzasadnienia! Ale ponieważ słychać jego brzmienie, a równie głośnych zaprzeczeń jakoś brak- trudno przejść obok. Jak w restauracji, po dobrym obiedzie przychodzi zapłacić rachunek. I nie każdy z biesiadników skryje się wtedy w ustronnym miejscu. Wspólnicy od stolika i tak go dopadną...  Czytam, że wiceminister „ od sportu" jest „ olimpijsko" pełen optymizmu. Bo tak dobrze ułożono program przygotowań oraz zasady ich wspierania- że musi być jak należy.  „Klub Polska", najbardziej elitarna z elitarnych organizacji będzie miał wszystko, co mieć należy, by nadal się równać z wielkim światem .   Porządek i rozsądek zawsze powinny radować, więc i ta deklaracja stany prawie perfekcji organizacyjno-programowo- finansowej też cieszy... Jest tylko jedno „ale". Zawiera się ono w określeniu „ KLUB POLSKA". Niby nic nowego, a jednak... O kadrę narodową troszczono się zawsze, na ile tylko możliwości budżetowe pozwalały. I często z bardzo dobrym skutkiem, jako że medale i złote tytuły oraz rekordy niosły radość, satysfakcję, dobrze służyły sławie nie tylko sportu.  Z tym, że często nawet w chwilach wyżu owych sukcesów mówiono jednak szczerze, że duża ich część powstała zgoła laboratoryjnie. Bo nie było nas stać by medale trwale wiązały się ze sportem prawdziwie powszechnym. Czyli - z porządnym wychowaniem fizycznym w procesie edukacji. Z dużą liczbą klubów sportowych, z rozwiniętym w trwały system sportem młodzieżowym, akademickim, „mundurowym"... Jak tam, gdzie takie punkty są elementem współczesnej cywilizacji. Też potem błyszczącej medalami olimpijskimi, i w organizacji dbającej w decydującej fazie, by najlepsi mieli nawet ptasie mleko, ale ... Ale ci najlepsi są „ w domu" często tylko ciut lepsi od nieco gorszych, a tych naciskają jeszcze prawie równorzędni i tak dalej...    Kiedy nas nie było stać na taki rozmach - Klub Polska był jedynym wyjściem. Doraźnym- myślano i w to wierzono, ale jedynym. Jako wizytówka, ale pośrednio i katalizator wyśnionego rozwoju sportu wszerz i w głąb. Dziś stać nas na to drugie, a zostajemy przy Klubie Polska. Dla wybranych z wybranych, ale pytanie: skąd ich brać?- wydaje się bardziej świeże niż wtedy, gdy bieda wyzierała z każdego kąta. I byłym rad, gdyby w tej mierze ministerium wyszło wreszcie z programem prawdziwej ofensywy.  Nie tylko "Orliki" ale i co na nich... Bo KLUBEM POLSKA  w dostatku zarządzać to nie jest wielka sztuka. Opanowano ją w trudniejszych czasach... 