ECHA WYDARZEŃ: Bardzo się cieszę, że cieszy się Michał ( użyję spolszczenia, bo z racji EURO prawie rodak) Platini. Zwizytował i stwierdził, że, jak w starej piosence - „mury pną się do góry". W dobrym tempie. To raduje wobec wątpliwości oraz wrodzonego ( tylko?) sceptycyzmu. Milej się zawieść, gdy wróżyło się, że nie będzie dobrze- a jest znakomicie, niż- gdy miało być OK, a jest średnio. Jeszcze dojazd ( i w stolicy raczej- dojście) na wspaniałe stadiony zdążą się poprawić, kilometry autostrad przybędą czyniąc z urzędowych uśmiechów na ekranach- uśmiech do końca uprawniony. Dobrze jest, ma być- prawdziwie dobrze. Platini nie miał kłopotów komunikacyjnych, wszędzie mógł dotrzeć lotem błyskawicy. Niech wpadnie dziś, i przemieści się np. z Woli ( droga z Berlina, Paryża do naszej stolicy) na drugą, stadionową stronę Wisły.... Kuchnia też pewnie przypadła do gustu, a Francuzi na kuchni to się znają nawet  lepiej od nas. Słowo!  Stop. Koniec felietonu-początek komentarza. Dobrze, że nie jest źle. Byle się „propagandzie sukcesu" nie dać zauroczyć. Zwłaszcza, że wietrzę pewne „kłopoty atmosferyczne". Ktoś z naszej strony głosił, że możemy wziąć więcej na siebie niż będący w kłopotach partner- słychać głosy medialnego rewanżu „stamtąd"- że też nam mogą pomóc, jak pomogli dostać EURO... U nas też - więcej chętnych niż szans, więc... Więc już ktoś głosi, że Stadion Śląski jest „out", a my pamiętamy, że tamtędy wiodła droga ku sławie, i jeśli tam gramy, to... Poznań- tak, czy pod znakiem zapytania? Wrocław? Czyli- konkurencja wewnętrzna jest siłą, ale też może rozsadzać. Zwłaszcza, że za każdym chętnych „ktoś ważny stoi". Taki, co obiecał... I ci, którzy sił własnych nie szczędzili. Ale to nasz ewentualny kłopot, nie piłkarsko-europejski... I każdy teraz czeka na deser, po francuskim obiedzie. Komu sery? Komu tylko dusery? Polski Komitet Olimpijski rozrzucił po wyborach swoje siły. Prezes Piotr nie odpowiedział mi wprawdzie na powyborcze gratulacje, czym trochę zaprzeczył wierze w długotrwałą znajomość oraz w poprawność dyplomatyczną ( takie ma wykształcenie), ale co się dzieje- i tak wiem. Pan z Prezesem... Co to ja miałem? Pamięć miałem!  Dowiaduję się, że PKO wygotował strukturę, która jakby wróżyła, że tam - a nie do ministerstwa- kiedyś pójdzie ( z budżetowymi pieniędzmi) ważna część tzw. zadań zleconych przez administrację Państwa.   Nic nowego, choć czasy inne. Podobnie bywało lat temu dziesiąt. Kiedy w administracji była tzw. blokada etatów, albo „drabinki płacowe" stanowiły kaganiec dla różnych inicjatyw. Wtedy przekazano zadania do organizacji, której takie ograniczenia nie dotyczyły. Dziś też są kagańce?  W każdym razie już ze struktury, także wywiadów wnoszę, że... ministerstwo sportu może kiedyś stać się... byłym ministerstwem. Do EURO dotrwa, ale potem... Dwóch głównych sterników tego samego statku? Ale to wróżenie z fusów. I ze szklanej kuli... 