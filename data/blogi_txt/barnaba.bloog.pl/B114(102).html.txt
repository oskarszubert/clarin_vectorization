ECHA WYDARZEŃ: Reprezentacja naszych siatkarzy pokonała w Pucharze Świata kolejno- Chiny (3: 1) i Stany Zjednoczone ( 3:0). Polacy prowadzą w klasyfikacji- 1 pkt. za nimi są Rosjanie, 4 pkt.- Brazylijczycy. Siatkarska orkiestra z Polski gra aż miło...   Przypominam: trzy czołowe drużyny zdobędą prawo udziału w Igrzyskach Olimpijskich Londyn 2012. Nie jest, więc źle- jest bardzo dobrze. Jaka szkoda, że TVP nie daje nam szansy uczestnictwa w tym graniu. Mecz-test piłkarski znajdzie uznanie, siatkówka najwyższym poziomie- nie. Polityka misyjna, czy „misyjna”…?   Po tych meczach internauci i portale zapomnieli, jakie to- lament i krytyka były po porażce z Iranem. Łaska kibica na pstrym koniu jeździ… - znów przypomniało mi się to powiedzenia. Najważniejsze jednak, że wróciła radość. Może nawet z tendencją do przesady w opisach i ocenach. Jak- to za portalami- „... Mistrzowie olimpijscy wręcz wgniecieni w parkiet!”; „Mistrzowie olimpijscy na kolanach… „ – po pokonaniu świetnych Amerykanów. Wgniatanie w parkiet, na kolanach- język to sportu i radości, czy zgoła wojenny? Spokojnie koledzy, spokojnie. Meta dopiero 4 grudnia. Trzeba jeszcze grać z: Egiptem, Brazylią i Rosją. Dwa mecze bardzo trudne, ale… pozycja lidera stwarza nastrój nadziei. Że do Londynu pojadą! A tam… … Przyszły sporty zimowe. Mamy, więc emocje. Umiarkowane, bo obraz maluje nam ledwie duet indywidualistów światowej klasy ( plus prezes PZN, który znów elokwentnie oraz przystojnie i dostojnie zagościł w TVP), co nie jest nowością. Niestety, obraz ogólny grzeszy szarością. Nie od wczoraj.  Ale, gdy się nie ma, co się lubi, to się lubi, co się ma…  Albo pracuje, by mieć więcej. Jestem za drugim, panie prezesie Apoloniuszu...   Na skoczni Kamil Stoch czynem zapowiada, że przejmuje pałeczkę po Adamie Małyszu, który zmienił skakanie na samochodowe rajdowanie. Czwarte miejsce- tylko za Superaustriakami – w konkursie na otwarcie to wyczyn obiecujący. Sugeruje, że kontakt jest, przyczółek- także. Drużyna wciąż mniej niż średnia, ale lider obiecujący…   Pannie Justynie K. sezon drogi różami nie ściele. Była nie do pokonania w przedsezonowych galopach, teraz Skandynawki biorą górę w Pucharze Świata. Proponuję nie dramatyzować w opiniach. Do przejechania jeszcze wiele dziesiątków wyścigowych kilometrów. No, i nigdzie nie jest zapisane, że nasza mistrzyni „ ma obowiązek” odnosić wyłącznie zwycięstwa… I że w każdym sezonie życie sportowe ma się składać wyłącznie z miejsc na podiach.   W rodzimym narciarstwie panna Justysia wciąż jest wielką solistką, zaś Skandynawia staje z licznymi „orkiestrami” złożonymi z mistrzyń. Które ten sezon zaczęły gromadnie z nadzwyczajnym impetem. Ale do mety- powtarzam- jeszcze szmat drogi.  Może będzie na niej jeszcze i różyczka...   … O futbolu- ściślej o PZPN- nie myślę się rozpisywać. Badanie sygnałów i analizowanie obrazów dopiero trwa. Teraz widzę nie „szybkie naprawianie”, lecz szukanie przez polityków różnej maści ( oraz zadających im pytania) szansy błyśnięcia za sprawą piłkarskiego kryzysu. Żeby publicznie rzec: „ A nie mówiłem…?” „ Nie sygnalizowałem, a władza nie chciała się obudzić…” i tak dalej.    Takie gry w ostre słówka i zdania głosem pełnym oburzenia wypowiadane. Ale żeby mi np. dać sugestię, KIM zastąpić ten zespół działaczy słusznie krytykowanych- to już pomysłu brak. Bo powiedzenie, że „nowymi ludźmi”, to za mało, jeśli np. miałoby się okazać, że w światku polsko-futbolowym Pac w ogóle jest wart pałaca… Przypomnę, iż gdy szukano kiedyś prezesa, to pchał się nawet europoseł, pan R. Cz.    … Że dziś inny pan poseł podpowiada, iż ew. panabońkowa kuratela może być dobrym plastrem- to też sobie myślę, iż głośno, bo głośno, ale proponuje się terapię pt. plaster przeciw zapaleniu płuc… Czyli- nie będę się mądrzył. Mnie PR nie jest potrzebny; do żadnych wyborów nie staję…   Mam nadzieję, że pan Ryś też się do nowego kiedyś PZPN pchać nie będzie... 