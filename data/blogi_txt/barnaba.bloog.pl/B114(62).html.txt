ECHA WYDARZEŃ: Będzie wpis szczerości. Pełnej, bez dyplomacji, ani „dyplomacji"... X Zawsze jestem rad, gdy spotykam się ze sportową pasją. Nie w słowach, lecz w postępowaniu. Mój basen już "po konserwacji", więc i kierownik w stanie pełnej gotowości. Po pływanku lubimy sobie pogwarzyć. O siłowni- bo od lat bywa systematycznie; nawet córeczkom nie przepuści. O bieganiu- z użyciem jakiegoś tam supersprzętu. O skakaniu ze spadochronem. W tym jeszcze roku pewnie pęknie bariera 1200 skoków. Drogo, bo drogo, ale fajnie... Oglądam przybiurkowe gesty, które w powietrzu ponoć są sterowaniem. I słucham, że teraz znów wybiera się poskakać, a przy okazji podejrzeć bociany, jak się zbierają do odlotu... I gdzie Barnabie do sportu! Z tym pływaniem- kilka razy w tygodniu? X Wielbię wieści- jaskółki nowych karier mistrzowskich. 17-letni Krzysztof Brzozowski został mistrzem młodzieżowych igrzysk olimpijskich i pobił rekord świata ( w kategorii wieku tzw. kadetów), w pchnięciu kulą. 23,23 metra! Oczywiście kula „młodzieżowa"- 6 -kilogramowa, nie 7, 26 kg, jak ta, którą pcha arcymistrz Tomasz Majewski. Rośnie panu Tomkowi następca i zmiennik za lat ileś? A może jeszcze konkurent? Dobrze, że w "lekkiej" ruch jakby coraz większy. W końcu prawdziwie duży i ważny sport to nie tylko kopanie futbolówki, i  program, to nie tylko chwalenie się budowaniem piłkarskich „orlików"...  X Cenię szczerość, niezależność w opiniach i poczucie humoru. Dobre w tej mierze słowo o Adamie Małyszu. Na łamach szczerze powiedział, że czuje się już zmordowany i w 99 procentach nie stanie do igrzysk olimpijskich w Soczi. Odwrotnie niż prezes Apoloniusz Tajner, który głosi, że nasz superskoczek w Soczi będzie. I nie, jako zasłużony gość honorowy... Prezesowi się nie dziwię, że marzy, by związek „na plecach" pana Adama możliwie długo zbierał poklask. No, ale teraz jest już „zmiennik"- dostarczyciel sławy- panna Justyna... Ale, że pan Adam niejako publicznie analizuje siebie, układy w światowym skakaniu i nie boi się formułować wniosków- to budzi szacunek.  A gdzie poczucie humoru? W innej części opowieści. Gdy pan Adam mówi, jakim jest smakoszem, a równocześnie, jakim się musi poddawać ograniczeniom dietetycznym, by nie przytyć, a nie popaść w anemię... W przypadku Barnaby już dietetyczny rozmiar ograniczeń- nie trud treningowy- pewnie by wystarczył do rozbratu z karierą.... Wklejam: „Uwielbiam słodycze, wiosną sobie folguję tylko po to, żeby w maju przejść na ciężką dietę i chudnąć. Potem trzymam już wagę i ciastka jem bardzo sporadycznie. Uwielbiam też kaczkę i golonkę. Kiedyś wysłałem do pani dietetyk maila: "niedziela - kaczka, poniedziałek - kaczka, bo została z niedzieli". Odpisała "niech będzie kaczka, ale najwyżej raz w tygodniu". Ale, co miałem zrobić, skoro została?"X Jak cenię szczerość, tak nie znoszę, gdy mnie ktoś wpędza w ślepy zaułek. Jak ostatnio tzw. Ważna Władza w sprawie EURO 2012. Najwyższa Izba Kontroli ogłasza publicznie, że jest zaniepokojona stanem przygotowań. Tylko stadiony wedle niej nie stanowią problemu ( z tym, że jeszcze nie pomyślano, co ze stadionami po mistrzostwach, by dawały pożytki, a nie tylko kosztowały), po za tym - dobrze nie jest. W spółce- jeden szef na jednego pracownika, rozrzutność finansowa i tak dalej. Odezwały się ministerstwa sportu oraz infrastruktury. Z twierdzeniami... odwrotnymi. Że wszystko idzie jak należy; że jeśli coś nie tak - to na dalszym planie. Że nie jest źle, UEFA chwali; a to, co pisze NIK jest przestarzałe, czyli już rysuje obraz wirtualny. Wobec dzisiejszego, w prawie pełnym wymiarze barw tęczy... I taka oto zbitka podawana jest Barnabie oraz milionom barnabopodobnych. Przez „WŁADZĘ", jako że NIK i sfery rządowe, to przecież organy władzy... Kto ma rację, kto jej nie ma?  Jak jest rzeczywiście? NIK okłamuje, czy administracja lakieruje? Szczerze- brzydkie to, i zaufania do organów Państwa nie gruntuje! Błąd "odgórny", proszę Władzy... Będzie komisja sejmowa? Barnaba swoje wie, i kilka razy opisał. Stadiony będą, EURO się uda, mimo rozbratu wielu obietnic z faktami na innych planach. UEFA zarobi, gościom się spodoba, VIP-y będą ugoszczone bardziej niż po staropolsku, piwo urzędowo wróci na stadiony, w lożach honorowych będzie tłumnie i gwarno... Do korków ulicznych z dawna już przywykliśmy... Nawet reprezentacja piłkarzy już ma sukces, bo stanie do grania bez eliminacji... A że dziś mało wróży, iż będzie grała, jak należy...? W tej sprawie ani NIK, ani administracja, ani nawet PZPN głosu nie dały. Więc- i namiętnych polemik w bardzo ważnej dla kibica sprawie czuję niedostatek... 