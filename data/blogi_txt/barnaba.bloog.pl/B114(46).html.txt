ECHA WYDARZEŃ: W mistrzowskiej piłce- antrakt. Nie będę teoretyzował i dzielił szans w parach półfinałowych. Ani myślę robić tego za piłkarzy, choć kibice uwielbiają prognozowanie. Żeby potem się chwalić: a nie mówiłem? Albo pomilczeć, gdy fakty wygrały z przewidywaniami. W tych mistrzostwach zresztą zdarzyło się to tyle razy, że ostrożność powinna być w cenie...  Barnaba nie pisze więc o piłkarzach, ale kilka słów o sędziach. Jak sport sportem wdzięczny to temat do krytycznych rozważań. Tyle, że dawno temu publika krzyczała najwyżej: „Sędzia kalosz, kanarki doić"..., i już uważano sprawę oceny za załatwioną- teraz jest inaczej.  W tak skomercjalizowanej piłce, jak współczesna ( umowne „wczoraj" też się w tym mieści) cena błędu sędziego jest wyrażona skutkami w formie strat milionów dolarów, czy euro. Bo decyduje o późniejszych kontraktach- indywidualnych oraz reprezentacyjnych, o sumie do negocjacji z telewizją, o wpływach sponsorskich i z reklam... To już nie kalosz, i nie- kanarki doić... Nie rozwodzę się już nad takimi „drobiazgami", że fałszywa ocena sytuacji dokonana przez sędziego jest równoznaczna z lekceważeniem coraz większego wysiłku, jaki sportowcy wkładają w to, żeby wygrać. Albo nawet, żeby przegrać z honorem...  Myślę o tym, gdy widzę, jak w tych mistrzostwach wyglądają starcia, którym z punktu widzenia regulaminu nic się nie da zarzucić. Ochraniacze, suspensoria, ale wyobrażam sobie, jak oni potem wyglądają, gdy zdejmą to wszystko. Jeśli dziś taki Klose, wciąż sportowy młodziak, traktując sprawę metrykalnie, mówi, że myśli o finalizowaniu kariery, bo nogi nie wytrzymują, rozumiem, jaki wysiłek jest dziś od mistrza wymagany. A nawet od kandydata na mistrza. I niech jeszcze sędzia raz, drugi fałszywie sytuację oceni, to arbitra najwyżej skrytykują, a zawodnika... jeszcze bardziej zaboli. Fizycznie i psychicznie. Sędziowie w tych mistrzostwach kilka razy dali plamę, jak mawiają u mnie na podwórku. Michał Listkiewicz głosi, że „ średnio" sędziują dobrze, Barnaba widzi, że dobrze nie sędziują. Ciekawe- przychodzi chwalić sędziego z Uzbekistanu, sędziego z Węgier.... Przecież nie dlatego, że nie mają drużyn w tej stawce, więc stać ich na obiektywizm. W ogóle jednak to przykładów niesprawiedliwości jest za dużo. Toż to mistrzostwa świata piłkarzy, nie rewia arbitrów. To nie było gola- a padł; to „ręka" wspomogła nogę; to bramka padła ze „spalonego" a gola uznano, zaś prawidłowo zdobytego zdyskwalifikowano; tu wątpliwa „11", albo jeszcze bardziej wątpliwa decyzja o powtórzeniu karnego... Zdarzyło się, że zła ocena miała skutki w dyskusyjnym rozstrzygnięciu meczu. Bywało, że wynik i tak przemawiał za późniejszym triumfatorem. Tyle, że nikt nie jest w stanie przewidzieć jakby się sprawy potoczyły, gdyby ...  Telewizja jest bezlitosna. Dziś nie oszczędza na liczbie kamer, więc dojrzy, czego nie dojrzał arbiter. A gdy jeszcze obraz zwolni, zatrzyma- sędzia, którego zawiodło oko, albo wyobraźnia jest bez szans. To już wiedzą wszyscy, poza... światkiem piłkarskim. On wciąż bazuje na pojęciach, że „pomyłki są sprawą ludzką" oraz „ja tak widziałem", a pomocy techniki boją się, jak diabeł święconej wody... Tyle, że równocześnie wciąż mają słowo pierwsze i ostatnie. Za złą interpretację FIFA może nawet z ubolewaniem przeprosić- ale kto wygrał mecz, ten jest zwycięzcą. Nie podoba mi ten upór. Im bardziej zacięte są mecze, tym upór wydaje szkodliwym archaizmem. A czyż nie było sygnału w fazie eliminacji do turnieju? Francuzi przeskoczyli Irlandczyków, bo padł gol przy pomocy „ręki". Wszyscy widzieli, kto strzelił nie opowiadał, że było inaczej; padały propozycję rozwiązania w duchu sportu. I co? FIFA powiedziała: żadnej powtórki.  No, i skutki są...  Mam nadzieję, że faza finiszowa będzie już wolna od klopsów. Że sędziowie skupią się nie tylko na twardym boju z ochotą do faulowania ( to akurat czynili też wcześniej i za to im chwała), lecz też uważniej będą rzucali okiem na te sytuacje boiskowe, które procentują rozstrzygnięciem. Czyli- golem. Ten musi być uznany, jeśli padł zgodnie z reguła, i nie może zostać obarczony ani cieniem wątpliwości. Z szacunku dla piłkarzy, mistrzostw, środowiska, interesów, kibiców... I  z  normalnego poczucia sprawiedliwości oraz odpowiedzialności. 