ECHA WYDARZEŃ: Tour de France na mecie. Ze zwycięstwem Hiszpana Contadora i trzecim miejscem Amerykanina Armstronga. Weteran nie pomnożył wieńców laurowych, ale na podium wszedł. „Pod czterdziestkę" to sukces ogromny. Sądzę zresztą, że przed startem o wygranej nie myślał, choć o niej gadał...  Nasz jedynak - Marcin Sapa raduje się, że wyścig ukończył, a po drodze kilka razy pokazał się w ataku.  Rozumiem, że to prawo do zadowolenia i z uściskiem dłoni spieszę. Ale fakty, że: a) jedynak; b) zajął 146 miejsce; c) przegrał z triumfatorem o ponad 3 godz.40 minut - to wszystko przypomina, gdzie jest teraz- jako całość- rodzime kolarstwo szosowe...   Andrzej Gołota podobno ma stoczyć pojedynek z Tomaszem Adamkiem. Niech będzie, ale... nie przesadzajmy, Koledzy Komentatorzy- nie róbmy z tego czegoś historycznego, a już podobne sformułowania czytuję.  Z miejsca „walka stulecia". Którego? W boksie zawodowym zawsze była dozwolona przesada propagandowa- od szumu zależą wpływy, bilety i transmisje. Ale postarajmy się wreszcie w komentowaniu o obiektywizm. Może pan Andrzej głosić, że znokautuje rywala. Który -wedle Gołoty- zwariował, że się porywa na taki pojedynek.  Mnie taka antyreklama rywala nie odpowiada, ale - jeśli jednego cytujemy, to kładźmy też coś na drugą szalę wagi. Spokój Adamka; wiedza, że on jest teraz a nie starszy) i jednak chyba zgrany) kandydat na mistrza bliżej szczytu; że nie obawia się, iż stanie do próby o wagę wyżej, i - że będzie się starał robić swoje... Skromniej, ładniej, bardziej po sportowemu, prawda? Wynik będzie- jaki będzie, ( jeśli do walki dojdzie), ale on już wyniknie ze sportu, nie z przedstartowego gaworzenia o sporcie...   Zatelefonował przyjaciel. Kolega po zawodzie, zęby w nim zjadł, ale ich nie stępił... Fachowiec jakich dziś nie za wielu. Stefan. Podzielił się podenerwowaniem za sprawą UEFA. Że w kwestiach przygotowań do EURO 2012 czasem odnosi wrażenie, jakby centrala sądziła, że my siedzimy na jakimś drzewie. I dopiero UEFA będzie nam przystawiało drabiny... A to przecież środek Europy, cywilizacja pełną gębą, nowoczesne hotele, granice szeroko otwarte, motoryzacja, że hej- tyle ze nie po autostradach... Do tego doświadczenie organizowania wielu sportowych imprez rangi światowej. Więc- pomoc i kontrola, zawsze- tak, ale nie dajmy się nastrojowi, że TAM wyłącznie wielcy, a TU wyłącznie maluczcy.... Coś w tym jest, w tej refleksji, Stefanie! Ale, czy czasem za łatwo nie poddajemy się takim ciągotom...? Że potem, jak nam prezesa pogłaszczą po główce, to już optymizm łatwo wchodzi na miejsce rozlicznych obaw... 