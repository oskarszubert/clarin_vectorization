ECHA WYDARZEŃ: Panna Isia ( Agnieszka) Radwańska serca podbiła, choć kortu mistrzyń podbić nie zdołała.  I tak- szczere gratulacje. Waleczna, ambitna. Zdaje się, ze technicznie brylantowa ( nie będę udawał, że sztukę tenisa znam na wylot) nie dała rady tym, które mocniej, szybciej, i wciąż w ataku. Sztuką siłę daje się pokonać, ale żeby na miarę wygrywania całej rywalizacji, to już nie takie proste...  Obejrzałem z podziwem, jak – trochę z bramkarza Dudka, gdy mu „jedenastki” strzelali- tańczyła tuż za linią, starając się zdezorientować serwującą rywalkę… Ładnie. Taniec, jako wyraz koncentracji. Sporo panna Isia zarobiła, miejsce w światowej czołówce pań wciąż ma; szanse na kolejny awans wśród koleżanek- rówieśniczek zachowała. Żeby jeszcze brylantowe granie połączyć z bardziej agresywnym, do techniki dodać trochę więcej siły…. Tak, by więcej punktów przychodziło z własnego ataku, nie przeważnie- świetnej odpowiedzi…    … Piłkarze Podbeskidzia z Bielska Białej pokonali Wisłę. 1:0. W Krakowie. Świat się kończy? Nie. Raczej Wisła- choć mistrz kraju- wciąż nie jest tak mocna, jak o sobie mówi oraz myśli. A poza tym, jeśli ktoś jest na debiutanckim odcinku ligowej drogi – nie znaczy, że musi być bez szans. Podbeskidzie, jak to debiutant- przegrywa ( np 0: 6 w Bełchatowie), ale jeśli wygrywa, to z przytupem. Teraz bije Wisłę na własnych jej śmieciach; wcześniej porażki doznała Legia- w Warszawie… Kat na mistrzów? …    Sport kocha rekordy. U nas ostatnio- rekordy na trybunach. Na otwarcie ( piłkarskie, bo bokserskie- z Kliczko- koncertem już było) stadionu na EURO sprzedano 42771 biletów, co jest rekordem frekwencji zawodowej ekstraklasy. Dotychczas najliczniej kibice przybyli na Wielkie Derby Śląska w sezonie 2008/2009. Spotkanie Ruchu Chorzów z Górnikiem Zabrze obejrzało wówczas 39800 osób.    Rekord frekwencji atakowano też w Łodzi- na koszykówce.  Liczono na 10 tys. widzów- przyszło 9128. Ale gdyby ŁKS nie przegrał 5 raz z rzędu… Tym razem z wrocławskim Śląskiem…    Ale i tu rekord w koncu padnie. Problem tylko w odpowiedzi na pytanie- ile w tym wpływu coraz lepszych jakościowo sportowych emocji, a ile coraz wygodniejszych warunków, jakie oferują nowocześniejące hale i stadiony? Ideałem- splecenie jednego z drugim.  … Kolega-Redaktor Andrzej Person został attache olimpijskim naszego sportu na londyńskie igrzyska 2012. Bywał attache prasowym, teraz jest attache najważniejszym. Gratuluję. Koledze po zawodzie oraz senatorowi. Ztym, że senat -wygrywając prestiżowo ( a jeśli jeszcze zdarzyłby się sukces sportowy, to i prestiżu " z automatu przybędzie) może często  pracować w uszczuplonym skladzie.   Bo Personowi więcej czasu przyjdzie spędzić w Londynie niż w kraju. Tak przynajmniej zapamiętałem działania attache z czasów, gdym igrzyska relacjonował…    … Na koniec o „legendarnym Panie Janku”. Ale nie swoimi słowy, lecz zdaniami komentarza kolegi Jurka P., który tak napisał w mailu do autora tego wpisu:    „Po koleżeńsku radzę: odpuść sobie pana Janka. To były człowiek i szkoda, że nie chce takim zostać w naszej pamięci. Widać dokładnie, że nie leczy się z głębokiej nienawiści do wszystkiego, co żyje i ten stan rzeczy został wykorzystany przez cynicznych cwaniaków. Będą straszyli nas przy jego użyciu, przez całą poselską kadencję. A jest czym straszyć, pan Janek wygląda upiornie, i w tym nadzieja, że nie przekona do swoich sensacji. Nawet, jeśli miewa czasem rację  Wręcz przepłoszy wszystkich mających jako tako "po kolei". Polemiki z oszołomami są niemożliwe, można ich tylko ignorować.”  I to by było na tyle….Na koniec października. 