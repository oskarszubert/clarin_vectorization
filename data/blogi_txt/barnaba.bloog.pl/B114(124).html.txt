ECHA WYDARZEŃ: Nie da się nie zabrać głosu! Tyle komentarzy w portalach!  Adamek górą w walce z czarnoskórym rywalem, ale jeszcze wyżej od triumfatora… wątpliwości. Czy sędziowie byli sędziami, czy fachowość zgodziła się z obiektywizmem, a oko było bez reszty trzeźwe…?  Oglądałem, więc też zdanie mam. Wiem też, że obraz z kamer nie zastąpi wrażeń, gdy się siedzi blisko ringu; gdzie nie tylko widać, ale też słychać. Wedle własnego oglądu telewizyjnego mam zdanie, że nasz mistrz tej walki nie wygrał.  Sprawiedliwie. Z remisem może bym się nie sprzeczał. Fakt- bił mocniej, hołdował zasadzie starań o wyraźne akcje w końcówkach rund, ale rywal … wojował przez cały czas. I nie ma znaczenia, kto mocniej, kto słabiej ( chyba, że to rozstrzyga o liczeniach), tylko, kto częściej. I dodatkowo, kto nie daje się trafiać…   Wynik poszedł w świat. Pozytywny dla Adamka. Niedomówienia w statystykach się nie liczą. Tadek Walasek nie został mistrzem olimpijskim, mimo że w finale rzymskim był lepszy…. Musiał się zadowolić złotym medalem ufundowanym przez kibiców… A poziom walki Adamka z panem C? Nie będę dzielił zachwytu sprawozdawcy. Ciekawe, zacięte- ale „szablon na szablon”. Odnosiłem wrażenie, że każdy z braci Kliczków obsłużyłby w jednym dniu obu…, Mimo, że  Kliczkowie się przecież też starzeją…   Futbol. „Zdaniem UEFA istnieje realne zagrożenie, iż brak stanowczej reakcji Komisji licencyjnej podczas procedowania na sezon 2013/2014, może spowodować, że polskie kluby pomimo uzyskania licencji, nie zostaną dopuszczone do rozgrywek europejskich - alarmuje Polski Związek Piłki Nożnej. „ I dalej: „ W dniach 10-14 grudnia został przeprowadzony przez UEFA audyt dotyczący procesu licencyjnego w sezonie 2012/2013. UEFA wraz z firmą audytorską dokonała weryfikacji spełnienia kryteriów licencyjnych przez Kluby Ekstraklasy, uczestniczące w rozgrywkach UEFA w sezonie 2012/2013, tj. Śląska Wrocław, Legię Warszawa oraz Ruch Chorzów. PZPN poznał wstępne wyniku audytu. Nie wypadły one w sposób zadowalający.”  Może być kłopot? Może. Śląsk już ma kłopoty. 51-procentowy właściciel-miliarder nie daje „ na utrzymanie”; a miasto- współposiadacz – samotnie nie da rady. Miliarder chce się wycofać, ale… w myśl zasady interesu. Trzeba go spłacić. owe procenty plus zobowiązania... Jest ponoć kolejny miliarder gotów do wejścia w spółkę, ale pewnie dopiero po pełnym rozwodzie poprzedniego związku… Taki to już dziś jest sport. Interes, to interes; nie tylko sentymenty, dyplomy i miejsce w pierwszym rzędzie loży honorowej… Przypomina mi się opowieść o SMS-ach, jakie otrzymuje od piłkarza kierownik klubowy… W obcym języku. „Panie kierowniku, czy jutro będą pieniądze? Nie wiem. Ale jutro jest mecz… A granie to też będzie wtedy, gdy będą pieniądze”… Nie do końca dziwne, ale gdy się wchodzi w świat zawodu, umów, zobowiązań, to…jednak normalka...  Inne, ale podobne  wydźwięku rozwinięcie powyższej refleksji. O prawdach naszego sportu, o słowach i rzeczywistości. Justyna Kowalczyk wpadła domu i na swoich trasach chciała potrenować przed kolejnymi wyścigami o Puchar Świata. I co? Niestety, nie sprawdziło się prastare: „chcieć, to móc”… W Tatrach trasa biegowa „nieczynna”. Śnieg – jest, mróz- jest; gwiazda wielkiej mistrzyni świeci i ma odbijać blask wzrostem zainteresowania bieganiem na nartach, a tu…  I jeszcze jedno: gaworzymy na coraz wyższych szczeblach o chęci organizowania zimowych igrzysk. Słowa- są, ale jeśli, ci, którzy mają podjąć decyzję, dowiedzą się o stanie tatrzańskich tras w środku prawdziwie zimowej zimy, to pewnie ...zagłosują na konkurentów.A  my sobie pobiadolimy, że nas nie doceniają. Panna Justyna dała sobie radę, podobno pojechała do Jakuszyc…. Tam szanują narciarstwo! 