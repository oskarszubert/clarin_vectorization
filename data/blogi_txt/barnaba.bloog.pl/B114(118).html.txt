ECHA WYDARZEŃ: Był teatr. Polityczno- obyczajowy. Z rolą główną- premiera, jednym rekwizytem- ministrem sportu oraz jednym inspicjentem, może suflerem- o nim pod koniec… I z widownią ogólnonarodową. Było o dachu, o deszczu, o trawie, o braku poczucia odpowiedzialności, o meczu, który trzeba było odwołać... Nic o sytuacji społecznej, opiece zdrowotnej, cenach, bezrobociu itd   Premier ogłosił, że nie przyjął dymisji pani minister. I słusznie, bo w konkretnej sprawie- skandalu na „Narodowym” nie pani M. bezpośrednio zawiniła. Nie ona operuje dachem, nie ona decyduje o drenażu nawierzchni. Nawet nie ona sama pośredniczy między włodarzem obiektu a takim np. PZPN, siedzącym teraz jak mysz pod miotłą itd.   Dla mnie –jedyne niedopatrzenie spod tego adresu polega na braku – wieczorem w dniu blamażu, albo nazajutrz wczesnym rankiem – ministerialnej awantury. Żeby nie premier, a właściwa, specjalistyczna instancja wzięła się – sama z siebie- za analizę przyczyn. Szybko, głośno i skutecznie. Dziś pytanie-wieczorem odpowiedź, nazajutrz decyzja.  Błędem, a nie przejawem odwagi, a może i przebiegłości- jak mówią niektórzy było ze strony pani ministra odwołanie się do poczucia tzw. odpowiedzialności politycznej. Czyli- odpowiedzialność za wszystko; w tym za to, na co nie mogło się mieć wpływu. To określenie mogło też rozbroić szefa rządu. Bo, jeśli „odpowiedzialność polityczna” ministra, to w kontynuacji i podtekście odpowiedzialność polityczna premiera za ministrów. A że ta nominacja była już na starcie przynajmniej dyskusyjna- wiadomo.  Ładna, wykształcona, pewnie nawet bardzo miła, ale… skierowana na obszary zupełnie sobie nieznane… Nominacja- krzywda dla człowieka, można tak uprościć. No, ale w polityce personalnej nie znam władzy, która by nie popełniła błędów… Dziś, wczoraj i przedwczoraj-też. Zapewne- i jutro, i pojutrze. Byle  mądrość została w przewadze...  Premier się nie ugiął. Tym razem jestem „za”. Mimo, iż zdania o wcześniejszym błędzie kadrowym oraz złej sytuacji wokół sportu nie zmieniam. Ale powiem szczerze, że incydent zawędrował za wysoko. Co do załatwienia tam, gdzie klucz do sprawy- wywindowano na za wielką scenę. Z jednej strony to niby „odpowiedź na społeczne zainteresowanie”, z drugiej- jednak maska trochę śmiesząca widza…   Jeszcze zdanie o inspicjencie. Jest minister-rzecznik, który pozwolił sobie wyprzedzić wystąpienie szefa wpisem na jednym z portali obyczajowych. Że premier rozmawiał z ministrą, że ta oddała się do dyspozycji, że w środę szef powie, co ma do powiedzenia…  Takie sobie niedyskrecje.   Przepraszam- nie rozumiem, i nie akceptuję. Oczywiście, w portalu każdy ma prawo, najlepiej z imienia i nazwiska, powiedzieć, co ma do powiedzenia. Także ten pan, i także o tym skandalu. Ale na mój gust, urzędnik państwowy o kwestiach związanych z urzędem, z takim prawem musi się obchodzić ostrożnie. Inaczej- przejdzie z roli internauty do roli manipulatora. Nie mówiąc, że pchanie się przed szefa może mieć niemiłe skutki. Czym- nawiasem- specjalnie bym się nie zmartwił…  Bo nie lubię takich gierek. 