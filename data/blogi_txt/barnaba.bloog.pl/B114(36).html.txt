ECHA WYDARZEŃ: Najpierw słowo o Mai Włoszczowskiej. Poturbowana podczas treningu przed mistrzostwami świata, hospitalizowana, pocerowana, obolała, mająca jeszcze kłopoty z mówieniem... została wicemistrzynią Europy w kolarskim maratonie MTB. Że w ogóle już wsiadła na rower, a tu jeszcze ściganie i tytuł... I to ma być słaba płeć? Że płeć piękna- sprawa jasna, ale żeby słaba? Daj nam, facetom Panie taki hart ducha i ciała!!!  Laptop a jakość polskiej reprezentacji piłkarskiej. Będzie lepiej, czy będzie, jak ostatnio było? Tyle, że bez Leo...   Trener Majewski podobno od dawna bez laptopa się nie rusza, bo wszelkie informacje oraz przemyślenia ma tam na dysku. Trener Smuda -mówią złośliwi- laptopa też ma- lecz po to, my mieć na czym postawić kubek z herbatą; w pracy wierzy ponoć nadal w intuicję oraz swoją siłą przekonywania... No, bo tak to jest- laptop sam przez się nie stanie się prawdziwym symbolem nowoczesności- jak się niektórym wydaje. Ważne, co człowiek weń wsadzi i czy potrafi ( oraz chce) z elektroniki korzystać. Pamiętam plotę, jak to kiedyś ukradziono parlamentarzyście służbowego laptopa. A przy „bliższym poznaniu" ze stratą wyszło na jaw, że najciekawsze w nim były podobno... pornoski...   Żeby było jasne, ja niezmiennie wierzę w tzw. nos trenerski, naznaczenie szczęściem oraz umiejętności wszelkiego rodzaju perswazji. Ale „obok", „razem", nie zamiast wykorzystywania tego, co technika oferuje. Najlepsze oko tak nie utrwali w pamięci błędu technicznego w akcji sportowej, jak dziś czynią to różnego rodzaju kamery. Jakże łatwiej pracować teraz z zawodnikiem, gdy natychmiast można mu pokazać, gdzie dobrze, gdzie źle, a nie opowiadać o tym- nawet bardzo składnie...    Dobry trener to niezmiennie ten, który szuka. Kto nie szuka- nie znajdzie, będzie najwyżej kopistą samego siebie. To prawda każdych czasów. Łasak był wielkim trenerem kolarzy - bo szukał, zamęczał pytaniami oraz zadaniami lekarzy i naukowców. Stamm- choć pozornie w tamtych czasach w treningu bokserskim mało nowego można było wymyśleć- wprowadzał udoskonalenia bez przerwy. To piłka pod daszkiem- dla refleksu i szybkości reakcji; to pływanie, by po siłowych zabawach mięśnie i ścięgna trochę rozciągnąć... Komputerów jeszcze nie było, ale głowy na karkach- tak... Dziś jest luksus, jeśli się tylko chce i potrafi. Sąsiad, pan Stasio ostatnio pokazał mi ile można techniką zdziałać. Zaopatrzył się w kamerę i gdy podczas zebrania spółdzielców mieszkaniowych prezes (pracobiorca) zaczął dość bezczelnie grać rolę surowego mentora wobec mieszkańców (pracodawców) pan Staś wyjął kamerę i... zabawił się w filmowca. Mówca szybko skończył wystąpienie. Było trochę ostro, ale bez awantury; w tradycyjnym układzie to by się dopiero działo...!  Mam i ja szacunek dla techniki oraz pamięć o przełomach. Pióro ze stalówką, kałamarz. Potem tzw. wieczne, a gdy przyszedł czas długopisu- toż zdarzył się przełom historyczny i kulturowy. Od liczydeł do kalkulatora- nie trzeba „ na piechotę"... Fotokomórka. Po dziś mam w pamięci rodaka „pod wpływem", gdy spotkał się w berlińskim hotelu z drzwiami, które się same otwierały. Ale mieliśmy zabawę, obserwując próby znalezienia tego szpenia, co to rodaka robi w konia! Potem spotkaliśmy się w WC. Fotokomórka spuszczała wodę, gdy człowiek... Co się ten biedny pan znów naszukał ręki, która tak się wtrąca...  Gazeta- przy pomocy elektroniki zawiera te same fazy, co drzewiej- tyle, że można w białym fartuchu.  Bez orkiestry linotypów, smrodu ( czy zapachu) farby, tlenków ołowiu w powietrzu itp. Chwilami żal tamtego nastroju, klimatu, nawet zapachu, ale...  Nie ma maszyny do pisania, z czasem elektrycznej; dalekopis jest w muzeum- wszystko mam w komie, z pidżamy nie muszę wychodzić. Piszę, wysyłam, odbieram, zdjęcia obrabiam, filmy itd. Czytają mój blog za morzami, a ja bywam gościem w dowolnym punkcie globu... Dawno tak jest? Gdy poznawałem komputer, a było to przed igrzyskami olimpijskimi w Seulu (1988) - w Warszawie tylko redakcja zagraniczna Polskiej Agencji Prasowej miała możliwość pracy w sieci elektronicznej. Do PAP-a dochodziły nasze materiały- dalej za sprawą gońca w aucie, na rowerze, może w tramwaju... Dawno?   Komórka. W tramwaju „komórkują" i babcia, i wnuk. I spierają się, czyja bardziej wypasiona. Babcia właśnie dostała taką z aparatem 5-megapikselowym ( cyfrowym; to też w ogóle rewolucja światowo- kulturowa; bez filmu, wywoływania) oraz ekranem dotykowym- i już wie, co i jak się z tym robi... Dawno to było, gdy trzeba było korbką kręcić, potem na tarczy numery wybierać, potem klawiszami; uwodzić panienkę z międzymiastowej, by „dała rozmowę" za godzinę, nie za pięć...?  STOP. Nie zamęczam tematem. Każdy ma własne doświadczenia oraz swoje przemyślenia, a może czasem i tęsknotki... A to wszystko za sprawą impulsu z laptopów panów trenerów Majewskiego i Smudy... 