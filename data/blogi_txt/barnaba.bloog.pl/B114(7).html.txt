ECHA WYDARZEŃ: "Bo liczy się sport i dobra zabawa". Takie hasło ma towarzyszyć reprezentacji Polski w finałach EURO 2008. Podobno tak wybrali internauci, odpowiadając na propozycje UEFA. Na mój gust- marnie wybrali. „Oczywista oczywistość” ( cytuję „ klasyka współczesnej polszczyzny”) – jakby… aż nadto oczywista. Że „sport”- gadać nie trzeba, ale że „zabawa”? Panowie z UEFA, a także głosujący- piłka na takim poziomie to zabawa? Bawić to się mogą chłopięta i dorośli na „ towarzyskim” boisku, ale nie, gdy w grę wchodzi zawód. To tego sponsorzy, telewizje, ogromne pieniądze. O kibicach już szeroko nie mówiąc. Którzy roznieśliby na szablach języków reprezentację, bawiącą się, gdy jest czas najważniejszej walki.  Tu -Mazurek, Beenhakker, nawet brazylijski rodak, byle tylko jakoś szansę zwiększyć- „tam” zabawa. W domu zostawiamy tło korupcyjne i najlepszych wysyłamy, żeby się „bawili”.?! Sylwester, czy część dalsza historycznego awansu?  Takie- cimcirymci, dałabym ci.... prawda? Kto wymyślił taką propozycję okłamuje nas i  piłkę; nawet, jeśli jest z UEFA. Kto na coś takiego głosuje- no, tym już dam spokój… I tylko powiem, że jeśli ktoś chce grać w słówka i sztucznie humanizować piłkarski szczyt europejski- to niech przynajmniej będzie bardziej naturalny. To już wolę oczywistość, że „piłka jest okrągła, a bramki są dwie”. A nastrojowi bliższy zaśpiew nieodżałowanego Tomka Hopfera na czele wielotysięcznej widowni: „Polska gola, Polska gola- taka jest kibiców wola…” Bo o gola, i to najlepiej zwycięskiego chodzi, nie o kankana… W ogóle śmieszą mnie akcje tak pomyślane, i w takim wykonaniu. Ale skutki bywają też i mniej zabawne. Bo, jeśli dowiaduję się, że zawołaniem reprezentacji Niemiec na tę imprezę ma być hasło:” Niemcy - jeden zespół - jeden cel”, to robi mi się zimno. Rzeczywiście tak myślała większość głosujących? Nie ma już pamięci historycznej? Nie ma skojarzeń z „Jedną rzeszą, jednym narodem, jednym wodzem”?  To już holenderskie: „ Jeden zespół, jeden duch, razem jesteśmy pomarańczowi”, mimo, że w słowach podobne, w skojarzeniach zupełnie inne… Albo greckie: „ Jeden zespół, jedno marzenie”.  I niech sobie tak będzie, jeśli internautom „stamtąd” się spodobało. Podobnie, jak francuski – podobno- wybór: ” Żyć razem, cieszyć się razem”… A w ogóle już się podśmiewać, ani krytykować nie będę. „Że niebo jest zawsze bardziej niebieskie” ( hasło dla Włochów)- ale bez odpowiedzi, od czego bardziej niebieskie. A już tureckie podobno pytanie: czy ten autobus ( którym będzie „jeżdżone” na mecze) pomieści turecką pasję- rozbawiło mnie do łez. To tam też sobie podśpiewują: „Autobus czerwony, przez ulice mego miasta mknie…?”- że tak im się kojarzy...Oczywiście, jestem w ogóle za tym, by sportowi towarzyszyły właściwe klimaty, właściwe hasła, właściwe słowa. By sport „odpompatyczniać”, traktować normalnie, ale też racjonalnie. Żeby ci „ w środku” nie śmiali się z tego, co wymyślili tamci „ z góry”, czy „ z boku”… I żeby skojarzenia były zgodne z intencjami. Więc jak ma być: zabawa, czy- Polska gola…? Dla mnie- to drugie. Z wykrzyknikiem, proszę UEFA… 