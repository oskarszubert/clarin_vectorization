ECHA WYDARZEŃ: Zastój w blogach. Rozumiem- wakacje, urlopy, upały burzami przeplatane; w polityce i sporcie niezmiennie bałagan. Coraz bardziej obezwładnia to królestwo cynizmu. Nie każdy, więc blogować może, i nie każdemu się chce...  Idzie kolejna rocznica Powstania. 1 sierpnia 1944, godz. 17. Ilu rodaków stanie w krótkiej zadumie na dźwięk syren, a ilu albo nie raczy sygnały odebrać, alba nie będzie wiedziało, o co chodzi- bo są pozbawieni tzw. pamięci historycznej...?  Sport też zapisał kartę powstańczą. Pisywałem o tym, że lepiej przypomnieć, niż zapominać. Oszczepnik, olimpijczyk Eugeniusz Lokajski. Por. „Brok". Walczył aparatem, dokumentował Powstanie. Dzięki m.in. jego fotografiom mamy po dziś obrazy walk zatrzymane w kadrze. Zginął pod gruzami usiłując uzupełnić materiały fotograficzne. Bokser, działacz YMCA, młodszy brat późniejszego prezesa PZB ( też powstańca, z Elektrowni) - Eugeniusz Cendrowski.  Pseudo „Negr". Ranny w przedpowstańczej akcji na Woli, niedoleczony ruszył do walki. Znów ranny. W Szpitalu Czerniakowskim dostał się do niewoli. Nie mógł dotrzymać kroku podczas ewakuacji. Zapłacił życiem. Zofia Chenclewska, „Grażyna"- tancerka, kiedyś rekordzistka oszczepu. Patrol sanitarny na Ochocie, śmiertelny postrzał w wątrobę. Maria Chełmicka-lekkoatletka, łączniczka; zginęła mając 24 lata... Olimpijczyk-żeglarz Janusz Zalewski, ppor. „Supełek", zdobywał magazyny na Stawkach, ciężko ranny, leczony w szpitalu na Woli- Niemcy wymordowali tam pacjentów i personel... Nie kontynuuję, to ledwie sygnał bardzo aktywnej „ obecności" ludzi sportu w Powstaniu...  Znajomi z dziennikarsko-sportowej profesji. Fotkę z red. Ludwikiem Szumlewskim widziałem wiele razy. Nieśli sprzęt radiowy, też w Powstaniu przydatny, jak amunicja. Po wojnie w Łodzi; zawsze człowiek radia. Leszek Cergowski, syn sławnego pułkownika „Sławbora", sam też waleczny powstaniec. Przesiedział po wojnie niesłusznie kilka młodych lat, ale po zwolnieniu nadal umiał się uśmiechać i żartować. Wspaniały dziennikarz. „Przegląd Sportowy"- kolarstwo, szermierka, narty... Mistrz małej formy- zaskakujące puenty, świetne tytuły. Jeśli się nie mylę, jednym z wychowanków- p. Tomek Jaroński. Ludziom życzliwy. Bardzo. Wspominał w wywiadzie Hubert Wagner, trener siatkarzy przez niektórych okrzyczany, jako „Kat", z powodu twardej ręki w treningu:  Rafał Stec: Pamięta Pan pierwsze sekundy po zakończeniu finału olimpijskiego w Montrealu?  Hubert Wagner: To są chwile, w których zachowaniem rządzą odruchy. Gdzieś się podbiega, kogoś całuje... Pamiętam, jak mnie zaprowadzili na konferencję prasową. Nieżyjący już dziennikarz Lech Cergowski nalał stakana i powiedział: "A teraz możesz mieć ich wszystkich w dupie!". To była pierwsza rzecz, o której z ręką na sercu mogę powiedzieć, że naprawdę się wydarzyła.  Staszek Schoen Wolski. Jako niespełna 15-letni chłopak zasłynął tym, że przekradł się na tyły Niemców i granatem przeciwczołgowym zniszczył ich stanowisko karabinu maszynowego na rogu Dolnej i Konduktorskiej. Za ten bohaterski czyn otrzymał order Virtuti Militari. Jerzy Jabrzemski- „Sportowiec", „Przegląd Sportowy", zakochany w szermierce, autor książek o niej oraz o walce podziemnej Szarych Szeregów. Zygmunt Głuszek- „Przegląd", spec lekkoatletyczny i statystyk światowego formatu. Poczta Powstańcza, Szare Szeregi; Krzyż Walecznych. I tej listy nie wyczerpię, zostaję przy sygnałach. XXX  Będzie rocznica. Jak zawsze, jak robię od lat-stawię się na Powązkach Wojskowych. Z białymi i czerwonymi mieczykami- to właśnie ich czas. Położę na rodzinnym grobie- gdzie trzy nazwiska tylko symbolizują pamięć; miejsce pochówku nieznane. Zapalę świeczkę pod Gloria Victis. Ale nie wtedy, gdy będą płotki, przepustki, kordony chroniące dygnitarzy, którzy nie chcą i nie mogą zrozumieć, że 1 sierpnia o 17-tej powinien TAM dostać się swobodnie każdy, kto czuje taką potrzebę. Jakby nie można było razem, w tym samym, co inni kondukcie z kwiatami. Przyjdę TAM dzień przed nimi. Nie interesują mnie mowy, wypuczanie się i własnych zasług podnoszenie kosztem ofiar, które złożyli inni. Znicz ma być dla historii i ku pamięci ofiar... 