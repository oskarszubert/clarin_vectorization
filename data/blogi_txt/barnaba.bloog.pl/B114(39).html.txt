ECHA WYDARZEŃ: Na damską siatkówkę jeszcze przyjdzie czas w blogowaniu. Jeszcze przecież grają? No i coraz więcej mówią o graniu. Sobie oraz nam- kibicom... Wrócę i ja.  .... Pamięć bywa krótka. Za krótka. Z sieci dowiedziałem się, że zmarł Zygmunt Chychła ( 83 lata). Na oficjalnej stronie PKOl potwierdzenia brak. Może za kilka godzin, a w kilka po innych... A przecież to pierwszy powojenny mistrz olimpijski z Polski rodem! Helsinki 1952, w boksie. Znów ironia- że z rodziną to się najlepiej wychodzi... na zdjęciu. Z Rodziną Olimpijską- również? Przeoczenie, brak tempa, ale przykro, i jednak głupio... Chychła. Postać w sporcie wielka, i na swój sposób tragiczna. Syn woźnego w polskiej szkole na Łąkowej, w międzywojennym Gdańsku. Próby bokserskie w Gedanii, klubie- ostoi polskości. Wojna.Przymusowe wcielenie do armii niemieckiej. Zachód, jeniec ( piszą, że rozmyślny) francuskiej partyzantki. Potem w korpusie gen. Andersa- zdobywał mistrzostwa korpusu.. Powrót do kraju, wejście do wielkiego boksu. Tytuły mistrza Europy, złoto olimpijskie... Młodo rozbrat z ringiem -27 lat; gruźlica.  Przez mgłę pamiętam, jak byłem z dziennikarską wizytą. Raczej biedował. I robił wrażenie rozgoryczonego.  Choroba, zły nastrój, poczucie pozostawienia w niej bez pełnej pomocy. Elokwencja nie stanowiła mocnej strony mistrza, ale gdy boksował- był twórczym intelektualistą.  Pracował w DOKP, wziął się za trenowanie pięściarskiej młodzieży. Że średnim powodzeniem. Miał zonę Niemkę, z Królewca rodem. Starał się o prawo stałego wyjazdu do Niemiec, do rodziny. Dostał takowe, a synowie wcześniej ukończyli polskie szkoły, Zamieszkał i zmarł w Hamburgu. Żal, że latami w rodzimej Rodzinie Olimpijskiej żył tylko niejako statystycznie i historycznie.... Nawet, jeśli sam nie tryskał inicjatywą.   Informacja o odejściu nie jest dobrą okazją do anegdot. Z obrazów wypadałoby raczej przypomnieć kapitalną rywalizacje m.in.. z mocarnym Szczerbakowem. Ale jednak... Jeden z lekarzy opowiadał m i ( pisałem w blogu, przypominam) coś, co wydaje się anegdotą. Otóż, gdy mistrz olimpijski miał kłopoty z ręką, zaprowadzono sławę sporty do sławy ortopedii- prof. Grucy. „ Gdy tak robię z ręką, boli..." - Nie. „ A gdy tak robię- boli?" - Nie. „To, kiedy boli?" - Jak biję... „ To po cholerę pan bijesz..." 264 walki-237 zwycięstw, 12 remisów, 15 porażek, trzykroć najlepszy polski sportowiec w plebiscycie „ Przeglądu Sportowego"... 17 razy w reprezentacji, 15 zwycięstw,,, ... Czytam i nie wierzę, jak to się czas w umysłach zatrzymał. Podobno sam Antoni Piechniczek, szkoleniowiec i wciąż jedna z ważnych osobistości w PZPN rzucił pomysł by ligę na jedną kolejkę zatrzymać. Bo trzeba dać trenerowi Majewskiemu trochę czasu na solidniejszą pracę nad reprezentacją. I ponoć prawie wszyscy w związku zgodzili się z Piechniczkiem, że to mądry pomysł,.  Tylko słyszę, że... nikt nie kiwnął palcem by go urzeczywistnić.  Ani prezes, ani zarząd, ani sekretarz, ani... Powiedziano- niech stanie za fakt!? To już jest... decyzja kierunkowa; drzewiej mawiano- polityczna. Może być nawet przez telefon, ważne, kto trzyma słuchawkę. Tu- przecież sam Piechniczek, więc... Od wcielania w życie nie ja jestem, lecz inni... Przepraszam, kto? Konkretnie?  PS: Dopisuję, dla wierności zasadom zawodu: Po kilku godzinach od wpisu blogowego wiadomość o odejściu Chychły ukazała się na pierwszym miejscu portalu olimpijskiego. 