ECHA WYDARZEŃ: Miało być o czymś innym, będzie jednak o... Jak echa- to niech brzmią. Czytam, że projektanci wystawili makietę, czy plansze wizji otoczenia chwacko rosnącego na EURO 2012 stadionu. Plany można obejrzeć na 19 piętrze PKiN. Stadion plus otoczenie, czyli jeszcze hala na 20 tys. widzów, centrum kongresowe.  To jeszcze nie wszystko.  Wklejam:" Wzdłuż Zielenieckiej pawilony na usługi związane ze sportem, a nad Wybrzeżem Szczecińskim - kładki dla pieszych. Miasto dodało też coś, czego nie było w wizji urbanistów - przy samym rondzie Waszyngtona - wygięty w łuk 12-metrowy budynek, który ma nawiązywać do zabudowy po przeciwnej stronie skrzyżowania. "  Z obiecanek i planów urzeczywistni się tylko stadion. Ściślej- boisko piłkarskie z nowoczesnymi trybunami, salami dla vipów, zapleczem sanitarno-recepcyjnym. Będzie Stadion Narodowy zamiast przyobiecanego Warszawie i w ogóle rodakom Narodowego Centrum Sportu.  Z publikowanych wieści wynika, że z realizacji przyrzeczeń zrezygnowali ci, którzy ... przyrzekli. W myśl nowej doktryny, że lepiej opylać po kawałku, a wtedy zysk będzie większy. Także, powołując się na UEFA ( to taki uniwersalny wytrych), że ponoć ona się nie zgodzi, by EURO odbywało się, gdy wokół stadionu jeszcze budują, i jest bałagan. Barnaba nie myśli polemizować, UEFA ma swoje racje. Z tym, że - jak wielu równie naiwnych- B. był przekonany, że słowo Centrum stanie się ciałem na EURO. W całości, jako coś w rodzaju sportowego kombinatu... Teraz wie, że nie stanie się; i zapewne przyjdzie poczekać na zapowiedziane przez polityków... igrzyska olimpijskie.  Gotów jestem podzielić wiedzę o prawdzie wynikającej z realiów. Że rozum dyktuje, dusza by chciała, ale kieszeń nie taka... Ale gdy dalej oddaję się lekturze- nie spokój z niej płynie, lecz złe zadziwienie. Bo oto, jako obywatel tego miasta naiwnie sądziłem, że wszystko, co w nim powstaje- rozwija się planowo oraz z głową. Jak za czasów jeszcze międzywojnia i bohaterskiego prezydenta Starzyńskiego. A tu- czytam, że gospodarzy tylu, iż to już sprawia wkalkulowanie bałaganu także w owo wyśnione centrum sportu. Ratusz głosi, że te tereny są własnością Skarbu Państwa, więc on trzyma klucz do interesu. Skarb Państwa, czyli jego ramiona- ministerstwo sportu oraz Centralny Ośrodek Sportu głoszą, że to sprawa nie jego, lecz narodowa, czyli... niech się ratusz też do niej zabiera... I jeden drugim się podpiera, a plany rozchodzą z działaniem.   Ponieważ czas biegnie- rozwarcie nożyc coraz większe. I zamiast rosnącego cudeńka-wystawa na 19 piętrze... A w Brazylii właśnie wysadzono w powietrze już- wedle naszych standardów-  nadal imponujący stadion, by zbudować nowy, na następne mistrzostwa świata...   Wychodzi, więc na to, że łatwiej może będzie zbudować, niż się dogadać. A tego właśnie nie pojmuję i nawet pojąć nie chce. Zasady prawne ustalają ludzie, i oni   normy modyfikują, gdy czas tego wymaga. Kiedyś - pamiętam- były kłopoty z inwestowaniem w obiekt Legii, bo wojsko miało inne potrzeby, a sponsorzy nie walili ławą, gdy prawa własności trąciły myszką. Stadion Polonii- z przynależnością prawną do nienajbogatszego DOKP, czyli - też kasa w innej epoce, klucz w innej. Było- chyba minęło, ale czkawka wraca, gdy powstaje obiekt mający być sztandarowym.  I nie chcę by takim został tylko na planszach... Na 19 piętrze PKiN. Niech będzie też na praskiej stronie Wisły... 