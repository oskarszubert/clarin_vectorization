ECHA WYDARZEŃ: Maj kilka dni temu minął połowę. Niezmiennie zachwyca barwą i zapachem. Kiedyś jeszcze- bardziej niż dziś pachniał wielkim sportem. Wyścig Pokoju rozbudzał wyobraźnię, podniecał ambicje, wyciągał setki tysięcy ludzi na ulice i szosy. I nie dlatego, że takie były polecenia- jak paru głupawych niby-historyków wypisuje. Jeździłem, bywałem i wiem: nie mogło być skutecznego polecenia, by tak zaludnić trasy. A kto mógłby nakazać gromadzenie się by wysłuchać w radio kolejnego komunikatu, albo przekazu telewizyjnego? Transmisji w wykonaniu Tomaszewskiego, Tuszyńskiego, potem jeszcze m.in. Szaranowicza ze Szpakowskim? „Tu helikopter, tu helikopter”… „ Cudowne dziecko dwóch pedałów” i wiele innych zawołań, które w kronikach zawodu zostały…Wielu pamięta, ale też w czas w społecznej pamięci zaciera, co zdziałała ta impreza dla światowego, a w nim polskiego kolarstwa. Jeśli chodzi o sławę, rangę, także udział w zarządzaniu. Prawdę mówiąc, o nas na rowerach sportowych świat się to drogą dowiedział. „Tędy jechali” medaliści olimpijscy z Polski rodem; mistrzowie i wicemistrzowie świata. Ba, mimo niesprzyjających okoliczności doktrynalnych oraz jeszcze podziału kolarstwa na prawdziwie zawodowe, i zawodowe, ale pod hasłami amatorskimi- tędy paru naszych dojechało do profesjonalnych konfitur i zaszczytów. Lang, Piasecki, Jaskuła… Kto to wszystko zapomniał, niech sobie przypomni.  Włącznie z tym, jak małolaty kapslami grały w "Wyścig Pokoju". Który- czyj- kapsel wygra- „Królak”, „Wilczewski”, ukochany przez naród filigranowy, a dzielny  „Elek Grabowski”; potem „ Szozda”, „Szurkowski”, „Mytnik”, „Kowalski”, „Mierzejewski”, „ Halupczok”, „Nowicki”….   „Warto przypomnieć. W czasie, gdy piękne pasmo światowych sukcesów made in Poland kontynuacji nie ma. We wrześniu Pruszków zyska piękny i podobno najlepszy tor świata. Brawo! Ale czy, i kiedy wrócą mistrzowie roweru?Wyścig Pokoju dokonał żywota nie dlatego, że jego ranga była przesadzona, lecz dlatego, iż uznano go za „niesłuszny”. Sami kolarze będąc krańcowo odmiennego zdania próbowali sprawę wziąć w swoje ręce, ale po paru latach samotnego boju- przegrali. Za mało mieli odważnych partnerów, za wielu wystraszonych. Wyścig „niesłuszny”’; PGR- niesłuszne, więc wyłącznie do likwidacji. Pamiętam parę argumentów. Że w lożach honorowych „niesłuszni dygnitarze”, więc… Kontrargument, że skład loży zależy zazwyczaj od składu władzy, i z jej zmianą „obsada” też się naturalnie zmienia- nawet nie był rozważany. A przecież ozdobą loży zeszłej kadencji mógł być m.in. mój ulubiony wice… Że nagrody honorowe ( prezydent, premier) też się „źle kojarzą”… A że dziś by się skojarzyły z panami Kaczyńskim i Tuskiem (wcześniej byliby i panowie: Wałęsa, Kwaśniewski, Mazowiecki, Pawlak, Cimoszewicz, Oleksy, Buzek, Belka, Miller, J, Kaczyński) , jako że to wynika z naturalnego biegu spraw….? Wybory określają- kto w loży, i kto na czele! „Niesłuszny politycznie”.  Jeśli ma np. o tym świadczyć składanie przez uczestników, na koniec wizyty w KL Auschwitz kwiatów pod „Ścianą Śmierci”, to – przepraszam- ale … Byłem, widziałem. Także to, jak kilkudziesięciu młodych ludzi plus ich starsi opiekunowie chłonęli wiedzę o dramacie, poświęceniu i zbrodni. Polityka? A przedstartowe hołdy składane bohaterom stolicy- też tylko „niesłuszna polityka…?”  Taka, z którą należy się bez żalu rozstać? Po latach pytanie: I komu to, oraz- dlaczego przeszkadzało? – jednoznacznej odpowiedzi nie uzyska. I jest to teraz wyłącznie pytanie retoryczne. Do udziału w prokurowaniu strat sportowych nikt się ochoczo nie przyzna. A skojarzenia- wiadomo- zawsze kwestia umowna. Nie zdziwię się więc, gdy komuś źle się np. skojarzy tor pruszkowski, który ma być wykwitem nowoczesności. Ale ponoć nawierzchnia z drewna sosny syberyjskiej. Syberyjska? Kto za tym stoi? Jak się kojarzy?...Zlustrować? A że na takiej nawierzchni po prostu najszybciej się jeździ! Może, ale nie o to chodzi, pryncypialność przecież czasem wymaga poświęceń… Ironia? Oczywiście! Podkreślam, by ktoś nie wziął serio… 