ECHA WYDARZEŃ: Zobaczyłem w sieci „instrukcję”, jak się należy zachowywać na poznańskim meczu z Węgrami. Otóż „należy” chóralnie skandować: „Lato- zbóju, oddaj nam orła ty ….” Nie kończę. Dosadna „ poezja ludowa”.   Zadzwoniłem do sąsiada. Ma swoje lata, kiepsko się – wiem- czuje, niech się pośmieje… A on się zmartwił. Usłyszałem: „Taka,poezja ludowa zazwyczaj – wedle mojej pamięci- chętnie towarzyszy trudnym okresom, więc pewnie teraz też idzie taki…” I sędziwy sąsiad uznał, że przyjdzie się poddać pogłoskom o likwidacji wielu tzw. ulg i jeszcze przyspieszonym galopowaniu cen. Od lekarstw, prądu, gazu oraz żywności poczynając- jak to zresztą politycy i medialiści wróżą. Że szef nowego-starego rządu, to nas w piątek perspektywą nie ucieszy…    Sąsiad: „ Gdy zakręty- zostaje tylko ogólno- ludowe poczucie humoru, Rubaszne, nawet wulgarne, dosadne, ale jakiż to wentyl dla nastrojów. Pamiętasz, jak było w czasach, gdy na kanapkę nie bardzo było, co położyć? Tzw. toalety na dworcach. Śmierdziało, jak wszyscy diabli. Ale w każdej- jak kraj długi i szeroki- znalazłeś napis: - Panowie i panie, miejcie tę naturę, nie s…. ( zostanę przy kropkach, tam było bez nich), tylko prosto w dziurę! – A często i odpowiedź- To w tamto… ( też dosłownie, nie jakieś tam kropki) takiemu poecie, co pisze wiersze w klozecie….”   Fakt, było. I owa „ludowa twórczość jakby sprawiała, że … mniej śmierdziało. Albo – to już pamięć własna podpowiedziała- jechałem, gdy był w kraju  trudny czas ostrych zakrętów. Biednie i jeszcze skakanie sobie do oczu. A tu na płocie kilkunastometrowe słowne „westchnienie: - Jeśli oko za oko, a ząb za ząb, to, dlaczego d…. ( bez kropek) za pieniądze? Ale wtedy powszechnie uczyli o Hammurabim, teraz już nie uczą? Test- mecz z „bratankami”? Przy łysiejących i smutnych trybunach. Przykro, głupio. Sportowców żal, bo oni grają, jak mogą i potrafią… Na takie "bezrybie" na trybunach nie zasługują. Nauka, że klimat ( w sensie nastroju) plus ceny mają wpływ na sedno oraz oprawę. Pojmą to c i, którzy powinni? Głowy własnej nie dam, bo twardogłowych wietrzę w nadmiarze.    Mnie mecz nie porwał, ani poziomem, ani porcją emocji. Owszem- niezły; z polską przewagą.  I  zwycięski- 2:1., więc wydziwiać nie uchodzi.  Ale i zachwycić się nie potrafię.    Mnie –prawdę mówiąc- zaimponował tylko Jakub Błaszczykowski- gra świetnie, myśli i dyryguje. Ale ilu podobnych klasą trzeba, by drużyna liczyła się podczas EURO? Są w zapasie?     „Oddaj nam orła…” Z klopsa zrobił się problem. Teraz czytam, że nawet może się takie wymaganie znaleźć w ustawie. Rozumiem intencje, przestrzegam przed łatwizną. Ustawa nie zastąpi wiedzy o tradycji, wrażliwości oraz wyobraźni. Co oczywiste- nie wymaga kodyfikowania, tylko … właściwych ludzi na właściwych miejscach. I zdrowego pomyślunku. Jak z tą zadymą w stolicy. Jedni mówią, ze im prawo powiązało ręce- a tu w jakiejś telewizji słyszę, jak prof. Ćwiąkalski, kiedyś minister sprawiedliwości wykazuje, ze nie na literę trzeba winę składać. Może doskonała nie jest, ale najlepsza i tak wszystkiego nie przewidzi, lecz i ta  szansy sterowania nie odbiera…   Sam zresztą, jako „spółdzielca mieszkaniowy” doświadczyłem, że kiedy obowiązywała ustawa „archaiczna” miałem wraz z sąsiadami więcej do powiedzenia, niż teraz, gdy jest „ po parlamentarnym remoncie”. Rzekomo błędy usunął, ale faktycznie je pomnożył, a ducha spółdzielczego przy okazji przepędził… Więc dzielę się podpowiedzią:  Żeby ze zdrowego odruchu sportowo-poselskiego nie zrobić czegoś sztucznego… I żeby postawić kropkę nad „i”- jestem twardo za Orłem na kostiumach rzeczywistych reprezentantów kraju- ale z potrzeby i przekonania, niekoniecznie z mocy ustawy… Jako tzw. oczywista oczywistość. 