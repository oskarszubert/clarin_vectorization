ECHA WYDARZEŃ: Dobry czas panów Tomaszów Majewskich. Biegacz- blogowicz-nauczyciel niedawno wzbogacił się o córkę, ( którą wdzięcznie opisuje i fotografuje), miotacz kulą z uporem atakuje wyżyny. Mistrz olimpijski właśnie teraz pobił rekord życiowy, nowy wynosi 21,64. Nawet, jeśli przegra, to nigdy z nędznym wynikiem; parę dni wcześniej był trzeci, ale rezultat- 21, 34... Jak nie lubić tego sportowca? Miły, rozmowny, mądry, dowcipny, Nic z piłkarsko- podobnej samoreklamy, za to też... nic z piłkarsko-podobnego tłumaczenia porażek. Pan Tomasz „po prostu" jeździ po świecie, i przy pomocy kuli swą sławę mnoży. I nam przynosi tyle zadowolenia, że we własnym choćby imieniu powiem: DZIĘKUJĘ!  Platini był w Polsce. Tym razem nie „ za pośrednictwem", a osobiście wizytował przygotowania do EURO 2012. Było cieplutko, nie tylko za sprawą temperatury. Zjadł sarninę w dobrym towarzystwie ( dla Francuza dobre jedzenie, do tego w dobrej kompanii dużo znaczy), obejrzał budowy, zachwycił się widowiskiem na swoją cześć. Uznał, że sprawy idą nie tylko w dobrym kierunku, ale też mają dobry rytm. Pogłaskał publicznie po głowie Grzegorza Latę ( obaj- z uśmiechem), co zapewne wkurzy Zbigniewa Bońka głoszącego, że tylko on jest w prawdziwie dobrej komitywie z szefem UEFA, ale ja to odbieram dobrze. Może rzeczywiście mniej jest znaków zapytania niż było... Byle tylko- pokornie proszę- nie tłumaczyć mi ocenami ze strony Platiniego premii, którymi tak sypał w imieniu podatników minister. Że niby, jeśli tak dobrze, to trzeba nagradzać, a nie nagradzanie krytykować...!. Bo zaraz zapytam, czy nagrodzono właśnie tych, którzy budują, czy ... ledwie programistów wydarzeń, które urzeczywistniają inni...?  Bieg przez blogowisko. Daniel Koziarski złamał barierę 100 tysięcy „wejść" na swój blog. Jak pan Tomek Majewski- barierę- "życiówkę". Szczere gratulacje! I na własny użytek- łyk optymizmu. Że takie powodzenie ma blog spokojny, kulturalny ( w dużej mierze wydarzeniom ze świata kultury poświęcony), oszczędny w formie i treści. Nic z „zajefajnego blogaska", nic z apeli o „kopsnięcie komcia" itp. Lekko, ale równocześnie poważnie- we wpisach i komentarzach. Nie optymistyczne? Bardzo. Zwłaszcza, gdy czytam „literaturę" wypowiedzi pewnej części internautów wypowiadających się w sprawach polityki, obyczaju, tzw. faktów dnia powszedniego. Bez wiedzy historycznej, bez kultury wypowiedzi, z przewagą zacietrzewienia nad rozsądkiem. Przesadzam? To sami poczytajcie! Znalazłem nowy blog. Atrakcyjny już na starcie. Z mojej branży. Dziennikarskiej. Osobę pod ksywą z miejsca rozszyfrowałem. To taka „norma" zawodowa- charakterystyczny sposób pisania polega na tym, że podpis zakryjesz, a autora poznasz. Więc- poznałem. I......, przepraszam, Kuzynko Bietko. Będziesz miała powodzenie- prognozuję- a i polemistom, którzy na Ciebie ławą ruszą, ( bo tematyka, bo sposób opisywania, bo tezy itp.) też łatwego życia nie wróżę... Za dobrze Cię znam... A „oponentom" językiem porucznika Duba: „Wy mnie Szwejku jeszcze nie znacie, wy mnie dopiero poznacie..." A dodam, że Ona w odróżnieniu od blogujących  panów Pawlaka. Kalisza, Borowskiego, Siwca, Babiarza, Szaranowicza i paru innych-sławnych na komentarze internautów odpowiada... 