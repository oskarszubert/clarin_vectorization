ECHA WYDARZEŃ: Trochę zwalniam tempo blogowania. Żeby Czytelników nie znużyć. Bo to jednak takie jednostajne- sport i sport, pan Janek i pan Janek…. Stop. Tym razem PT Czytelnikom, sobie i posłowi-elektowi dam spokój. Choć On nam spokoju dać nie chce i codziennie z czymś atakującym występuje. Ale w tym wpisie już o tym ani słowa…   Będzie o siatkówce.  Taka "podwójna krótka"... Piękna to gra, do tego zdobyła widownię tak żarliwą, że inni mogą pozazdrościć. Ale też, poza ładnym graniem ma nasza siatkówka wiele problemów.  Ze wstydliwymi-moim zdaniem- włącznie.   Ten ma imię i nazwisko: Mariusz Wlazły. Atakujący bełchatowskiej Skry. Lat 28. Klasą sportową wielokrotnie zadziwił rywali i widzów. Podobno teraz nie chce grać w reprezentacji. Co się stało?  Prezes PZPS powiedział m.in. w wywiadzie: (…) „Dla niego gra w reprezentacji to sprawa drugorzędna. Być może to mało poważne z jego strony, bo bierze ogromne pieniądze za grę w klubie, powinien więc razem z nami tworzyć polską siatkówkę. Gra w kadrze to także prestiż i budowa własnego wizerunku. On tego wszystkiego nie chce.”…   Przykra sprawa! Wypalone ambicje sportowe, czy – przejście do minimalizmu bardzo dobrze oplacanego? Ale ze szkodą dla reprezentacji… Pan Mariusz nie mógł przejść bez słowa wobec recenzji i zarzutów. Odpowiedział. M.in. na klubowej stronie w sieci. „Nie dziwię się kibicom, że na mnie gwiżdżą, bo nie znają mojej sytuacji i nie wiedzą, jak jest złożona. Wypowiedzi Prezesa Mirosława Przedpełskiego sprawiły, że Kibice są zmanipulowani”.( …) „Do 2006 roku dla kadry byłem zawsze w stanie poświęcić wszystko: czas wolny, swoje siły i swoje zdrowie. Dążyłem do wyznaczonych przez siebie celów i do realizacji swoich marzeń, którymi były medale mistrzowskich imprez. Potem zaczęły się moje problemy zdrowotne”. (…) „Polski Związek Piłki Siatkowej w żadnym stopniu się mną nie interesował i gdyby nie Raul Lozano, który zażądał, by wysłać mnie na badanie do Barcelony, żadnej pomocy bym się nie doczekał. I to był ostatni raz, gdy Związek mi pomógł”…   I tak dalej. Jest długi opis dolegliwości. Pojawiały się seriami. (…) „ Tuż przed igrzyskami wybiłem sobie palec – lewy kciuk. Ten sam palec złamałem potem podczas igrzysk w Pekinie, w meczu z Serbią. Drugą połowę igrzysk, czyli trzy mecze, grałem na blokadach i nie miałem żadnej wątpliwości, że warto podjąć takie ryzyko. To chyba ostatecznie obala zarzuty, że nie chcę grać dla kadry lub że nie zależy mi na jej sukcesach. Zawsze chciałem jej pomóc i pomagałem kolegom za wszelką cenę, także swojego zdrowia”… I opowieści. Jak to związek-patron bardzo średnio interesował się jednym z asów, chętniej krytykował i dyscyplinował, a nawet represjonował, a pomoc w leczeniu… zostawiał kontuzjowanemu i klubowi…   Nie cytuję szczegółów, bo one jakby polemizowały z teorią, że „sport to samo zdrowie”. Za to wspierają moją obawę, że przy dzisiejszym profesjonalizmie zdrowie „planowo” bywa na trzecim planie wobec rozbudowanego programu startów oraz innych zobowiązań.   Nie myślę rozsądzać racji. Ale wyczuwam, że w związku „ z sukcesami” klimat bywa podobny, jak np. w P…., gdzie do sukcesów daleko. Coś jakby rozsadzanie zamiast cementowania. Po co- Panie Prezesie? Nie da się normalnie, po ludzku. Nawet nie przez telefon, mailem, sms-em, ale prosto w oczy?   Jeszcze zdania o siatkówce. Damskiej. Jest rwąca oczy nowość. Siatkarki Trefla Sopot drugi sezon grają w lidze. Tym jednak razem w innych kostiumach niż tradycyjne. Czyli w kusych spódniczkach. Wklejam: „ Muszę przyznać, że najpierw mocno zastanawiałyśmy się, czy spódniczka nie będzie przeszkadzać. W klasycznych, obcisłych spodenkach czułyśmy się swobodniej - mówi Izabela Bełcik. - Okazało się, że nie taki diabeł straszny. Jeśli dobrze dobierze się rozmiar, to nie ma żadnego problemu, a przecież pod spodem i tak są spodenki i nie trzeba się denerwować, czy coś gdzieś nie wystaje …” Co dodać? Że umacnia się moja pasja kibicowania siatkarkom… 