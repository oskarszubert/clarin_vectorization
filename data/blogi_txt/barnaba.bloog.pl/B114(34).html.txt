ECHA WYDARZEŃ: I jak nie kochać Pana Tomka? Majewskiego- oczywiście. Mięsem słownym pod nosem kulę zanęci, potem, jak pchnie... Teraz na odległość 21, 95 m! To oznacza nowy rekord Polski i prowadzenie na tegorocznej liście światowej. Stary rekord miał siwą brodę- ponad ćwierć wieku. Nowy pewnie nawet nie zdąży zgubić mlecznych zębów, bo pan Tomasz tak ukochał natarcie, że i rekordowi własnemu żyć nie da. PZLA wzywa do ostrożności, ale raczej... dmuchając na zimne. Bo słowa komunikatu brzmią: „Z jednoznaczną opinią musimy się wstrzymać do czasu otrzymania odpowiedzi na e-mail wysłany w czwartek wieczorem do szwedzkiej federacji LA.  Konkurs, bowiem rozegrano w nietypowym miejscu - w Ogrodach Królewskich w centrum Sztokholmu.  Sądząc po zdjęciu z  przygotowań do konkursu i znając wysoki poziom organizacji i sędziowania na zawodach lekkoatletycznych w tym kraju można jednak ze spokojem oczekiwać, że organizatorzy nie zaniedbali niczego i wynik Tomasza Majewskiego zostanie zatwierdzony, jako oficjalny rekord Polski."  Ja jestem spokojny- będzie OK.! Nie pierwszy ( złoto olimpijskie w Pekinie) i nie ostatni raz. A że kulomiot przesympatyczny- fakt. Auta po igrzyskach nie chciał, lubi metro; przed piwem nie ucieka, studia skończył, plany życiowe ma bogate; uśmiechnąć się potrafi; nawet z wdziękiem się zezłości.... Normalny, aktywny. Jeden z moich szefów zwykł mawiać: „ Jeśli masz do czynienia z facetem, który nie lubi dobrej kuchni, nie zaklnie, nie obejrzy się za płcią nadobną, na każdym kroku udaje świętego- uważaj. Gdzieś się musi wyżyć, może w donosie na mnie i na ciebie..." Pan Tomek jest uosobieniem normalności pomnożonej przez sportowe mistrzostwo...  PZPN nie byłby PZPN-em, gdyby wszystko załatwiał na czas i jak należy. Minister Drzewiecki nie byłby sobą, gdyby głośno nie zawiadamiał całego świata o każdym swoim kroku. Teraz- PZPN nie doprowadził na czas, by najwyższa klasa rozgrywek stawała do boju w składzie bez znaków zapytania, a minister... Jak to on. Obwieścił wszystkim, że wprawdzie zmienić decyzji związku nie może, ale poza apelami śle do PZPN kolejną kontrolę. By sprawdzić, czy związek, aby jakiejś normy prawnej nie naruszył. Nie ma zarzutu wprost, nawet podejrzenie nie za jasno sformułowane, ale... administracja w ataku. W tle z podtekstem, jako że minister jest życiowo związany oraz podobno także interesami z miastem, którego drużyny mają zostać poza ekstraklasą....   Więc niby tylko sprawdzimy, czy... A jeśli np., okaże się, że wszystko jest prawnie w porządku, albo, że prawo mamy kiepskie, bo daje do dyspozycji wytrychy, to, co? Czy wtedy minister równie głośno powie: przepraszam? Nie sądzę. Raczej powie, że to było dla dobra sprawy najwyższej... I co- znów „strony" będą wzywały w sukurs UEFA, znów będzie wyciąganie szabel oraz kopanie po kostkach? A tu w harmonii trzeba EURO sposobić, panowie...  Nie wzywam- Boże broń do świętego. lecz sztucznego spokoju. Do chowania problemów pod stół, ani do kanonizowania PZPN, UEFA-y, ministerium z jego szefem... Proszę tylko pokornie, by sprawy trudne starać się tak załatwić, by... były załatwione porządnie. I z oklaskami w finale, a nie z krzykiem wtedy, gdy jeszcze kurtyna zwieszona do ziemi... Tisze jedziesz- dalsze budiesz...prawda z importu, ale życiowa zawsze i wszędzie... Ot, podobnie jak podpowiada pan Tomek Majewski. Sobą i swoimi rekordami... 