ECHA WYDARZEŃ: Dziś będę w sformułowaniach ostry, bo… po dwóch dniach ostrego pływania wstałem chyba lewą nogą. Sport to zdrowie, ale… wszystko zdrowo boli, Więc- będę: „k…. ostry, jak brzytwa”, jak powiedział pewien polityk. "Pod wpływem", ale bardzo oficjalnie, bo w  powielonym w dziesiątki tysięcy plyt nagraniu, które sobie ku rozrywce znów puściłem. Dla mnie to już „polityk”, choć niesławny aktor opinii w zapisanym monologu dalej przy polityku cudzysłowu nie stawia… Nie on pierwszy, i nie ostatni. I dlatego- jest, jak jest. Tyle, że to inna bajka. Bajka?X Aktualia razy dwa. Kapitalny ten finał ligi mistrzów. Dramat, horror, co kto woli… Grali do upadłego- żeby wygrać. Manchester United lepszy od Chelsea jedną „11”! W tle ciekawa sprawa: na poziomie reprezentacji wyspiarze dali tyły, w rywalizacji klubowej – dwie angielskie ( no, narodowo trochę pomieszane) drużyny w europejskim finale. Rzeczywiście, w takiej lidze to nawet nie grzech sobie przez pewien czas ławę pogrzać… Siatkarki źle zaczęły, potem się poprawiają. I niech tak zostanie. Tylko błagam Panów Informatorów i Komentatorów. Niech wygrywają, ale nie „miażdżą”, ”gromią” itp., jak w meczu z Dominikaną. Ja niezmiennie jestem pod wrażeniem grania, urody oraz uroku „ złotek”, i mogę sobie nawet wyobrazić na podium olimpijskim. Ale żeby kogoś miażdżyły- wyobrazić sobie nie mogę…X Jest wielkie harcowanie. Jak kiedyś rycerskie przed starciem armii. Tyle, że nie opisuje teraz Sienkiewicz, a media. I harcowanie jest na słowa, a nie „na ostre”. Kto w słowa bez reszty uwierzy- zbłądzi, kto będzie umiał przefiltrować- zrobi mądrze. Przed EURO mamy obrazki, jak tradycyjnie z boksu zawodowego. Dwaj podczas ważenia, konferencji bardzo twardymi słowy obiecują, że zrobią przeciwnikowi takie kuku, że mu się boksowania odechce… A opiekunowie, że poznali wszystkie słabe strony rywala, i mają w zanadrzu nokautujące niespodzianki. Potem- ktoś wygrywa, ktoś przegrywam kogoś wyliczają; normalka. Piłkarska mutacja przedstartowa polega na:a)      Podnoszeniu ducha zespołu przez solidny trening- fizyczny i mentalny. I to bezdyskusyjnie działanie, jak należy. Niech nasi w tym się zadomowią, bo to droga jedynie skuteczna. Ta metoda mnoży siły, wiarę w możliwości umacnia, a ofensywnie rozumianej pokory wobec rywali nie osłabia. Wielki trener-pedagog i budowniczy nastrojów przedstartowych, Feliks Stamm – gdy jego podopieczny źle trafiał w losowaniu, miał zwyczaj mawiać: „ To nie twój kłopot. Niech on się zamartwia, że ciebie wylosował…”b)      Podbijaniu bębenka przez opowiadania, jakie to przeciwnicy mają kłopoty. Kadrowe, ile kontuzji, jak się nie mogą dogadać z trenerem. No, i jak się „Nas” ( tu podstawia się dowolną identyfikację) obawiają… Kto przyjmie za grę wstępną, z przymrużeniem oka- w porządku. Kto uzna za obowiązującą przepowiednię- może się zawieść.   Dawno temu, przed pamiętnym meczem na Wembley ( drużyna Kazimierza Górskiego remisem postawiła kropkę nad „i” i wyeliminowała Anglików z mistrzostw świata), reprezentacja Anglii sparringowo pokonała Austriaków. Chyba nawet 7:0. Telewizje bez końca pokazywały ten grad goli, niejako sugerując ( m.in. swoim kibicom), że musi być podobnie. No i może, żeby wystraszyć rywali, ale ci nie byli bojaźliwi. I ze sztucznie zbudowanego nastroju przedmeczowego zrobiły się… płacz, zgrzytanie zębów, tytuły „Koniec świata”, „Żegnaj sławo” i podobne.  Wniosek? Nie będzie. Każdy ma prawo do swojego. Piłkarz z kadry, Beenhakker, Listkiewicz – czyli za wynik biorący odpowiedzialność. I każdy kibic- także. A że warto przyjmować w prognozowaniu „właściwą rzeczy miarę „ ( też cytat z polityka, który się lubi nad wszystkim pochylać) - właśnie ośmielam się proponować…  PS: Wyczytałem, że kto wykupując szansę wylosował bilet- sam musi go sobie odebrać. Mimo, że dostarczenie opłacił. Zleceniodawca i wykonawca akcji podobno „ nie dadzą rady”. Ale, co swoje- wzięli… Co swoje? 