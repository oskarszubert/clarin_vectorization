ECHA WYDARZEŃ: Dziwne są te nasze obyczaje. Albo - Barnaba się czepia... X Czytam oto, że pan trener Franciszek Smuda postanowił, iż kapitanem reprezentacji Polski przestaje być piłkarz Żewłakow, a jego miejsce zostanie powierzone Jakubowi Błaszczykowskiemu. Pierwszy - wedle metryki i ocen- nie wytrzyma w apogeum sportowej dyspozycji do Euro 2012, zaś pan Kuba prezentuje ciąg do góry, więc...  Ani myślę decydować o obsadzie stanowiska dżentelmena z opaską kapitana. Nie będę się też pchał do polemiki z panem Jankiem T. ( on- to nawet z sobą i tak będzie ostro się sprzeczał), który głosi, że nowemu kapitanowi brakuje cech przywódczych, I że wprawdzie dobrze gra, a może grać znakomicie, to do dowodzenia się nie nadaje... Zdania przeciwnego nie będzie, pokaże się natomiast zadziwienie, że o odwołaniu oraz o nominacji zawiadamia nas trener. Jakby sam decydował i... zdecydował.  A nie np. samorząd zawodniczy, albo chociaż tenże sam szkoleniowiec, lecz jako pas transmisyjny informacji o samodzielnej decyzji podopiecznych. To trzeba i wolno wybierać za dorosłych ludzi? - pytam. Za tzw. moich czasów nawet daleka od dojrzałości dziatwa szkolna wybierała sobie gospodarza klasy i w ogóle samorząd szkolny. One, nie dorośli za młodszych... A tu -grono ludzi bardzo dorosłych, związanych umowami o pracę, aspirujących do pozycji tzw. osób publicznych i... wybór pierwszego wśród równych odbywa się poza nimi? Jeśli tak było rzeczywiście- nie zrozumiem takich praktyk, nawet uznam je za wynaturzenie. Bo trener to może wybranemu przez kolegów tylko pogratulować! X Trener Leo dowiedział się podobno, że jest zwolniony później niż telewidzowie. Bo prezes PZPN najpierw ogłosił to za pośrednictwem mikrofonu.   Pan B. miał za złe taką normę, i ja go rozumiem. Niezależnie od tego, że sam szkoleniowcowi z Holandii to i owo miałbym za złe. Ale norma jest normą, i forma-formą.  Teraz mamy podobny stylowo cyrk z obsadą trenera reprezentacji siatkarzy. Jeśli pamiętam, p. Castellani na finiszu nieudanych dla nas mistrzostw świata powiedział, że bierze za to odpowiedzialność i gotów jest do dymisji. Którą to deklarację- można było sfinalizować. Przyjmując, albo- odrzucając. Po ludzku, i po prostu. Normalka. Nie u nas. U nas wykonano długi sąd związkowy nad Argentyńczykiem. Po to, by na koniec wyrzucić go z pracy metodą głosowania całego zarządu ( i prezes, i skarbnik, i kronikarz...- jeśli tacy jeszcze w związkach są), a nie np. na odpowiedzialność tych, którzy umowę o pracę zawierali. I jeszcze głosowanie nad losem zawodowym człowieka pod jego nieobecność! Podobno o decyzji powiadomiono go ... esemesem...   Bomba! Nie mówiąc już o takim drobiazgu, jak wieść z Argentyny, że z trenerem nikt nawet przez telefon nie gadał, a sms- też nie doszedł... I że, w przyszłym tygodniu Castellani przyjedzie, i opowie dziennikarzom to i owo o związku, który go kiedyś hucznie zatrudnił, a potem głosowaniem zwolnił... Media będą miały sensację. Do tego słychać, że światek zawodniczy ma zupełnie inne zdanie niż działacze, a i ten, kogo już związek chce mianować na trenera kadry, już mówi, że za żadne skarby... No i jest fajnie. Byle do kolejnych igrzysk. Ale w takim stylu?! Nie można normalnie, kulturalnie, zdecydowanie, ale odpowiedzialnie? To ostatnie- z decyzjami podpisanymi imieniem i nazwiskiem, nie wynikiem głosowania. Bo to, co zaprezentował prezes jest dla mnie atrapą demokracji sportowej, nie dowodem samorządności... A już o chętnie przywoływanym haśle fair play ( czysta gra), aż przykro mówić... Żaden światowy konkurs UNESCO ( są takie- na dżentelmena sportu) nie będzie wyglądał mi normalnie, w zderzeniu z tymi obrazkami, które wyżej skrótowo opisałem... Bez wielkiej przyjemności. 