ECHA WYDARZEŃ: Właściwie tematu gospodarskiej podróży przed EURO już nie powinienem podejmować. Powiedziano i napisano wszystko. Nawet trochę więcej… Ale jednak wypadnięcie z nurtu aktualności może być przez PT Czytelników uznane za defensywę, więc… wracam do tego, co już trawione.  Zwłaszcza, że znów podnieciła mnie niedzielna audycja tv. Której nie lubię ( oglądam z poczucia obowiązku i w nadziei, że się zmienią) , jako że prowadzący tylko udaje obiektywnego, a goście –solidnych dyskutantów. Znów nagadali się, jakby jutro nie miało być EURO tylko wybory… Prawda- premier odegrał przedstawienie. Z sobą w roli głównej. Latał, jeździł, wizytował, osobiście grał w piłkę... Nawet dwa gole strzelił. Rozmawiał z narodem i… chwalił. Sceptykom i malkontentom dostało się po nosie. Kto  wątpi, lub czegoś nie polubił ( np paraliżu komunikacyjnego swojego miasta) - prawie nieprzyjaciel. Bo przyjaciel to ma się cieszyć...  Słusznie, optymizm jest zawsze najmilej widziany. A na to, że w świetle sondażu wykonanego przez CBOS sondażu CBOS, z organizacji turnieju zadowolonych jest zaledwie 44% badanych, a aż 49% - podchodzi do tego obojętnie – można oko władzy przymknąć. Zostawiając w pamięci pewnie 99-procentowy entuzjazm w chwili decyzji UEFA oraz spisu rządowych deklaracji…   Była też zbiórka raportujących ministrów. Że wszystko OK. Jak raporty wojskowe przed manewrami, które będą pełne huku i działań, ale… wygra, kto wygrać powinien- NASI.  Ministrowie byli należycie zdyscyplinowani. Jak dobrzy oficerowie. Trochę wyłamał się tylko ten zwykle bardzo mowny- „ od finansów, który skrytykował przymus „międzynarodowego standardu” pozwalającego UEFA nie płacić VAT-u od sprzedanych biletów, ale podwładni szybko sprostowali. Szef więcej powiedział niż wiedział – VAT jest, i stosowne dokumenty także…   Nie krytykuję wizytacji, choć to i owo może śmieszyć, a coś, np wybiórczość w doborze kolorów do obrazu- złościć. I przestrzegam przed łatwymi porównaniami – z gospodarskimi wizytami „ na pomalowanej trawie”.Jak władza władzą, i nie tylko u nas odbywa się coś takiego. Z tynkowanymi na chybcika domami, płotami zakrywającymi bałagan, „sławojkami” we właściwej liczbie, zadowoloną a „przypadkową” widownią, klombami i rabatkami… Nie trzeba malować trawy, by namalować obraz- pod tezę pożądaną przez dostojnego gościa. Czyli- pokazać mu…, co zobaczyć powinien, a ominąć, co… i tak dalej… Nowe to, jako tendencja? Starsze od nas, i od naszych rodzicieli, prawda? Porzekadło o oku pańskim, które konia tuczy ma pewnie setki lat I Dziś wykorzystywane- jako widowiskowa forma kontroli plus PR. Czyli – nie myślę mieć za złe. Wizytowali władcy-praojcowie, to i dziś warto...    Ja też przewiduję, że EURO nam się uda. Że będzie gościnnie, kolorowo, melodyjnie, Smacznie- za sprawą dobrej piłki oraz dobrej kuchni i zimnego piwa. Tak myślę. I myślę też- o paradoksie historyczny-że klucz dla przyszłych ocen ma nie premier, lecz… Franciszek Smuda! Ściślej- drużyna, którą prowadzi oraz firmuje. Zagrają dobrze- wszyscy będą szczęśliwi i oko na niedoróbki dobrotliwie oko przymkną. Zdarzy się granie na marnym poziomie i awans stanie się udziałem innych – wrócą tematy przejściowo uśpione. I rachunki za stadiony, i obiecane autostrady obiecanych marzeń; za cenę zobowiązań, gdy się stawało do konkursu kandydatów na organizatorów itd. Krótko- dobre granie może nieść władzy święty spokój w już ciężkich dla niej czasach; złe- kryzys w nowym wydaniu…   Tu ośmielam się przypomnieć, że w dziedzinie ocen możliwości sportowych wciąż wielki optymizm nawet nie remisuje z pesymizmem.  Górą są realizm i ostrożność. Także komentatorzy moich wpisów, recenzując już sławne – „Koko- EURO – SPOKO”, Tom Randdal i Piotr tak mi napisali:” Zagramy- góra trzy mecze: 1.Mecz otwarcia; 2. Mecz o wszystko; 3.Mecz o honor”… Czyli, że tyle będzie okazji do gromadnego pośpiewania… - „Naszym doping dajmy…” Też tylko malkontenci? A ja tam – bardziej z przekory niż przekonania-sobie będę to podśpiewywał do końca turnieju. Nawet gdyby słowa rozbiegły się z obrazem… 