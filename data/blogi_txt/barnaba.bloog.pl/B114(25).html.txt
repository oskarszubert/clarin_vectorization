ECHA WYDARZEŃ: Biegam po blogach. Poczwarka ma Poczwarzątko! Niech się Mu oraz Rodzicom wiedzie najlepiej. Randdal zafascynował swoje Czytelniczki zapowiedzią audiotele po opublikowaniu biustu Barnaby. Barnaba dorzuca- dobry żart tynfa wart. I zadziwia się, że aż tyle dam wyraziło zainteresowanie, albo przynajmniej zdanie. Oj, drogie panie- wiosna przyszła...? Gosia od chwili, gdy ma cyfrówkę częściej zamienia słowo na obraz. Mistrzyni w jednym i drugim. Czytam, że nad jej ukochaną Pogorią jakiś gigantyczny pożar, może jednak ludziom i przyrodzie szczęście dopisze. Frezja- przekonuje- i słusznie- że Toruń trzeba wielbić...   Pan Tomek Majewski - ten to ma zdrowie! Biega, uczy, do dziennikarstwa obywatelskiego „ się zapisał", organizuje, grywa w piłkę... Prawie kombajn- w ludzkiej postaci... Czyjaś żona, nadal... czyjaś, czyli schowana za kluczem. Kiedyś była „ogólnodostępna". Pamiętam Olę- córkę, pamiętam naukę jazdy samochodem, kibicowałem stresom za sprawą Danuty, oblizywałem się wraz z opisami wizyt tu i tam; podziwiałem pamięć oraz szczerość w opisywaniu dziewczęcych amorów.... Pamiętam, i poczekam.          Pandorra ma kapitalne podejście do pióra, życia, refleksji. Maminka, bramkarzem Borucem kiedyś zauroczona, jak górami coś mi tempo zwolniła. Czasu mało, czy ochoty? Daniel Koziarski niezmiennie jest przewodnikiem po części świata kultury, Dobrze mieć takiego podpowiadacza... Za kilka dni i ja będę miał coś dla niego. Teraz czytam- ponad tysiąc stron...  Hanula z Ciotką Pleciugowską dzielnie i z poczuciem humoru, jakiego politykom brak- opisują swoją drogę przez dzień. A ten - imponujący. Daj Panie taką aktywność oraz wszechstronność zainteresowań wielu dużo młodszym. A skąd Hanula seriami bierze te kawały? Nie wiem. Wiem, że kopiuję ślę Panu Filipowi, jednemu z mistrzów kabaretów warszawskich ( m.in. bodaj „Filip z Konopi"), a on sobie natchnienie chwali. Ostatnio prowadził coś jubileuszowego Łazuce. Do osoby kiedyś wrócę, bo to też nitka... sportowa. „Nigdziebądź" po długiej przerwie- wróciła, ale jakaś nieśmiała. Głowa do góry i ... do klawiatury! Nibelung przewspaniale, wrażliwie operuje aparatem. Kto nie zna Lubelszczyzny- może poznać dzięki nie mu; kto zna- zobaczy nową. Jak w blogu Lavinki - warszawiak zobaczy Warszawę, jakiej może często nie widział, choć się w niej urodził. Voytek- rodak z Żoliborza- bez przerwy coś go pcha do działania. A że lubi się fotografować z młodzieżą płci nadobnej? Toż to zaleta, każdy by lubił, tylko nie każdy ma szansę...   I tak dalej i tak dalej, Czytam, biegam po blogach, wrzucę tu i tam zdanie, ( ale nigdy na zasadzie: „kopsnij komcia, bo fajowy, spoko blogasek"); coś tam skrobnę. A że dziś nic o sporcie? Poczekam ze dwa dni, aż się „Dwa Michały" - Platini z Listkiewiczem dogadają i będą mieli to samo- w szczegółach- zdanie o EURO 2012. Co w Polsce, co na Ukrainie- jakie krążą - poza uśmiechami- pomysły? Poczekam do wyjaśnienia wzajmnych stosunków. Jako że ostatnio ten, "który nam załatwił EURO"- p. Surkis, szef ukraińskiego futbolu-  głośno i ostro mówi o nielojalności, Co dobrze nie rokuje... I poczekam aż w mediach minie głupawy szum na temat miłego młodzieńca i już świetnego bramkarza - Fabiańskiego. Najpierw medialiści wmawiali, że los ligowej piłki na Wyspie leży w rękach Fabiańskiego, a gdy „ wypadł z rąk" - gadanie o dramacie, tragedii itd. Poza sensem. Po pierwsze- jeden gra o zwycięstwo? Po drugie-nie wyłazi znów z nas prowincjonalizm, że chcemy sobie przypisać więcej możliwości niż mamy? 