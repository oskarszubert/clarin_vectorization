ECHA WYDARZEŃ: Jadwiga ( wśród kwiatów) pyta: Pływasz? Odpowiadam: Staram się. Choć w basenie tłok, jak... bo „lato w mieście", a do tego za kilka dni przerwa konserwacyjna. Gdzie ja będę „podtrzymywał nawyki" nim wybiorę się nad jezioro? Pływam i myślę, przebierając nogami i rękami, jakoś w głowie bloguję... 70 basenów to ładnych kilka kwadransów, więc żeby się nie zanudzić... Pan Tomek i kapitan Wien, to, gdy biegają - mogą sobie na świat i przyrodę popatrzeć, a Barnaba najwyżej na ... gołe towarzystwo w tych samych ścianach...  Pływając, więc trochę bloguję. Dla rozrywki. Właśnie naszedł mnie wniosek, żeby „bliźnich po blogowaniu" jednak w swoich wpisach recenzować oszczędniej. Ostatnio to i owo szczerze napisałem. Sypnęły się komentarze z podzięką, i pochlebnym rewanżem. Nie powiem, zawsze miło, gdy cię łaskoczą, ale nie po to się słowem blogowym bliźnich zachwycam, by takiż rewanż grzecznościowo pobierać. Pięknie proszę o spór, o mówienie Barnabie, że konserwatysta, mastodont, gwałciciel stylu i coś tam jeszcze. Żebym mógł się pospierać. Było nie było- spór jednym z motorów rozwoju... Obowiązek wyłącznie chwalenia ( czasem razem z „się") chętnie odstąpię bez opłaty. Mam nawet kandydatów, którym oddam w pięknym opakowaniu z kolorową wstążką... Żeby im było na zdrowie... No, żart na stronę- ale jakaś nauka jest. Nie recenzuj- nie będziesz recenzowany. Ale niby co- mam się nie chwalić takimi kontaktami, jak blogowe? I zachwycać się, a czasem i pozazdrościć tylko w cichości? Niedoczekanie. Ale będę ostrożniejszy...  Pływam i myślę o  własnym blogowaniu. Samokrytycznie. Wpakowałem się w te „Echa Wydarzeń"- jak kiedyś w gazecie. Na tzw. kolumnie sportowej, więc w ramach ściśle określonych. Jak kiedyś, tak teraz staram się czasem wykonać skok w bok i choćby skojarzeniem nawiązać do innej treści otaczającego świata. Ale ramy są ramami... Zaczynam myśleć o finiszowaniu z tym blogiem, żeby z nowym nowe życie w sieci rozpocząć. A może zostawić „Echa" w ich czystej jednak formie, najwyżej publikować je rzadziej, a z nowym „tytułem" stanąć w szranki? Żeby jak Randdal, z panem Tomkiem i Jadwigą starać się brać za rogi także współczesność pozasportową? Wydolę na dwóch frontach...? Rozmyślanie zostawiam na jutrzejszy seans w basenie... Na dziś wystarczy. Przecież tak gadając- płynę pod prąd...!  A sport? Na prawdziwie wielki- czekam. Lekka atletyka, Barcelona ( kiedyś zakochałem się w olimpijskiej), mistrzostwa Europy. To zawsze piękne, jako widowisko, a jeszcze bardziej podniecające, jeśli wśród tych, którzy ten obraz malują- są rodacy. A są! Już przed startem jawimy się, jako naród mocarzy, bo ławą chcemy iść po medale w konkurencjach siłaczy, Kula, dysk, młot... Oj, będzie się działo, będzie. I bez wuwuzeli... Trener Adama Małysza trochę narzeka, że federacja znów coś wymyśliła. „... Do tej pory Adam skakał lekko zaokrąglonych z tyłu, a teraz przepisy tego zabraniają. Szkoda, bo to było coś, na czym bazowaliśmy i dało wspaniałe efekty w igrzyskach olimpijskich w Vancouver (dwa srebrne medale)" - powiedział Lepistoe.  Z tym, że trener i skoczek narzekają „twórczo". Że trzeba kolejną nowinkę oswoić i nadal skakać daleko... Ale kiedy wreszcie działacze przestaną kombinować? Nigdy- wiem to... Zresztą często najtrudniej jest o... normalność. Czytam oto, że związek snowbordowy ( rodzimy) miał swój zjazd. Coś tam dyskutowano, kogoś wybrano. Najważniejsze jednak, że w ramach „demokracji sportowej" środowisko zostało podzielone pod drzwiami. Nie wpuszczono na salę obrad zawodników. A i wiceminister sportu też miał kłopoty z wejściem.  I jak nie zapytać o rokowania olimpijskie w tym sporcie? 