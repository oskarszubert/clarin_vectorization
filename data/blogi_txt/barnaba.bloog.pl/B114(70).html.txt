ECHA WYDARZEŃ: Sobota była słoneczna i dobra. Poza tym, że Barnaba nie zbierał grzybów. Z przyczyn od siebie niezależnych- jak mawiają dyplomatyczne komunikaty. Prywatnie- jest z tego powodu wściekły, ale... Dobrze było" za to" w sporcie. Może dlatego, że reprezentacja futbolistów nie grała meczu...  Tomasz Gollob żużlowym mistrzem świata! Pierwszy rodak po Szczakielu, ale tamto działo się w roku 1973, czyli w sensie sportowym- w prehistorii. Pan Tomek miał wtedy dwa latka z miesiącami... Odbieram radość niejako korespondencyjnie, bo żużel jest daleko od stolicy. Ktoś kiedyś go skazał na banicję... Gdzie te czasy, gdy podziwiało się jeźdźców na huczących maszynach na torze Skry? Najchętniej siadało się blisko toru na wirażach. Prysznic żużla fajnie podkreślał emocje. Żużel na Skrze przegrał z tartanem ( pierwszy w Polsce), potem tartan się zużył, a dziś stadion jest dla mnie pomnikiem porażki sportu z władzą wszelkiego autoramentu.  Potem motory huczały jeszcze na Gwardii, ale z czasem w ogóle ich „stąd" nie słychać. A dobrze jest kibicować. Właśnie jest dowód kolejny. Tomasz Gollob- wytrwały kolekcjoner sukcesów. Tyle lat jeżdżenia ( urodzony w roku 1971, obecny na torze żużlowym od roku 1988. Zaszczytów i tytułów zatrzęsienie, ale ten dotychczas najważniejszy zjawił się w wieku - jak na sport- bardzo dojrzałym. I wygląda, że nie jest to kropka nad „i"...  Krzysztof Włodarczyk, młodzian z podwarszawskiego Piaseczna obronił pas mistrza świata w boksie zawodowym. „Diablo" boksował ... jak wszyscy diabli... Kochają przydomki, które Barnabę ciut śmieszą, ale- niech im będzie; tu przydało się do zagrania słowami. Dobrze boksował. Wedle dobrej szkoły ( kiedyś chętnie zwanej polską), wykorzystując technikę, taktykę przygotowaną a wyrachowaną. W ruchach i akcjach widzę pewność siebie.  A że wygrana nie przyszła łatwo? Tym ją mam za cenniejszą, że rywal był świetny i twarde warunki stawiał. No, i obaj świetnie wytrenowani- taka waga, tyle ciosów, i ani jednego nokdaunu. Blok, zwód, unik, amortyzacja...  Jeszcze uwaga z marginesu- nauczyli się nasi organizatorzy robić widowiska na miarę oprawiania sportowego jądra w efektowne ramy, Te ceremonie, coś z dawnej praskiej Laterna Magica, czyli gra świateł; granie, śpiewanie, stopniowanie napięcia, jak u Szekspira. Musi dobrze kwitnąć handel gadżetami, jeśli tyle ich potem widać na widowni. A Barnaba pamięta, jak przed sławnym ( remis równy zwycięstwu, tzw., drużyny Górskiego) meczem na Wembley kupił barwną rozetę z napisami i w kolorach ważnych dla tego właśnie spotkania.... Wtedy wydawało się nam czymś na miarę odkrycia szansy efektownego zgrywania sportu z opłacalną komercją, dziś... to ONI mogą pewnie czasem brać z nas przykład... Jedyne, co mi się jawi, jako znak zapytania: to czasem wyraz oczu głównych aktorów. Są po rozgrzewce, marzą o gongu, gdy człowiek ma mięśnie gotowe, a szczyt koncentracji w głowie, a tu... trzeba grać. Kwadrans, pół godziny... Żart: za kilka lat może być szczytowym zagraniem scenariusza, że bokser po prostu wychodzi z szatni, prowadzą go szybko do ringu i „każą" walczyć... Jeszcze jeden zapis na ringowym marginesie. Pan Sosnowski wygrał- za Oceanem- przed czasem, w I rundzie. Ważne nie dla statystyki, ale dla określenia stanu gotowości fizycznej i mentalnej. Że porażka- jednak bolesna- z olbrzymim i silnym jak dwa tury Kliczką, nie osłabiła woli...  Ładnie zaczęli siatkarze mistrzostwa świata. Ale- jak mieli zacząć, od kłopotów w meczu z przeciwnikiem, który nie bardzo miał szanse wygrać seta? Schody dopiero będą, ale ważne, że zaczęli po nich się wspinać w stylu godnym tradycji i nadziei... Udana sobota, prawda? 