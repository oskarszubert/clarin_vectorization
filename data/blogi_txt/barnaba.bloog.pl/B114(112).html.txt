ECHA WYDARZEŃ: Będę radośnie szczery: Cieszę się, że UEFA wzięła w dzierżawę nasze cztery stadiony. Ma za to płacić, (komu, ile- nie wiem, ale liczą się generalia, nie detale), rządzi, dzieli, wpuszcza i odpowiada. W tej fazie panuje nie minister ( a), lecz ludzie Platiniego. Nasze rozliczenia „ w złotówkach” oraz programach czasu przyszłego mają wobec EURO plan drugi- trzeci, a minister (a) zyskuje czas, by to zrobić szczegółowo, dogłębnie. Cicho, ale¬ jak należy. A dzierżawca- UEFA, jak dobry pan oraz doświadczony gracz na rynku sportu oraz biznesu załatwi dzisiejszą resztę wedle rutyny. Raczej bez skandalizowania i załamywania rąk. Jeśli gdzieś sufit odpadnie, albo trawa nie będzie chciała być zielona… Bez pomocy tabloidów, albo tak głupich wypowiedzi, jak ostatnio szefa jednej ze spółek. Chciał opowiedzieć, że w przygotowaniach do EURO odniósł sukces. A na dowód… triumfalnie odkurzył właśnie odnalezione szpargały z wcześniejszymi, krytycznymi ocenami UEFA. Sensacyjnie zabrzmiało mi jedno- że ktoś zawiadamia, iż właśnie włącza odkurzacz i oto znajduje coś bombowego. Co z dawna było...publiczną tajemnicą. Federacja rządzi według twardych szablonów. Nawet określa, które reklamy mają się pojawić, a które muszą zniknąć. Albo- ilu policjantów może „urzędować” na stadionie; bodaj tylko 170. Za porządek odpowiada organizator- czyli… UEFA. Nawet „przestrzeń po wietrzna” podlega jakiejś „ piłkarskiej kontroli”…   Na marginesie: W sprawie murawy, to już dostaliśmy prztyka w nos. Cichcem, ale boleśnie. Będą położone kolejne nawierzchnie. Tym razem na koszt UEFA. I ma być bez pudła. Ale zarobią nie rodzimi fachowcy, jako że ta trawa jedzie … z Węgier. Każde źdźbło ma mieć 23 milimetry. Koszenie- 10 godzin przed meczem Operacja za 2, 5 miliona… Jeśli się powiedzie- będzie zarazem i doskonale, i głupio… Doskonale- bo problem zniknie. Głupio- że nasi nie złapali byka za rogi. A także, iż w błędach własnych, bądź projektanckich  nauk nie wypatrzyli.   Przygotowaliśmy cztery stadiony- dania efektowne i imponujące, ale… nie do końca „pod klucz” wynajęte. UEFA dopiero danie doprawia. Właśnie ową trawą, ukwieceniem lóż, setkami kilometrów kabli, elektroniką; nawet- czytam- meblami… Ciekawe: zarobią na tym trochę rodzimi producenci i przedsiębiorcy? Tuszę, że tak, ale głowy nie dam… Ale jeśliby mieli zarobić, byłby to jakiś rewanż za poniesione nakłady. „ Zaszczytne” – w skutkach i wymowie, ale nie tak małe… 2 lipca stadiony wrócą do tych, którzy je pobudowali. Pewnie z trawą, kwiatami, ale sądzę, że bez przywożonych teraz mebli i systemów elektroniczno-komunikacyjnym. Ale zostanie dzięki tym „przyprawom” wiedza, ile nam jeszcze przyjdzie zrobić, jakie środki zainwestować, by poprzeczka została tam, gdzie dziś ją UEFA umieszcza. Bo „ Kokoko- EURO- Spoko” śpiewane nawet najgłośniej i gromadnie oraz z wyczuciem melodii i rytmu 2 lipca AD 2012 przebrzmi, a… Po 2 lipca będzie trzeci, zaś po 2012- 2013 i następne. Po każdym dniu świątecznym- powszedni. 