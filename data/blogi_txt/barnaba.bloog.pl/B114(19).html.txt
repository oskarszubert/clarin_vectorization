ECHA WYDARZEŃ: Nadal w żałobnym smutku po Kamili Skolimowskiej. I nadal w podziwie Jej dokonań w tak krótkim życiu. Widzę, że większość internautów nastrój podziela. Grupkę wydziwiaczy- ignoruję. Zawsze się trafi ktoś, komu wrażliwość jest obca, a i rozum także... Wiadomo- co się stało! Nie wiadomo- dlaczego? Pośmiertny ogląd- potwierdził przewidywania medyczne. Praktyka opieki medycyny sportowej- nie postawiła właściwej diagnozy we właściwym czasie. I tu problem z echem przyszłości- zawiódł system, organizacja, jakość badań- czy po raz któryś organizm człowieka przerósł wiedzę? Nie w blogu szukać odpowiedzi, ale podpowiedź i w blogu powinna mieć miejsce.    Relacja: medycyna sportowa a rzeczywistość sportowa zawsze była, jest i zostanie problemem świeżym. Podobnie, jak relacja przyzwyczajenia do prawdy, że w dzisiejszym sporcie często „boli i przechodzi" (chirurgowi widok krwi nie odbiera spokoju i zdolności do analizy) a nadużywaniem takiego „znieczulenia" w układach: opiekun-zawodnik.  Mistrzyni nie ma, pytania pozostają. Różne. Także i to natury ogólnej. Niejako filozoficznej, Czy sport wyczynowy nie zabrnął za daleko w tzw. emancypacji? Czy szukanie trofeów przez panie z specjalnościach drzewiej wyłącznie męskich - tam, gdzie królują siła, masa i wytrzymałość jest tylko głosem za słusznym równouprawnieniem? Nie umiem odpowiedzieć. Blog zresztą za krótki na analizę. Ale na sygnał- sam raz. Nie nowy, lecz bolesnym doświadczeniem odświeżony...  Wyznam, że mam już dosyć tego sporu o Beenhakkera- z Beenhakkerem oraz przezeń też dyktowanego.  Długo wielbiony przeze mnie, jak wciąż przez wielu kibiców pan Leo niezmiennie „pięknie się starzeje fizycznie" ( to cytat damskiej opinii osoby wrażliwej na typy męskiej urody), ale mentalnie jakoś starzeje się brzydko. Okrzyki, do wulgaryzmów już włącznie, tezy, spory głośne i via media. Niby „z zachodu", a bez „zachodniego" podejścia do relacji: pracownik- pracodawca. Wkoło też mało radośnie. Pan Janek T. atakuje- bez pardonu ( na zasadzie „paszoł won"!) nie zawsze nawet jakby rozumiejąc znaczenie używanych słów. Pan Zbigniew B. - to samo, może nawet i ostrzej, bo w jasno w sferze werbalnej. Były prezes, jak rabin w starej anegdocie ( ja panu nie powiem- tak, ja panu nie powiem- nie; ja panu powiem - azaliż...), radzi... wyjąć umowę z kasy  i dopiero rozmawiać.   Współczuję piłce, i współczuję prezesowi Lacie. Ale też powiem, że w obecnej fazie tylko on zachowuje się jak doświadczony dyplomata. Spokojniej niż wymienieni i niewymienieni doradcy. A co będzie? Może łatwiej było zostać królem strzelców niż dobrze załatwić tę sprawę...! Ale- dał się wybrać- musi rozstrzygać i stanowiska bronić...  Wrażenia z mistrzostw narciarskich- później, Dziś tylko donos na TVP. Gdy biegła na 10 k urocza i ambitna panna Justyna Kowalczyk sprawozdawcy z miejsca ustawili się na złoty medal. Pierwszy po 30 latach... Bez sensu, bez znajomości sportu oraz szkoły zawodowej komentowania. Bo bieg zmuszał ich do ustępowania z zapowiedzi. A na koniec wieść o brązowym medalu, jako o wielkim sukcesie brzmiała jakoś mało szczerze. Taki wyrób czekolado- podobny w miejsce prawdziwej czekolady. Znów- ani sprawiedliwie, ani mądrze. Bo każdy TAM medal, to sukces niewątpliwy... PS: Jeszcze pędzę z gratulacjami dla Lecha. Przegrywać (0:2) z takim Udinese, by zremisować ( i prawie wygrać) to znamię klasy i ducha.Wolę takie emocje od opisanych "wokół pana Leo"...  I przez niego wywoływanych -też. Zdecydowanie wolę! PS 2: A złoto kocha cierpliwych i walecznych. Justyna Kowalczyk je - kilka dni po brązie- wspaniale  finiszem wywalczyła. Józef Łuszczek przestał być monopolistą. I -dodam- w komentarzu bardzo się się tą stratą... cieszył. 