ECHA WYDARZEŃ: Czekając na walkę Gołoty z Adamkiem, i nie dając się ponieść serialowi denerwujących czasem prymitywizmem wypowiedzi pana Andrzeja odpoczywam przy... wspomnieniu legendy. Anglicy nazwali ją kiedyś „Kotłem Czarownic". Polscy kibice synonimem szczęścia maksymalnego. Tam się wygrywa. Pod warunkiem (jeszcze), że mecz w telewizji zapowie Krystyna Loska, bo ona jest dla reprezentacji szczęśliwa...  Wiadomo, o czym mowa? Jasne- o Stadionie Śląskim. Tym, który podczas przegranego niedawno meczu ze Słowacją straszył pustymi trybunami, śniegiem na trawie ( podobno płyta podgrzewana!), piłki nie było widać, smutek ogarniał nawet przed telewizorem... Stadion Śląski, długo mający jeszcze nadany przez PZPN w roku bodaj 1993 miano Stadionu Narodowego. Szczęśliwy gigant, magnes nie tylko dla 9 milionów rodaków mieszkających w promieniu 100 km. Na minimum dwa lata idzie do generalnego remontu- przestanie być Narodowym. Pod warunkiem, że ten nowy- Narodowy, w stolicy, na EURO 2012 powstanie na czas- dziś podobno niezadowoleni budowniczowie protestują...  Piłka nożna, wielkie kolarstwo Wyścigu Pokoju, żużlowe mistrzostwa świata, najmodniejsze zespoły muzyczne, pokazy lotnicze... wiele rozdziałów. Ale- futbol na czele. Dotychczas odbyło się tutaj 55 oficjalnych meczów reprezentacji, z czego 23 przez nią wygrane, 14 przegranych i 18 zremisowanych; przy bilansie bramkowym: 88 goli strzelonych i 55 straconych. To TU, wobec dziesiątków tysięcy rozentuzjazmowanych kibiców Gerard Cieślik (1957) strzelił dwie bramki reprezentacji Związku Radzieckiego i nasz zespół wygrał- 2: 1- ten mecz. To TU w roku 1973 drużyna Kazimierza Górskiego pokonała 2: 0 Anglików ( i Walię 3: 0) i te mecze stały się kluczem do awansu do finałów mistrzostw świata.  Medalowych. Bo na Wembley wystarczyło zremisować... To TU reprezentacja kierowana przez Antoniego Piechniczka remisem z Belgią postawiła kropkę nad „i" awansując do- też medalowych- mistrzostw świata. ( Z Belgami- wyznaję- to nie było za Piechniczka, słusznie wytyka p. Tomek w komentarzu; za Piechniczka, to w Chorzowie, w ramach eliminacji Polacy pokonali Niemców). To TU grywali najsławniejsi- Pele, Jaszyn, Di Stefano, Cruyff. Bobby Charlton.  No i wszystkie rodzime gwiazdy futbolu, a bywały czasy, że mieliśmy ich  trochę...  ... O zbudowaniu wielkiego obiektu myślano już w międzywojniu. Miał być podobny do berlińskiego Stadionu Olimpijskiego. W roku 1939 był projekt, a potem - wojna... Następna decyzja zapadła w roku 1950, rok później zaczęło się wielkie budowanie. Czerwony i biały piaskowiec, granit, beton. Specjaliści zza południowej granicy. Dużo darmowej pracy społecznej- prawie 600 tys. tzw. roboczogodzin. Kluby sportowe regionu wsparły setką tysięcy złotych... W stolicy budowano Stadion Dziesięciolecia, na pograniczu Katowic z Chorzowem- Śląski.  22 lipca 1956 otwarcie. Przegranym, niestety 0: 2 meczem piłkarskim z ówczesną NRD. Potem była już seria zwycięstw... 1959- sztuczne oświetlenie, pierwsze w Polsce. 2007- nowa murawa i jej podgrzewanie... Wiele zabiegów modernizacyjnych i niezmiennie pełna widownia. Rekord- 120 tysięcy widzów meczu pucharowego (1963) zabrzańskiego Górnika z wiedeńską Austrią... Potem, ze względów bezpieczeństwa do takiej frekwencji nie dopuszczano, ale tłumnie bywało wciąż często... Pusto dopiero... współcześnie...  No i poszła legenda do remontu. Podobno ma być w rezerwie na EURO 2012, ale złotą historię już napisała, prawda? 