ECHA WYDARZEŃ: Świadomie nie biłem słowami braw Agnieszce Radwańskiej natychmiast po jej zwycięstwie w Miami. Wygrana z Szarapową ( gładka wygrana) plus triumf w turnieju to sportowo wydarzenie historyczne. Podziękować-trzeba, pogratulować- należy, zachwycić się grą oraz taktyką- wypada, ale nie chciałem w stanie kibicowskiej euforii słodkiego przesłodzić… Żeby zostać przy słodkości naturalnej, nie- przy sacharynie… Teraz- zimna analiza podpowiada wnioski. Że wprawdzie używamy przymiotnika – „historyczny, historyczne”, to prawdziwie złote zgłoski dopiero się pojawią. Bo panna R. jest w ataku, sportowo zaś- w stanie przyspieszonego rozwoju…   Mamy teraz pannę R. na czwartym miejscu w światowym rankingu, ale ostatnie słowo to pewnie nie jest. Jeśli ktoś w świetnie obsadzonym oraz wygranym turnieju nie traci nawet seta, to…  Apetyt londyńsko-olimpijski też się wzmaga... xxx   Kto oglądał- widział istotę sportu.   ŻE- z góry nikt nie jest na  wygranej i przegranej pozycji. Toż Szarapowa była faworytką wszelkich prognoz i zakładów. Przegrała wprawdzie kiedyś z naszą gwiazdką, gdy panna Masza już była sławna, a Polka miała lat 18 ( i nr 30 na liście), lecz potem już nigdy pola nie ustąpiła.   Teoretycznie- to kształtować powinno w każdej rywalce kompleks. Albo- być dopingiem poszukiwań metody skutecznego rewanżu.Panna Isia zasygnalizowala przynależności do drugiej grupy. Przed finałem mówiła, że „ coś wykombinuje”. W domyśle- by regułę odmienić.     ŻE sztuka może brać górę nad siłą oraz impetem. Polka- 172 cm wzrostu i 56 kg wagi; Szarapowa- 188 cm i.. .waga odpowiednia do wzrostu. Czyli siła uderzeń, szybkość walniętej rakietąj piłki – to z góry atuty Rosjanki. Bo ona rzeczywiście wielbi grę „atomową”. Ale Polka mogła i umiała postawić na sztukę oraz spokój. Kiedyś dość łatwo poddająca się nerwom- teraz zimna i wyrachowana. Kto się musiał wkurzać? Faworytka. Wprowadzić rywalkę w taki nastrój to połowa wygranej. Ale to trzeba umieć. Panna Isia już potrafi być pewną siebie i własnych umiejętności oraz możliwości. Tylko 10 tzw. niewymuszonych błędów, na aż 45 Szarapowej. Drzewiej te porównania pewnie wyglądały biegunowo. Czyli – sztuka wzięła górę, a ową sztukę trzeba było opanować… Czekam na potwierdzenia w kolejnych pojedynkach, co było – odbieram, jako jaskółkę. Jeszcze nie gwarancję… xxx    Przeglądam cv obu rywalek. Sportowo- podobne. Obie weszły na kort poza krajem narodzin. Obie – za sprawą ojcowskich podpowiedzi. Panna Isia- krakowianka z urodzenia ( marzec 1989) oraz obecnego adresu pierwsze nauki tenisa pobierała poza krajem. Tata (sam kiedyś w Krakowie tenisista i łyżwiarz figurowy; dziadek był hokeistą) był przez pewien czas trenerem tenisa w Niemczech. Tam sześciolatka wygrała swój pierwszy turniej ( a siostra- wtedy 4-latka była czwarta, dziś też gra zawodowo). Start w statusie profesjonalnym- znów z „krakowskiej pozycji) – w kwietniu 2005. Po 10 latach "Krakowa"... Maria (Masza) –urodzona w mieście syberyjskim, jako siedmiolatka wyjechała z ojcem do USA, a mając lat 9 zaczęła pobierać naukę tenisa w sławnej wówczas szkole tego sportu. Też za sprawą ojcowskiej inicjatywy. xxx    Nie będę udawał, że jestem znawcą tenisa. Ale fanem- tak. Najpierw zafascynował mnie jakiś specyficzny klimat tego sportu. Jeszcze, gdy mówiono o nim „ biały sport”; a na trybunach zasiadali w przeważającej liczbie "damy i dżentelmeni".  Fakt- dawno już biel przegrała,  trybuny się "zdemokratyzowały", a tradycyjne kroje kostiumów ustąpiły pomysłowym. Ale " coś" zostało. Kolor kortów- albo zieleń trawiastych, albo inna barwa- sztucznych nawierzchni. Zapach dobrych perfum oraz klasowej wody kolońskiej, trochę rewii mody na widowni. I obowiązek kościelnej zgoła ciszy, gdy ludzie z rakietami w garści koncentrują się na graniu… Teraz za sprawą panny Isi znów mi tenis „zapachniał” pięknie. I szansę olimpijską zwietrzyłem… Serdeczne dzięki!   Na marginesie: Czytelnik kocha tzw. niedyskrecje. Więc przeczytaną- wklejam: „Wciąż jest zakupoholiczką, ze szczególnym zamiłowaniem do torebek". 