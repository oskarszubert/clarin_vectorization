ECHA WYDARZEŃ: Uczył Marcin-Marcina… Przypomniało mi się to powiedzenie, gdym słuchał komentatorów w przerwie meczy Polska- USA. Gdy nasi piłkarze przegrywali 0:2, a pełna widownia była jakby aktywniejsza  i radośniejsza od naszych piłkarzy. Komentatorzy- jak wcześniej pełni zachwytu oraz optymizmu, teraz zgodnie zaskoczeni i ziejący krytyką zmieszaną z pesymizmem. Gdzie realizm, szanowni panowie? Że tak dobrze poszło w eliminacjach EURO, a piłka zaczęła zbierać oklaski? Fakt, ale przecież stało się to udziałem futbolu wciąż nisko notowanego w świecie, i drużyny złożonej jednak ze średnich piłkarzy. Często takich, których zmartwieniem jest miejsce na ławie, a nie radością -pełne mecze w barwach zagranicznych klubów- pracodawców. Ale jest też taka prawda, że ze średnio- dobrych piłkarzy daje się stworzyć groźny zespół. Holenderskiemu trenerowi TO się udało, lecz cudu stabilizacji taką metodą się nie sprawi. Amerykanie nam to przypomnieli, zaś lekcja- jeśli zostanie przyjęta do rozumu i serca- może wyjść na dobre. Widać było, że nie tylko bardzo chcą wygrać, ale też, że szybciej biegają. Są pewni swoich sił fizycznych i dlatego nie szczędzą ich w ataku i obronie. Sprawniejsi, zwinniejsi, kochający bój o inicjatywę. Przez to i mentalnie silniejsi. Wobec takiej presji, jaką zastosowali – nasi nie potrafili rozwinąć skrzydeł. Po prostu. Gdy się każdy rajd przegrywa o metry- nie da się podyktować stylu. Jeśli rywal wyżej skacze i fizycznie jest tak silny – trudno wywalczyć inicjatywę. Nawet, jeśli pomysł na granie jest, i w głowie schematy ciekawe. Biadolić jednak nie myślę. Proponuję nogami twardo stać na ziemi i… grać dalej. Trenować, zgrywać się w zespół. Więcej szkolenia przechodzić wspólnie;  przedmeczowe zbiórki to chyba mało. I może nawet kiedyś podziękować Amerykanom, że przypomnieli, iż między eliminacjami EURO a fazą finałową może być wielka różnica w skali trudności. Tak łatwa, a równocześnie zasłużona przegrana musi wzbudzać sportową złość. A złość to czasem lepszy fundament pod budowlę niż przesadzona pewność siebie. I takie „albośmy to jacy, tacy…” Z dobrze odrobionej lekcji pokory może wyniknąć jakościowa zmiana. Zresztą po to właśnie grali z tak wymagającym przeciwnikiem, by porządnie siebie poznać. I ewentualnie zmienić. A że jest, co zmieniać i nad czym pracować?  Wiemy, to róbmy! Wygrajmy w EURO to przegrane, krakowskie 0:3… 