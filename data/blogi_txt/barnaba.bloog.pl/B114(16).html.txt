ECHA WYDARZEŃ: Czasem samo zgromadzenie przywołuje przeszłość. Zdarzyło się takie spotkanie. W "sportowym" towarzystwie. Dziesiątki znanych twarzy. Pamiętam je na różnych dawnych obrazach. Były młodsze, ale przecież te same!   Jurek Kulej- ileż wspomnień! Poczynając od opisywania jego debiutu. Stamm wstawił do meczu z Jugosławią, w Bydgoszczy, młodzianka- debiutanta. Miał boksować ze sławnym zabijaką- Viticem. Cóż to by za bój! „Co swoje" - przyjął, ale „oddał"- z nawiązką... Zygmunt Smalcerz. Jakoś nigdy nie mogłem go sobie wyobrazić w mundurze, z dystynkcjami wyższego oficera.... Ale dobrze pamiętam z monachijskich igrzysk. Po straszliwym boju wydał się może bledszy niż ściana, która była tłem dekoracji. Wysiłek, może jakieś zbijane do limitu kilogramy. Ale dekorowano mistrza olimpijskiego! 52 kg wagi- 337,5 kg w trójboju. Po latach- wciąż wspaniała figura; tylko czupryna posiwiała- ale czupryna. Pan Wiesiek Rudkowski- kapitalny, światowy bokser. Bardzo dawno temu uważano go za „cwaniaka z Bałut", po przeprowadzce do stolicy miał jakieś „przerwy zdrowotne" w boksowaniu. Okazało się, ze diagnostyka nie nadążyła za fenomenem sportowego organizmu. Po latach- ani śladu z ringu. Przystojny, elegancki, na oko-wzorzec dżentelmena; elokwentny działacz olimpijski. No, może kilogramów trochę przybyło... Marian Woronin. Ten, który na Skrze przebiegł kiedyś setkę w 10 sekund; żaden biały człowiek jeszcze po nim tego nie dokonał... Wciąż- takie żywe srebro- w zachowaniu i reakcjach... Waldemar Marszałek- na wodzie latami demon szybkości i odwagi w podejmowaniu ryzyka, w życiu „chodząca skromność". Całe sportowe życie w jednym klubie- w Polonii. Kiedyś mawiano- patriotyzm klubowy, teraz niemodne... Danka Straszyńska... Przepraszam, pani doktor Danka. Też olimpijka, jedna ze wspaniałych polskich płotkarek, we wspaniałych czasach polskich płotków... Ryszard Szurkowski z Mieczysławem Nowickim. Wielcy kolarze wielkiego drzewiej polskiego kolarstwa. Dziś poważni dżentelmeni, Szurkowski, jako zgoła arbiter elegancji, Nowicki jak dawniej czarujący uśmiechem... Andrzej Pstrokoński - ze sto parę kilo klasowej kiedyś koszykówki; z urokiem wciąż opowiadający o „tamtych latach"...   Spotkania po latach zawsze przywołują wspomnienia. Moje teraz spotęgował kapitalny blogowy wpis Voytka ( Warsawman) o spotkaniu maturzystów AD 1973. Słowo i fotka, skojarzenie i niedyskrecja, nić sentymentalna i nawet nostalgiczna, choć przez cały czas z uśmiechem. Włosów ubyło, ciała i lat przybyło - wspomnienia się nie zestarzały. Co gorsze jakoś samo się schowało za tym, co dobre i piękne. Wojtek pomysłowo i na swój sposób odważnie przypomniał, już tytułem blogu: „Życia nie można powtórzyć"- że każdy z nas przeszedł, co przeszedł. I że trzeba umieć to ocenić, cenić, a także wdzięcznie wspominać.   Czasów- jak rodziców- nikt, nigdy sobie nie wybiera, ale też zawsze każdy owe „czasy" na swój sposób współtworzy. Raz będą to „Kolumbowie- rocznik 1920", kiedy indziej „ Maturzyści 1973", albo „Grzeszni-Niezlustrowani" ( tytuł zbiorku kapitalnych opowieści dawnych studentów dziennikarki) oraz setka innych haseł „po drodze".  Z wojtkowych słów oraz wyrazu twarzy na zdjęciach wywodzę argument przeciw tym, którzy w przeszłości widzą tylko, co złe. Nawet siebie ( i najbliższego otoczenia) w czasie przeszłym oraz pozaprzeszłym udając strusiów nie pamiętają... A żyje się przecież tylko raz! 