ECHA WYDARZEŃ: Gry powyborcze już ośmielam się wyłączyć z działu pt: Życie sportowe. Jest Pani Minister- i wszystkiego jej najlepszego. Jeśli bowiem sportowi wyjdzie to na lepsze, to i nam będzie dobrze. Jako kibicom, sportowcom-amatorom w każdym wieku; także tym, którym lekarz „sportową aktywność przepisał” – dla poprawy wyników morfologii, proporcji HDL-LDL i tak dalej… Bo profesjonałowie to w każdym układzie dadzą sobie radę. Dowody- na świecie i u nas. Często niepokojące w sumach oraz obyczajach, ale nie ma wyłącznie administracyjnej metody naprawiania. Siła odporu jest wciąż nadzwyczajna… Niestety. ...   Panna Justyna Kowalczyk, jedyna w tej fazie nasza gwiazda w sportach narciarskich ( po tym, jak Adam Małysz zmienił skocznię na samochodowe rajdowanie, a Kamil Stoch dopiero wchodzi do sztafety) - stanęła do kolejnego Pucharu Świata. „ Przedbiegi” fazy startowej do sezonu były obiecujące. Ale… pierwsze koty za płoty. Debiut pucharowy przyniósł potwierdzenie natarcia Skandynawek., a panna Justysia była w tle. Ale bez stresu, to faza startu, do mety daleko…    Pisałem- po przedpucharowych zwycięstwach, że odbieram sygnał, iż „Przedsiębiorstwo Kowalczyk i spółka” sprawnie przygotowało się do sezonu. Ale sygnalizowałem też, że wielkie bieganie dopiero się zacznie. I że optymizm polega nie na wróżeniu z fusów, lecz na upewnieniu się o dobrym stanie gotowości do podjęcia znów rzuconej rękawicy. Skandynawskim mistrzyniom oraz pozostałym rywalkom. Wierzę, że sukcesy znów się pojawią, ale – jaki będzie ich wymiar? To piekielne trudna rywalizacja. Częste starty, często na poziomie takiego wydatkowania energii, że na mecie przybiera się pozycję horyzontalną. Po to by za 2-3 dni znów stanąć na starcie. W stanie pełnej gotowości. Fachowcy mówią, że o dobrym wytrenowaniu informuje właśnie zbitka tych obrazów- umiejętność „ wyjechania się do końca” i szybki powrót do pełnej dyspozycji. Będzie się jeszcze działo. Oj, będzie… Panie są waleczne. Nasza jedyna mistrzyni- w tej liczbie…    … Puchar Świata mają też siatkarze. Dla naszych to bardzo ważne. Stawką jest nie tylko miejsce w prestiżowej imprezie, ale też udział w londyńskich Igrzyskach Olimpijskich 2012. Trzy czołowe drużyny tego turnieju zagrają na Wyspie. Pierwszy mecz- bomba: 3: 0 z Kubańczykami, wicemistrzami świata. Teraz trzeba powalczyć z Serbami- są mistrzami Europy. W Pucharze niespodzianie przegrali z Argentyną, czy z tego wniosek, że … Proponuję rozsądek. Primo- przegrani na mur chcą się pokazać, więc w meczu z naszymi mogą zaskoczyć impetem. Secundo- miewali rodzimi siatkarze dobre starty w wielkich imprezach i… marne finisze. Tertio- w czołówce nie ma wyraźnego podziały na faworytów i outsiderów… Argentyńczycy „nie mieli prawa”, a zabrali punkty mistrzom Europy… A do Londynu dobrze byłoby pojechać. I powalczyć o medal olimpijski…    ... Wyznam, że rozbawili mnie- zgodnie- Tomasz Adamek i Andrzej Gołota. Pierwszy, bo teraz głosi, że jeszcze nie był gotowy do walki z Kliczką. I w ringu nie był sobą. Za to- to już moje słowa- Kliczko był. Cenię twórczą analizę, ale nie unikam pytanie: Jeśli tak było, to po cośmy tę żabę jedli? Głosząc „przed”, że … Pan Andrzej chce wrócić na ring… rewanżem przeciw Adamkowi. Z którym przegrał już sromotnie. Teraz ma nadzieję wziąć równie efektowny rewanż. Bo wtedy ręka nie była w porządku, a teraz jest…   Nie wróżę wyniku  pojedynku, którym już media się piekielnie podniecają. Boks zna rewanże udane, zna też inne. Bój to jednak byłby bardziej sportowo-honorowy niż mający wpływ na układy sił w bokserskiej elicie. Za to, jak słyszę- za milion dolarów. Do podziału, albo dla zwycięzcy A to już śmieszne nie jest, prawda… Z to teraz zapowiadana przez media suma jakby korespondowała z tym, co w pierwszym akapicie. Czyli- jaki pieniądz krąży po sporcie. I jak nad tym zapanować administracyjnie? 