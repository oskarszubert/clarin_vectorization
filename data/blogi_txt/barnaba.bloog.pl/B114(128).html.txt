ECHA WYDARZEŃ: I jak tu nie być ciut przesądnym? Czytam właśnie taki thriller, podobno debiutancki. Osadzony we współczesności, w świecie po 11 września. Nie opowiadam, tylko wspomnę o opisie dwóch zamachów w Stanach. OBA- gdzie wiele zgromadzonych osób, OBA – przy zastosowaniu bomb wyprodukowanych z materiałów, które można kupić wszędzie, bez zwrócenia uwagi tzw. służb.  I przy takiej, przypadkowo, ale faktycznie, lekturze przychodzi wieść o bostońskim dramacie. Wybuchy podczas wielkiego maratonu. Ogromna stawka na trasie, żywy korytarz widzów. Tylko,  to już nie fabuła, a straszliwa rzeczywistość.  Dziś wiemy, że bomby prymitywne ( jak we wspomnianym thrillerze), lecz ofiary rzeczywiste. Zabici, ranni; wielu z drugich do końca dni będzie inwalidami. Świat znów zamarł. Jest solidarny we współczuciu, ale też w obawie. Każdy- o siebie…  Wszystko jedno- w tym rozumowaniu, czy sprawcy dokonali zbrodni w akcie politycznego, religijnego terroru, czy z innego jeszcze motywu.   Ocena, ewentualne dojście do prawdy i sprawców skutków  nie zmienią. Pomogą jakoś usprawnić system zabezpieczeń, ale ludziom życia, ani kończyn nie odda… Słowa to mało, dziś świat wirtualny niesie obrazy. Każdy widzi, wielu jakby ogląda siebie w tym tłumie. Biegnących, kibicujących… I zastanawia się: Czy mnie coś podobnego nie grozi? Przecież wielkie zgromadzenia są wszędzie. A tu Boston, nie tak dawna masakra w spokojnej Norwegii…  Nasz minister ( nawiasem- nie ten, który powinien)  wprawdzie uspokaja, że rodzimy stan zabezpieczeń jest wzorcowy, ale… Ja bym na jego miejscu samochwalstwa unikał. Inni też tak myśleli… Terror i zbrodnia wdarły się do sportu podczas Igrzysk 1972- w Monachium. Polityka- wcześniej, ale zbrodnia właśnie w Bawarii. Zamach na sportowców Izraela, trupy- zakładników i zamachowców; latami ściganie pozostałych przy życiu sprawców i animatorów. W Monachium ruch sportowy stanął przed pytaniami: Co robić? Jak się zachować? Odpowiedź była taka: Ofiarom oddać hołd, zamachowców odsądzić od czci, i zawody mają toczyć się dalej… Żeby terroryści przynajmniej nie osiągnęli celu, o który „grali”- że świat się ugnie, krańcowo wystraszy i podda dyktatowi…   Bostoński dramat też ma życia nie zakłócić. Ono, jak po Monachium, będzie się toczyło. Wedle planu, programu normalności; choć z pamięcią o przeżytym dramacie. Co było w Monachium- normalność sportu jednak bardzo zakłóciło. Z godziny na godzinę. Na długo, i po dziś. Straże, rewizje, kontrole, separacja sportowców… Mur obostrzeń. Ale rywalizacja na arenach trwała dalej, otoczka była tylko zakłócona.   Teraz- myślę- będzie podobnie… Lekcja, ale "stawka na zachowanie normalności". Dlaczego widowiska sportowe są szczególnie narażone? Nie tylko one- każde zgromadzenie wielu osób. Dom towarowy, dworzec… Sport- dlatego, że tworzy największy teatr świata! Z widownią tylu- tysięczną, że nie skontrolowania w stu procentach. Do tego- z reguły, z dziesiątkami kamer i przekazami na żywo. To widać i słuchać pod każdą szerokością geograficzną, w tzw. czasie rzeczywistym. Internet też zapisze i upowszechni. Czyż to nie pokusa dla terrorysty, lub nawet dla dewianta, których też w świecie nie coraz mniej? Mało np. na stadionach piłkarskich mamy w świecie przykładów „ małych niebezpieczeństw”, które mogą przerodzić się w duże? Też z ofiarami-starć, panicznych ucieczek itp.…   Pytanie: Co robić?- jednej, a mądrej odpowiedzi nie ma. Ale jest pewne, że ucieczka sportu od problemu nie jest wyjściem załatwiającym sprawę. Podobnie, jak nie będzie mądrą reakcją jedynie zdanie się na zgodę, iż margines bezpieczeństwa ( i niebezpieczeństwa- też) jest zwierciadlanym odbiciem stanu świata i nastrojów społecznych, politycznych, itp. I wobec tego, co ma być- będzie…   Boston- dramatem, krwią przypomniał „fotografią dnia”, jaki to świat mamy… I  przez to też pytania o sposoby reagowania odświeżył. Nie dziennikarzowi się  mądrzyć... 