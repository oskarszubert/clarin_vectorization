ECHA WYDARZEŃ: Najpierw jajo wielkanocne. Przepięknie pomalowane, podziwiane przez wszystkich; smakowite. Czyli- drugie miejsce Roberta Kubicy, młodziana z Krakowa rodem, w kolejnym wyścigu „Formuły-1”. Ci wspaniali mężczyźni w tych wspaniałych bolidach…  To sukces niewątpliwy, i na swój sposób fenomenalny. Jeśli w światowej czołówce znajduje się rodak- to już sensacja! Do motoryzacyjnych gigantów nie należymy, jeśli coś nowego produkujemy, lub składamy- to wkładając w to pracę, nie myśl konstrukcyjną. Co od początku nasze? „Warszawa” – nie, bo z „pobiedy”, a ta z niemieckim śladem; więc „mikrus”, „syrenka”, i wreszcie „polonez”… Gdzie nam do udziału w Formule-1?! A jednak- jest taki. Za sprawą 23-letniego Roberta Kubicy. Od dziecka ( podobno skontaktował się z autem jako 4-latek) „szedł przez system” motoryzacyjnej pasji w wymiarze dostępnym zamożniejszym rodakom. Kiedy wyrósł ponad możliwości systemu made in Poland- złapał szansę ruszenia w wielki świat. I daje dowód, że „ Polak potrafi”. A sportowa meta pewnie wciąż daleko- 23 lata, to w takiej specjalności raczej jeszcze wiek juniorski…Po jajku- dyngus. Pływakom w mistrzostwach Europy wiedzie się średnio-dobrze. Medale są; może nie tyle i nie takie, jak wymarzone, ale… Minimów olimpijskich się nazbierało. Ale zimny śmigus też się przydarzył. Gwiazda spośród gwiazd, czyli Otylia Jędrzejczak przegrała te mistrzostwa z kretesem. Ani tytułu, ani medali, ani minimum… Coś zabolało, choroba przed mistrzostwami, dziura w treningu i… ze szczytu w dół! Bardzo boli. Dosłownie i w przenośni, bo części komentarzy internautów lepiej nie czytać. Tak odbiegają od minimum ochoty do obiektywnego patrzenia; i tak dowodzą o zmiennej kibiców życzliwości. Wczoraj- noszenie na rękach, dziś- nawet „porady”, by dać sobie spokój… A czyż dopiero co Adam Małysz podobnej chwiejności nastrojów nie doświadczył? Opłaca się być w sporcie gwiazdą, ale i niesprawiedliwości też łatwo się doświadcza… Mistrz ma prawo ( czytaj – obowiązek) tylko wygrywać, i kropka?Pisałem o wątpliwościach w blogu. Że choroba to przerwa w szkoleniu. Że zakłócenie tzw., BPS ( bezpośrednie przygotowanie startowe- przelecenie w pigułce faz wcześniej odbytego szkolenia), a to może być niebezpieczne. Nie jam jednak fachowiec, lecz trener Paweł Słomiński ( do tego wiceprezes PZP), więc, jeśli trener nie podjął innej decyzji niż przyjęta, to… Ja jednak w obrazie tego kryzysu ( w sporcie i to się zdarza) wyczuwam jakieś niedopowiedzenia. Nie wiem, czy nie dopowiada trener, czy mistrzyni. Nie wiem, kto i dlaczego nie podjął decyzji, że jeśli brak gwarancji pełni formy- to lepiej być gościem honorowym niż aktywnym uczestnikiem. Rozpoznanie było kiepskie, spodziewany dyngus z góry uznano za ewentualny bodziec, czy wygrała wiara w „ jakoś to będzie”? Jakoś nie było. Było w tym rozdziale źle. I teraz problem. Z oddali wygląda, jak pytanie: czy bokser ciężko znokautowany będzie się czuł zmobilizowany i zdolny do rewanżu, czy też taka przegrana zostawi zły ślad w psychice i przerodzi się w hamulec wobec ryzyka? Basen nie ring, pływanie nie boks, ale z punktu widzenia psychiki – problem podobny. I może- nic wielkiego się nie stało, ale może- warto było z góry raz odpuścić. Nie wiem, jakie będą skutki, przestaję krakać - odpukuję… 