ECHA WYDARZEŃ: Miałem na tapecie temat „sportowo-męsko-damski". Odkładam Dzień atakuje aktualiami. Nie śmiałem nawet pomyśleć, że mój blog może się stać areną wielkiej dyskusji. Zaskakujące to, i wielce sympatyczne. Kto czytuje komentarze- zauważył, że w twórczy spór wdali się „Randdal" oraz Tomasz Majewski. Miło mi! Dwaj aktywni blogowicze, dwaj znawcy i fani sportu, ( choć z nieco różnych pozycji doń startujący), dwaj dżentelmeni wkurzeni ( jak ja) na sytuację w rodzimym futbolu. Do tego prezentujący chwilami( z rozpaczy i poczucia bezradności) opcje radykalne- zaorać i zacząć uprawę od początku...  I tu, jak w prastarym powiedzeniu: „Złapał kozak Tatarzyna, a Tatarzyn za łeb trzyma...". Bo połączyło nas ( moje wpisy też są ogniwami w łańcuszku), to, co... tak krytykowane, że czasami chce się o nim zapomnieć. Tym razem impulsem stało się powierzenie kadry ( po Leo, który się najpierw pięknie starzał, jak pisała wspaniała blogowiczka; niestety potem zestarzał się bardzo brzydko- co pisze Barnaba) - Stefanowi Majewskiemu. Tymczasowo, na dłużej...?  Z przekonania, z kompromisu?  Gdy grywał- kontrowersji nie było, bo grał dobrze. Gdy wziął się do uprawiania trenerki ( tu i tam, także za granicami) - opinie są różne. Pewne, że fachowiec. Słychać, że twardy, ambitny i wymagający. Opinii, iż to jednak także „przeszłość", gdy piłce potrzebne są teraźniejszość spleciona z przyszłością- też nie lekceważę. Podobnie, jak tezy, że PZPN wybiera kompromisy, bo nie stać go na postawy jasne i zdecydowane. Chyba, że takie: reprezentacja gra marnie, ale cen biletów nie obniżymy; w domyśle- i tak przyjdą, a telewizja „weźmie"... Ba, jeśli przypadkiem wygrają- będzie klaskanie i skandowanie. Bo łaska kibica na pstrym koniu przecież jeździ. A my z konia i tak nie spadniemy... Najwyżej z galopu będzie kłus...  To, że dwaj Komentatorzy na moim blogu z sobą dyskutują- przyjmuję za zaszczyt. Także za istotne uzupełnienie własnych wpisów. A że są różnice zdań- toż to tylko błogosławieństwo. Nie „dyscyplina głosowania" w klubie poselskim, gdy wszyscy muszą powiedzieć; „białe", gdy widzą różowe... Bo kiedyś nie znajdą się na liście... Ludziska mają prawo nie tylko do różnych ocen, lecz też do ich demonstrowania. Ze sporem włącznie. Bez sporu nie ma tworzenia... Najwyżej gadanie o nim.  Nie dyskurs o prawach i prawdach życia jest tu jednak najważniejszy. Najważniejsze jawi się to, iż zgodnie mając piłce oraz PZPN-owi, klubom, trenerom, graczom, ministrom tyle za złe, jednak nie chcemy choćby pomilczeć na znak protestu, że znużyła nas ta odporność na prawdy i fakty. I sami dajemy dowód, że futbol to jednak coś na kształt mistrza „Pudziana", albo niezmiennego kandydata na arcymistrza ringu- Andrzeja G. Dobrze jest, czy gorzej, ale podnieca, ale mówią. A że w kwestiach czysto sportowych takie poczucie siły bywa obezwładniające? To ostatnie też widać u nas gołym okiem, prawda...? 