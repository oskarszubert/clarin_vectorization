17.10.2011 Niektóre powstające na smartfony gry są tak banalne i proste, że wręcz nie da się tego opisać, a pomimo tego potrafią wciągnąć na jakiś czas. Do tego typu produkcji należy Ant Smasher, w której naszym zadaniem jest zduszanie palcem wszelkiego robactwa. O ile na początku gra jest prosta, o tyle wraz z nowymi gatunkami robaków pojawiającymi się na ekranie, które na dodatek poruszają się coraz szybciej, Ant Smasher staje się coraz trudniejszy i coraz bardziej obrzydliwy. Gra wciąga i nie przeszkadza w tym w żaden sposób jej prostota. Coraz szybciej poruszające się robaki stanowią wyzwanie dla naszego refleksu, podobnie jak w grze Switch. Dodatkowym utrudnieniem są pszczoły, których nie możemy zabijać, bo tracimy w ten sposób jedno z żyć. O ile na początku pszczoły latają sobie same, o tyle podczas dalszej rozgrywki robaki wchodzą pod te owady i musimy wychwycić moment, kiedy spod nich wyjdą. Dlaczego uważam, że gra jest obrzydliwa? Kiedy przejdziemy do dalszych etapów, widok rozbryzgującego się robactwa, które na dodatek porusza się bardzo szybko po prostu nie jest przyjemny. Zawsze brzydziłem się robaków, a ich wirtualność wcale nie zmienia tego odczucia, wszak wygląd i odgłosy zduszanych robaków również są realistyczne. Pomimo tego szczerze zachęcam do pobrania tej darmowej aplikacji, dlatego że skutecznie pomaga zabijać czas :) 