13.02.2012 Woody Woodpecker to nie jest najbardziej znana w Polsce postać z kreskówek. Popularna przed wieloma laty głównie w USA, bardziej kojarzę ją z dziecięcych wyjazdów do Berlina, niż lokalnej telewizji – ale gdzieś też się z pewnością przewinęła. Jeśli ją kojarzycie, to może zainteresować gra o tym samym tytule dostępna na App Storze. Fani Tiny Wings też coś tu dla siebie znajdą.  Woody Woodpecker to wyścigi z 4 innymi postaciami z tego samego uniwersum. Do dyspozycji gracza, poza głównym bohaterem, oddani zostają Chilly Willy, Winnie Woodpecker, Miss Meanie oraz Buzz Buzzard. Każde z nich dysponuje nieco innymi mocami specjalnymi w trakcie wyścigu, ale to nie na nich opiera się rozgrywka. Plansze przypominają jako żywo te z Tiny Wings – ścigamy się po pagórkach, a kluczowe jest rozpędzenie się na zjazdach, aby przy odpowiedniej prędkości puścić ekran i wyskoczyć w powietrze – najlepiej dodać jeszcze wtedy turbo. W międzyczasie możemy dostać jednak z rakiety czy wpaść w olej zostawiony przez innego z oponentów. W jedynym dostępnym trybie dla pojedynczego gracza – pseudo kariery – do przejścia mamy 30 wyścigów w 3 lokalizacjach. W lesie zdarzają się spowolnienia na ziemi, ale już w krainie lodowej należy uważać ze skokami – bryły lodu od góry potrafią zatrzymać nas w powietrzu. Do tego dochodzi tryb multiplayer przez sieć, ale naprawdę trudno znaleźć kogoś do wspólnej zabawy.  Dlaczego zatem Woody Woodpecker nie jest tak dobry, jakby mógł być? Poziom trudności postawiony został zdecydowanie zbyt nisko, a do parcia do przodu brakuje motywacji. Oprawa i dźwięki są świetne i nawiązują do oryginalnego dzieła, ale wszystkie bonusy czy postacie dostępne są od samego początku. Chęć zobaczenia kolejnych, ale jednak bliźniaczo podobnych do siebie tras nie jest znów tak silna. Jesteśmy co prawda w trakcie zabawy oceniani, natomiast nie ma większego powodu, aby męczyć się ze zdobyciem wszystkiego – nic bowiem poza satysfakcją z tego nie mamy. Woody Woodpecker spodobać może się fanom oryginału, którzy przecież i tak łykną wszystko, co dzieje się w ich uniwersum. Reszta może spokojnie wrócić do wspomnianej w tym tekście już kilkukrotnie gry o ptaszkach. WW można nabyć tutaj. 