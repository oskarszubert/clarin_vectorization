19.09.2013 Z Cat Run po raz pierwszy zetknąłem się przeszło dwa lata temu na iPodzie Touch. Gra pochłonęła mnie całkowicie i stała się przyczynkiem kilku zarwanych nocy. Kilka miesięcy później w produkcję polskiego Demonual Studios miałem okazję zagrać na tablecie i dobre wrażenie, jakie odniosłem podczas pierwszego kontaktu z tą zręcznościówką tylko się potwierdziło. Jakież było moje zdziwienie, gdy zorientowałem się, że jedna z najlepszych rodzimych produkcji (a taką bez wątpienia jest Cat Run), jaką możemy znaleźć w AppStore jeszcze nie zagościła na łamach Antyapps. Czas naprawić to niedopatrzenie:) Spore stadko nadpobudliwych kotów i ruchliwa ulica to połączenie iście wybuchowe. Szczególnie, jeżeli weźmiemy pod uwagę, że ulubione zwierzaki internetu zrobią wszystko by dostać się na przeciwległą stronę szosy. Samodzielna próba pokonania tych kilku, w porywach kilkunastu metrów asfaltu, jest dla przeciętnego kota niemalże równoznaczna z samobójstwem. Pomoc w postaci zręcznych palców gracza będzie nieodzowna.  W Cat Run naszym głównym zadaniem będzie przeprowadzanie niekończącego się stadka sierściuchów przez ruchliwą drogę. Zabawa, choć na pierwszy rzut oka może wydawać się niezbyt porywająca, szybko okazuje się niezwykle angażująca i ciekawa.  Wszystkie poziomy dostępne w Cat Run zostały zaprojektowane z ogromną dbałością o szczegóły. Plansze są mocno kolorowe i bogate w detale. Dwuwymiarowa grafika i widok na pole gry z lotu ptaka sprawdzają się perfekcyjnie. Jeżeli kiedykolwiek grałeś w Flight Control lub inną produkcję, w której sterowanie odbywa się za pomocą „rysowania” palcem ścieżek po ekranie – w Cat Run poczujesz się jak w domu. Taki sposób kierowania poczynaniami naszych podopiecznych jest wygodny, precyzyjny i szybki. Jeszcze uwaga odnośnie samych poziomów – ciekawostką jest, że te dostępne w wersji na iPhone’a i iPad’a różnią się nie tylko symbolicznie – kilka z nich jest zupełnie odmiennych w obu wersjach gry.  Cat Run w wersji na iPhone’a oferuje dwa, na dobrą sprawę niewiele się od siebie różniące tryby gry, natomiast wersja HD (zaprojektowana z myślą o tablecie firmy Apple) umożliwia dodatkowo rozgrywkę wieloosobową. Tryb ten daje możliwość zabawy dwóm osobom na jednym urządzeniu i podzielonym ekranie.  Cat Run to ciekawie podana (świetna oprawa audiowizualna), bardzo grywalna i wciągająca rodzima produkcja. Polecam ją szczególnie użytkownikom lubiącym wyzwania, gdyż poziom trudności do najprostszych na pewno nie należy. Grę w wersji na iPad’a możecie pobrać z AppStore. 