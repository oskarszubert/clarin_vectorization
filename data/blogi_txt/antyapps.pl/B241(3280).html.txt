07.11.2013 Chyba większość z nas choć raz w dzieciństwie miała do czynienia z jakimiś klockami, jak Lego czy im podobne. Swoboda układania i możliwość stworzenia niepowtarzalnych przedmiotów, pojazdów czy budowli to coś, co szalenie wciąga. Twórcy produkcji Principia postanowili przenieść to na grunt wirtualny, tworząc grę, w której główną osią jest właśnie konstruowanie niesamowitych maszyn i budowli. Czy wróci to nam magię dzieciństwa? Rozmach tej produkcji jest naprawdę imponujący. Twórcy nam oddali do dyspozycji 150 różnych elementów, co przekłada się na możliwość stworzenia praktycznie nieograniczonych konstrukcji, które, co istotne, następnie możemy samodzielnie sprawdzić w praktyce. Całość mocno trąci klimatem innej produkcji studia Bithack – Apparatus, gdzie również mogliśmy składać różne obiekty z pojedynczych elementów. Principia daje nam jednak znacznie większą swobodę i zarazem wiele trybów rozgrywki, które diametralnie zmieniają sposób zabawy. Zresztą spójrzcie tylko na zwiastun.  Na chwilę obecną do dyspozycji oddano nam dwa tryby rozgrywki – Puzzle oraz Adventure. W pierwszym, jak sama nazwa wskazuje, będziemy musieli rozwiązać różnego rodzaju zagadki logiczne, w których postawione zostaną przed nami różnego rodzaju zadania. Część z nich przypomina kultową grę Lemmings, w której musieliśmy stworzyć warunki do tego, by nasi podopieczni doszli do konkretnego celu. Tutaj jest podobnie, aczkolwiek znacznie bardziej futurystycznie, a samych celów jest nawet kilka. Przykładowo w jednej z plansz dwa roboty muszą dojść do jednej bramki, dwa do kolejnej i jeden do ostatniej.  W drugim z trybów rozgrywki możemy sami wcielić się w robota i przemierzać różnego rodzaju plansze, walczyć z innymi i eksperymentować ze skonstruowanymi pojazdami. Możliwości są tutaj przeogromne. W jednej z plansz przejedziemy się czołgiem, w innych zaś będziemy mogli stworzyć coś na wzór jetpacka z działkiem, a w jeszcze innych gigantycznego robota miażdżącego mniejsze. Zabawa jest przednia.  To nie koniec, twórcy zapowiadają, że gracze mają też możliwość tworzenia własnych trybów rozgrywki czy też po prostu autonomicznych gier. Brzmi to niezwykle ciekawie. Pikanterii dodaje natomiast fakt, że Android jest dopiero pierwszą z platform, na które udostępniono ten tytuł – z czasem pojawić się mają też wersje na Windows, Linuksa (!) oraz iOS.  Principia nie jest niestety produkcją tanią, bo kosztuje aż 13,66 zł, co na tle innych produkcji mobilnych jest kwotą dość wysoką. Rekompensuje to fakt, że gra da nam naprawdę duże możliwości i zapewni zabawę na długi okres czasu. Niemniej pozostaje mieć nadzieję, że z czasem doczekamy się jakiejś promocji na ten tytuł, a jest naprawdę na co czekać. 