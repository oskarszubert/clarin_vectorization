17.10.2012 W niedzielę wieczorem co tydzień obiecuję sobie, że tym razem przez najbliższych kilka dni nie będę pisał, ale także nie będę grał, w tytuły polegające na rozwiązywaniu łamigłówek. To trudny do zdefiniowania termin, bo można do nich zaliczyć zarówno gry logiczne, jak i przygodowe, ale chodzi mi głównie o te pierwsze. No ale co zrobić, kiedy okazuje się że urządzenia mobilne są prawdziwą ostoją znakomitych produkcji utrzymanych właśnie w tej konwencji i kiedy trafiam na perełkę taką jak opisywane dziś, słodsze od cukru, Jellyflop!, powstrzymać się po prostu nie mogę. Główna bohaterka tej historii, prześliczna meduza, pewnego dnia widzi klucz mew nad wodą która jest jej domem. Podziwiając bezkresne niebo po którym poruszają się urocze ptaki również marzy o tym, by wzbić się w powietrze. Jak wiadomo natura pożałowała jej skrzydeł, ale bez walki się nie podda. Postanawia złapać wszystkie porozrzucane przez obiekt swojej fascynacji piórka i zobaczyć, co da się z tym fantem zrobić.  Jellyflop! to kolejna gra oparta na fizyce. Odbijając naszą bohaterkę od elastycznych różowych linii dbamy, by dostała to czego pragnie — w tym wypadku jest to ponad sto piórek porozrzucanych po różnych, niekoniecznie przyjaznych jej, środowiskach. Dodatkowym problemem jest ograniczona ilość różowej substancji z których budujemy „trampoliny”, przez co musimy z rozwagą mazać kolejne linie.  W każdej z plansz porozrzucane zostały również trzy krople wody, po których zgromadzeniu dostatecznej ilości możemy wybrać się na zakupy i nabyć dodatkowe części garderoby naszej meduzie. Nie uwierzycie jak dobrze jej będzie w kolorowych kapeluszach czy innych gadżetach!  Tym co przyciągnęło mnie do Jellyflop! jest słodka, fenomenalnie się prezentująca grafika. Nasycone, żywe kolory przykuły wzrok już w Google Play, później zaś nie mogłem się oderwać po odpaleniu aplikacji. Sto plansz porozrzucanych po pięciu światach, płynnie rosnący poziom trudności i prosty, acz dzięki ciekawym projektom plansz wymagający, pomysł składają się na tę wyśmienitą produkcję. Jellyflop! można pobrać za darmo z platformy Google Play. Jeżeli jednak zechcecie wesprzeć twórców i pozbyć się wyświetlanych co jakiś czas, zawsze możecie z poziomu aplikacji wydać niewiele ponad trzy złote i okazać swoją wdzięczność. Ocena: 5/6 