26.10.2012 To już drugi wpis dzisiaj o cenach aplikacji. Zazwyczaj jesteśmy oszczędni w tekstach, które nie są recenzjami, albo opisami aplikacji, ale tak się dziwnie złożyło, że nałożyły się na siebie 2 ważne wydarzenia. Z rana pisaliśmy o podwyżkach w App Store, teraz będzie kilka słów o cenach w nowym systemie od Microsoftu.  Windows 8 swoją oficjalną premierę miał wczoraj/dzisiaj (więcej o niej możecie przeczytać na AntyWeb). Wraz z nim na rynek trafią nowe urządzenia, w tym tablety. Zapewne już niedługo ujrzycie u nas pierwsze recenzje aplikacji na Windows 8. Wprawdzie już od jakiegoś czasu testujemy je na desktopie, ale jednak praca na myszce i klawiaturze to nie to samo co na dotykowym ekranie. No właśnie… Microsoft stworzył sklep, który jest uniwersalny dla desktopów jak i tabletów, zarazem sklep z tabletów nie jest kompatybilny z tym ze smartfonów. Oznacza to, że aplikacje zakupione w jednym, nigdy nie będą działać na drugi. U konkurencji działa to inaczej. Apple ma oddzielny sklep dla komputerów, tam ceny są często sporo wyższe, od tych mobilnych. Jest też App Store wspólny dla iPhona i iPada. I choć aplikacja dla iPada są zazwyczaj trochę droższe to, bez problemu na iPadzie uruchomimy gry i programy kupione na iPhona oraz dodatkowo część aplikacji jest iOS Universal, co oznacza, że kupując jedną aplikacje, mamy jej 2 wersje. Android ma Google Play, wspólny dla swoich urządzeń. Ceny aplikacji na tablety podobnie jak w App Store są zazwyczaj minimalnie większe, ale też możemy uruchomić gry i programy ze smartfonów, co przy ekranach 7 cali wygląda w wielu przypadkach znośnie.  Tutaj przechodzimy do sedna, czyli cen na jakie trafimy w przypadku gdy posiadamy tablet z Windows 8. Przyjrzyjmy się grom:  Fruit Ninja – 17,99zł (gra zawiera mikropłatności) Angry Birds Space – 17,99 zł Toy Soldiers Cold War 35,99 zł Spectral Souls 55,99 zł 4 Elements II Special Edition 35,99 zł Hydro Thunder Hurricane 35,99 zł Rackless Racing Ultimate 35,99 zł Cut The Rope 17,99 zł  Przypomnę może że standardem na iOS oraz Androida za hity jest cena w okolicach 25-28 zł. Oczywiście bywają wyjątki, ale za hity od Gameloftu czy EA Games płacimy zazwyczaj tyle. Tutaj standardem staje się cena 35 zł. O ile w odniesieniu do gier desktopowych ceny są przyzwoite (pudełkowe Angry Birds kosztują około 30 zł), to dla standardów mobilnych jest już inaczej.  Dodatkowo w przypadku gier na Xbox Live Microsoft zrezygnował z dobrej tradycji obowiązkowej wersji testowej. Obecnie, nawet wspomniane Angry Birds jej nie posiadają. Sam z wieloma zakupami czekałem do premiery Windows 8. Dużo gram i pracuję na iPadzie, ale moim głównym systemem na smartfony jest Windows Phone. Chciałem więc wszystko zamknąć w jednym ekosystemie, ale takie ceny odstraszają. Tym bardziej, że to start platformy, powinny kusić i zachęcać.  Nie mam problemu z płaceniem za aplikacje nawet 50 zł gdy są tego warte, ale dlaczego mam płacić znacznie drożej za coś, co konkurencja ma taniej? Tylko dlatego, że w dany tytuł zagram też na komputerze stacjonarnym? To dopiero początek systemu i jego obecności na rynku, ale nie jest to dobry początek. Tym bardziej, że twórcy niezależni poszli trochę inną drogą. Ich tytuły w większości dostępne są za darmo, tak aby zachęcić do pobierania i testowania. Znane marki zachęcać nie muszą. Przed tabletami z Windows 8 jeszcze długa droga, ale już teraz decydując się na nie, warto wiedzieć, że wybiera się sklep, w którym lista aplikacji jest wciąż mała, a ceny znacznie większe niż u konkurencji. 