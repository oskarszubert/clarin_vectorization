06.08.2013 ilomilo to jedna z najstarszych gier Xbox Live. Pochodzi z bardzo dziwnego okresu dla Windows Phone. Samych początków kiedy to Microsoft wierzył w szybki sukces systemu i inwestował sporo w gry na wyłączność. Jedną z nich było właśnie ilomilo, jej bohaterów nazywano maskotkami Windows Phone. Ponieważ obecnie gra jest dostępna w bardzo okazałej promocji, warto się jej przyjrzeć bliżej. Pomysł na rozgrywkę w ilomilo nie jest nowy. Spaja w sobie to co najlepsze w grach logicznych i platformowych. Naszym zadaniem jest połączenie dwóch bohaterów (tytułowych ilo i milo), rozmieszczonych w różnych częściach planszy. Pomiędzy nimi możemy dowolnie się przełączać. A będziemy to robili bardzo często, w celu odblokowania przejść, przetransportowania drugiego bohatera, zebrania wszystkich znajdziek. Z każdą planszą dochodzą nowe interaktywne elementy, których dobre zrozumienie pomoże nam w dalszej grze. Rozgrywkę dobrze ilustruje poniższy film.  Poziom trudności rośnie systematycznie z poziomu na poziom. Dzięki temu nie czujemy frustracji trafiając na coraz bardziej zawiłe zagadki, a ich rozwiązanie sprawia radość. Wpływ na przyjemne wrażenia z gry ma też sterowanie. Sprowadzone do wirtualnego krzyżaka sprawdza się wyśmienicie. Całość ograniczono do 4 kierunków oraz 2 przycisków (przełączanie bohaterów oraz używania przedmiotów). Lekko irytująca jest natomiast ruchoma kamera. Dopasowuje się do tego jak trzymamy telefon. O ile przy normalnej postawie umila to zabawę, o tyle gdy np. leży znacznie utrudnia rozgrywkę. Najmocniejszą stroną ilomilo jest jej oprawa. Grafika choć ma swoje lata, a dodatkowo ograniczały ją możliwości pierwszych telefonów z Windows Phone cieszy oko. Duża w tym zasługa pomysłu na świat gry. Ubogie tekstury i animacje bardzo szybko giną w pozytywnej aurze jaką ilomilo roztacza wkoło siebie. Widziałem wiele ładnych gier na Windows Phone, pisanych pod nowe procesory i układy, a jednak mało która ma w sobie tyle uroku co ilomilo. Równie magiczna jest oprawa dźwiękowa. Moim zdaniem jest w ścisłej czołówce ścieżek dźwiękowych z gier mobilnych. Całość możecie przesłuchać za darmo na Spotify bądź też w samej grze (do czego zachęcam).  Niestety ilomilo ma jedną sporą wadę. Jest grą zapomnianą przez Microsoft. Choć aż się prosi o dodatki, kontynuacje, poprawki to raczej nie mamy co na nie liczyć. Wielka szkoda. Polecam tę grę każdemu posiadaczowi Windows Phone. Jeszcze przez około dwa dni będzie dostępna w promocji za 6,99zł. Naprawdę warto. Nawet jeżeli nie zakochacie się w niej tak jak ja, to raczej nie pożałujecie tego zakupu. Macie wątpliwości? Pobierzcie wersję demonstracyjną. Warto sprawdzić jakie gry towarzyszyły debiutowi Windows Phone na rynku. 