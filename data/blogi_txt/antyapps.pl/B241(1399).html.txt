30.09.2013 Od premiery pierwszego Starcrafta minęło w tym roku 15 lat. Co ciekawe, wciąż znam osoby, które nadal sięgają po ten kultowy tytuł i mimo wieku dalej uważają go za najlepszego RTSa w historii. Zdaję sobie sprawę, że fani mogą nie być zachwyceni takim porównaniem, jednak wizualne skojarzenie ze Starcraftem samo nasunęło mi się po pierwszym odpaleniu Galaxy Defense. Tu jednak zamiast wyeliminowania wszystkich przeciwników na planszy, naszym zadaniem będzie obrona bazy. W tym celu wybudujemy liczne jednostki najróżniejszego typu, dokonamy dziesiątek ulepszeń i wystrzelimy tysiące pocisków, a pole naszej bitwy będziemy oglądać cały czas z góry. Jest prosto, ale i całkiem efektownia. A już na pewno wciągająco.  Jak wskazuje pierwsza część nazwy, akcja gry toczy się gdzieś w kosmosie. I oczywiście, jak nietrudno się domyślić, rozgrywka nastawiona będzie na defensywę. Mamy więc do czynienia z klasycznym przedstawicielem gatunku „tower defense”. I chociaż podobnych tytułów możemy znaleźć w Google Play naprawdę dużo, muszę przyznać, że Galaxy Defense, mimo że nie wyróżnia się na ich tle czymś wyjątkowo szczególnym, potrafi na dłużej przyciągnąć gracza do ekranu smartfona lub tabletu.  Do dyspozycji mamy różne jednostki naszych kosmicznych pojazdów, których zadaniem będzie obrona głównej wieży. Wraz z rozwojem gry będziemy oczywiście mogli rozwijać ich umiejętnosci ataku i obrony. To samo dotyczy naszej głównej bazy, która z czasem również będzie mogła nabrać nieco więcej „bojowego” charakteru. Dodatkowo do naszej dyspozycji będzie kilka ataków specjalnych, jakie będziemy mogli wykorzystać, wskazując palcem nasz cel. Oczywiście te zadziałają dopiero po naładowaniu, którego tempo zależne będzie od tego, jak pokierujemy ścieżką rozwoju danego power-upu.  Główny surowiec, pozwalający budować kolejne pojazdy, zdobędziemy eliminując kolejnych wrogów na planszy. Na ekranie nie zabrakło również wskaźnika informującego nas o tym, ile „wizyt” wrogiej armii będziemy musieli przetrwać. Za wygrane walki otrzymamy również niebieskie diamenty, które pomogą nam w leczeniu jednostek podczas gry. Te można również zakupić poprzez system mikropłatności, którego oczywiście nie mogło zabraknąć w grze.  Galaxy Defense nie jest w żaden sposób rewolucyjnym tytułem, jednak atrakcyjna oprawa dźwiękowa oraz wizualna sprawiają, że rozgrywka jest naprawdę przyjemna. Jeśli dawno nie graliście w „tower defense” i szukacie czegoś na zabicie nudy w wolnych chwilach, galaktyczna obrona wieży jest pozycją, którą warto sprawdzić. Tym bardziej, że jest zupełnie darmowa. 