29.03.2013 Z każdym miesiącem przybywa wartych uwagi klientów Twittera na Androida. Na przestrzeni dosłownie kilku tygodni pisaliśmy o ciekawych propozycjach takich jak Falcon Pro czy Carbon, które z każdym dniem zbierają coraz większe grono fanów. Kilka dni temu w Google Play pojawił się kolejny interesujący program do ćwierkania — Neatly. Pierwsze co rzuca się w oczy tuż po odpaleniu programu, to ciemność. Jeszcze jedna pozycja stawiająca na ciemne tło i jasne napisy — czyli zestaw, z którego zawsze czym prędzej rezygnuję na cześć zupełnie odwrotnych rozwiązań. Ale jego twórcy nie skupili się na wyglądzie programu (choć ten również jest wymuskany), a funkcjonalności. Jak sami twierdzą w opisie, important comes first, i w myśl tej zasady stworzone zostały algorytmy które na podstawie naszego zachowania pokazywać nam będą wpisy, które najbardziej mają nas szansę zainteresować. Nie przemawia do Was ta koncepcja? Cóż, do mnie — jako główne źródło wiedzy twitterowej — również. Ale jako dodatek, do tego skomponowany według ustalonych przez siebie kryteriów — jak najbardziej. Bowiem poza automatycznym dobieraniem wpisów dla nas, możemy samodzielnie ustalić kryteria przeglądania naszych list. A wśród nich filtrować jeszcze wpisy tematycznie, pod względem obecności linków, lokacji, mediów czy wybranych użytkowników. Samo skanowanie listy wpisów i składanie z nich tematów także działa znakomicie. Sprawnie możemy zobaczyć o czym się mówi, a przy temacie widać od razu listę odnośników i awatary użytkowników którzy zabrali głos w sprawie. Poza tym, jak w każdej aplikacji do obsługi Twittera, nie zabrakło zakładki z interakcjami, wiadomościami prywatnymi czy wyszukiwarką, w profilu zaś raczeni jesteśmy statystykami naszego ćwierkania. Wszystko podane w czytelnej, estetycznej formie — choć jak już wspominałem, w ciemnościach, bez możliwości wyboru innej skórki. Póki co. Neatly jest interesującym podejściem do tematu mobilnego ćwierkania — szczególnie dla ludzi, którzy traktują ten serwis mikroblogowy jako zmiennik kanałów RSS, a z moich obserwacji wynika, że ich liczba wciąż rośnie. Aplikacja dostępna jest w dwóch wersjach: 30-dniowego darmowego trialu oraz pełnej. Za tę drugą przyjdzie nam zapłacić ok. 6,5 pln. 