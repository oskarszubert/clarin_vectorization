11.04.2013 Długie zimowe wieczory, które zazwyczaj uchodzą za najlepszy moment na rodzinne gry i zabawy, odeszły w końcu w niepamięć, jednak budząc kreatywność do życia na wiosnę na pewno dobrze będzie poszukać sobie ciekawego i nietypowego zajęcia. Dziś zaproponuję aplikację How to make Origami, która, jak sama nazwa wskazuje, pokaże na czym polega dalekowschodnia sztuka składania papieru.  Do tworzenia papierowych konstrukcji nie będą nam potrzebne klej i nożyczki. Tym razem ograniczamy się jedynie do kwadratowej kartki oraz smartfona albo tabletu wyposażonego w system Android lub iOS. How to make Origami to 22 lekcje składania najróżniejszych trójwymiarowych figur. Wachlarz możliwości jest naprawdę duży: od pudełek lub prostej łódki do trudniejszych w ułożeniu zwierząt takich jak żuraw lub pingwin. Na początku zabawa może nie wydawać się łatwa, jednak już po złożeniu pierwszych modeli okazuje się, że instrukcje stworzono w na tyle przemyślany sposób, że origami zebrane w aplikacji nie powinny sprawiać większych kłopotów. Dla tych, którym przygotowany przez twórców zbiór zaostrzy tylko apetyt na bardziej wymyślne papierowe „konstrukcje”, przygotowano odnośnik do strony internetowej, na której (niestety już poza apką) znajdują się inne przepisy na figurki z papieru.  How To Make Origami jest prostą aplikacją, która powinna dostarczyć rozrywki zarówno najmłodszym, jak i dorosłym użytkownikom smartfonów. Gry na urządzenia mobilne to oczywiście świetna sprawa, jednak może czasem warto zainteresować się rozrywką w „analogowej” formie i w gronie rodzinnym spróbować swoich sił z papierowymi układankami. 