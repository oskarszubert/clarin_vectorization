31.05.2012 Jakiś czas temu, polecałem wam aplikację ColorSchemer jako waszego partnera przy tworzeniu palet kolorów on-the-go­ bądź podczas rozmowy z klientem. Dziś mam dla was kolejne, fenomenalne narzędzie o podobnej funkcjonalności. Poznajcie PicturePallete, który nie tylko paletę kolorów stworzy za was, ale także zaskoczy mnogością nazw wydawałoby się takich samych odcieni.  Wschód słońca, mineralna zieleń, soczysty szmaragd… dzisiejsze nazwy kolorów przyprawiają o zawrót głowy już nie tylko uchodzących za daltonistów i totalnych ignorantów barw mężczyzn. Dziś ten problem dotyka już każdego. Wystarczy spojrzeć na nazwy kolorów pierwszej lepszej farby. Nie zobaczymy tam już prostego nadruku „niebieski”, zamiast niego pojawi się pełne finezji „pogodne niebo”. Jeżeli należysz do grupy osób, które mają większe bądź mniejsze problemy z dobraniem pasujących do siebie barw, koniecznie zainteresuj się nowym programem autorstwa Mobl Studios – PicturePallete. Ta niezwykle prosta w budowie aplikacja, pozwoli Ci znaleźć paletę 5 kolorów pasujących do tego, które oznaczysz na świeżo wykonanym bądź wczytanym z albumu zdjęciu. Szukasz inspiracji na nowe kolory twoich ścian? Jesteś grafikiem i masz problem ze znalezieniem odpowiednich barw? Oto idealne rozwiązanie dla Ciebie. Gotową paletę szybko prześlesz znajomym na Twitterze, bądź za pośrednictwem tradycyjnego SMSa lub e-maila. Program oczywiście udostępnia także szesnastkowe kody dobranych barw. Największą ciekawostką są jednak ich nazwy. Za każdym razem inne, równie soczyste i kreatywne. Pobudźcie wyobraźnie swoich klientów, zaskoczcie ich barwami, które nie tylko cieszą oko, ale także ucho! PicturePallete to program bezpłatny. Pobierzecie go z App Store. 