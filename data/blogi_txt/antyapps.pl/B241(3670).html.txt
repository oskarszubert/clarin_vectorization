05.07.2013 Serwis znanego Kima Dotcoma doczekał się swojej aplikacji dla Androida. W drodze są już wersje na kolejne systemy. Jak tymczasem spisuje się rywal Dropboksa na platformie Google? Czy wersja mobilna przysporzy serwisowi popularności? Mega to typowa platforma służąca do przechowywania plików online. Istotne przy tym jest tutaj to, że ma ona oferować bezpieczną, szybką i dbającą o naszą prywatność przestrzeń, do której nikt inny nie ma dostępu. Taka perspektywa wobec coraz głośniejszych wydarzeń związanych z wyciekami danych, włamaniami i nadzorem ze strony rządów wydaje się bardzo kusząca, ale czy jest też funkcjonalna i praktyczna?   Aplikacja mobilna Mega nie odstaje właściwie w żaden sposób od innych programów tego typu. Jej zaletą jest na pewno spolszczonych (choć nie całkowicie) interfejs. Znajdziemy tutaj podstawowe polecenia, które umieszczono na dolnym pasku narzędziowym. Możemy tutaj dodawać nowe pliki, segregować je w folderach, odświeżać widok, pobierać pliki z podanych odnośników bezpośrednio do naszej chmury, a także sprawdzać stan swojego konta. Do dyspozycji w wersji darmowej mamy 50 GB, czyli dość dużo. Przesyłanym na Mega plikom towarzyszy powiadomienie na pasku stanu. Podobnie dzieje się dw sytuacji, kiedy pobieramy jakieś dane stamtąd. Każdy umieszczony w serwisie plik możemy udostępnić publicznie lub pobrać na nasze urządzenie. Szkoda, że nie znajdziemy tutaj mechanizmu drag’n'drop lub jakiegokolwiek podziału na pliki online i te pobrane. Problemem może być też brak jakichkolwiek ustawień aplikacji. W menu w prawym dolnym rogu znajdziemy tylko dwa polecenia – synchronizacji zdjęć wykonanych aparatem w naszym urządzeniu oraz wylogowywania. Praktycznym dodatkiem jest natomiast wyszukiwarka umieszczona na górnym pasku. Spisuje się ona dobrze i skutecznie odnajduje wskazane pliki po nazwie.   Aplikacja Mega cierpi na choroby wieku dziecięcego. Aktualnie jest to produkt bardzo ubogi, ograniczający się do elementarnych funkcji, co równie dobrze można byłoby uzyskać mobilną wersją strony www. Żadnych dodatkowych atutów oraz profitów płynących z instalacji klienta nie uświadczymy. A szkoda, bo da się tutaj wypracować bardzo skuteczny, pozbawiony błędów Dropboksa i innych model, który miałby szansę podbić serca użytkowników. W zamian otrzymujemy jednak bardzo prostą aplikację o podstawowych możliwościach. Niektórym pewnie to wystarczy.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 