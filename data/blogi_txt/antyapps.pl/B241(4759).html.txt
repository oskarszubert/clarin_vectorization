04.10.2012 Oto Yelp. Jeden z popularniejszych serwisów, łączący bazę miejsc z recenzjami użytkowników, wykorzystujący geolokalizację i będący centrum rekomendacji. Yelp cieszy się sporą popularnością i chwali dziesiątkami milionów aktywnych użytkowników miesięcznie. O serwisie i jego szansach na sukces w Polsce pisał wczoraj Grzesiek na Antyweb.pl. Ja chciałbym się przede wszystkim skupić na mobilnej aplikacji. Jak wspomniałem wcześniej, Yelp w końcu jest po polsku i z polskimi lokalizacjami. Co znajdziemy po uruchomieniu tej aplikacji i czy może ona konkurować chociażby z Google Lokalnie? W Yelp postawiono na prostotę. Z aplikacji można korzystać bez zakładania konta, ale jeżeli chcemy współtworzyć treści, zapisywać zakładki i tym podobne społecznościwo-użyteczne funkcje, to warto pokusić się o własny profil. Główna karta aplikacji to nic innego, jak wyszczególnione najważniejsze opcje Yelp, tak, aby były zawsze pod ręką. Przyjrzyjmy się im z bliska. Pierwsza funkcja, „w pobliżu”, odsyła nas do listy za kategoriami miejsc z  bazy Yelp. Tutaj możemy wybrać, czy szukamy restauracji czy baru, czy też listy naszych meldunków. Po wybraniu kategorii aplikacja uruchamia mapę z lokalizacjami znajdującymi się blisko nas. Tak, jak w Foursquare, możemy wybrać inne miejsce i po jego zbliżeniu aplikacja przeliczy ponownie wyniki i pokaże te odpowiadające nowemu miejscu. Jeżeli nie chcemy przeglądać mapy, możemy wyświetlić wyniki w formie listy.  Po wejściu w dany wynik wyświetla się jego strona, a na niej znajdziemy najważniejsze informacje, mapę, adres, telefon, recenzje i oceny użytkowników. Sami możemy dodać zdjęcie, wskazówkę, zameldować się w danej lokalizacji lub dodać ją do zakładek, które będą albo prywatne, albo publiczne. Mamy również opcję wskazówek dojazdu, a ponieważ Yelp współgra z nowymi mapami w iOS6, więc od razu wyznaczana jest trasa i możemy uruchomić nawigację do danego miejsca. Bardzo przydatne. Oprócz tego mamy oczywiście widok naszego profilu. Yelp promuje i wspiera tworzenie recenzji i uzupełnianie wpisów, a profil wyświetla nasze osiągnięcia w tej mierze. Z jego poziomu można przeglądać zakładki, zameldowania, zdjęcia, wskazówki, recenzje. Jeżeli chodzi o zakładki, to wyświetlają się one na mapie, ale możemy też włączyć widok listy lub przeglądać zakładki znajomych. Interesująca jest funkcja kanału, która grupuje recenzje i wskazówki innych użytkowników dotyczące lokalizacji blisko nas. W połączeniu z możliwością tworzenia i wypowiadania się na lokalnym forum, wzmacnia to element społecznościowy Yelp. Warto również wspomnieć o funkcji Monokl, która nakłada na widok aparatu wyniki z bazy aplikacji, taka troszkę rozszerzona rzeczywistość.  W Yelp najważniejsza jest oczywiście baza miejsc. Warto na razie dać kredyt zaufania tej aplikacji, gdyż dopiero co startuje, ale nie da się nie porównać jej w tej mierze do Google Lokalnie. Byłem bardzo pozytywnie zaskoczony liczbą wyników zaproponowanych przez Yelp. W tym miejsce muszę również napisać, że pod względem nawigacji i użyteczności Yelp jest znacznie lepsze: więcej kategorii, lepszy sposób wyszukiwania. Aplikacja Lokalnie opiera się na wielkiej bazie Google i jest to zaleta sama w sobie, ale nad tym produktem Google musi jeszcze popracować. Czy Yelp się w Polsce przyjmie? Na to pytanie naprawdę trudno odpowiedzieć i wszystko będzie zależało od lokalnego oddziału firmy. Widzieliśmy już niejedną spektakularną klęskę zagranicznych serwisów i portali, które nieumiejętnie podeszły do polskiego rynku i polskiego klienta i musiały się wycofać lub egzystują tylko po to, aby w portfelu zapisać sobie dodatkową lokalizację na mapie świata. Ale osobiście uważam, że Yelp ma spore szanse, mi aplikacja i jej sposób działania się spodobały, oczywiście przede mną jeszcze wiele testów w codziennym użytkowaniu, ale mam nadzieję, że Yelp w naszym kraju się utrzyma i rozwinie. Brakuje mi dobrego, kompleksowego rozwiązanie w tej kategorii. Yelp dostępny jest też na Androida.  Ocena: 5 