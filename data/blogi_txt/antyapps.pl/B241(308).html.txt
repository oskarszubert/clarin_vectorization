20.01.2014 Zręcznościowe slashery w stylu Diablo nie mają łatwego życia na urządzeniach mobilnych. Sterowanie dotykiem nie należy tutaj do najprzyjemniejszych, a moda na casualowe produkcje nie sprzyja implementowaniu rozbudowanego gameplayu. Mimo to developerzy próbują swojego szczęścia. Jednym z nich jest studio Unity Games, które wypuściło produkcję o nazwie Archangel. Archangel to typowy zręcznościowy hack’n'slash w stylu Diablo. W przeciwieństwie do popularnej serii Blizzarda nie uświadczymy tutaj elementów RPG. Pozostanie nam zatem delektowanie się grafiką, gameplayem oraz klimatem, a tego tutaj z całą pewnością nie brakuje.  W grze wcielamy się w tytułowego archanioła, który zesłany na ziemie pacyfikuje siły zła przygotowujące się do inwazji na niebo. Fabuła stoi tutaj na poziomie historyjki barowej, a więc zapomnijcie o intrygach, zwrotach akcji itp. Zresztą to chyba przypadłość 90 proc. gier mobilnych. Zamiast fabuły otrzymujemy klimatyczne scenki i animacje na wstępie przedstawiające nam naszego bohatera i zdradzające jego nowe możliwości.  Podczas rozgrywki trafimy do różnych miejsc. Łącznie twórcy przygotowali 30 poziomów, na których zmierzymy się z różnego rodzaju antagonistami. Do ich pacyfikacji użyjemy kul ognia i ostrza miecza. W dodatku na znalezienie czeka ponad 100 różnych przedmiotów, z czego część wyposaży nas w unikatowe zaklęcia i zdolności. Na nudę zatem teoretycznie narzekać nie powinniśmy. Gra jest płatna. Zanim w nią zagramy musimy wyłożyć nieco ponad 6 złotych w sklepie Google Play. Na tym jednak wydatki się nie kończą, bo twórcy zaimplementowali tutaj system mikropłatności. Za zdobywane podczas zabawy monety możemy kupować nowe przedmioty. Gdy monet zabraknie – możemy sięgnąć do kieszeni. Jeszcze nie uporałem się z całą produkcją, ale poziom trudności rośnie niewspółmiernie do liczby zdobywanych monet, co wskazuje, że twórcy ewidentnie starają się skłonić gracza do kolejnych przelewów na ich konto. Nie potrafię tego nazwać inaczej, jak zwykłym wyłudzaniem pieniędzy. To niezbyt fair. Dodatkowym atutem produkcji jest z pewnością interakcja z API Google Play Games, dzięki której możemy zdobywać osiągnięcia i rywalizować ze znajomymi. Niestety nie w trybie multiplayer tylko na tablicach rekordów. A szkoda, bo taki tryb dodał by rozgrywce wiele smaku. Grafika jest przepiękna. Twórcy sporo wycisnęli z silnika Unity, serwując nam ujmujące widoki, świetne modele postaci oraz fantastyczne dodatkowe efekty. W tej wspaniałej beczce miodu jest jednak łyżka dziegciu – animacje. Te wołają o pomstę do nieba, szczególnie w przypadku głównego bohatera. Bez względu na to, czy ciskamy kulą ognia czy wymachujemy mieczem, archanioł porusza się tak samo, a planszę przemierza marszowym krokiem – niczym na paradzie wojskowej. Całkowicie psuje to dobre wrażenie.  Archangel to przeciętna produkcja, która ma wiele do zaoferowania graczom ceniącym świetny klimat, chwytającą za serce oprawę graficzną oraz dający sporo satysfakcji gameplay. Żeby jednak nazwać ją mobilnym odpowiednikiem Diablo (mimo wielu podobieństw) lub chociażby namiastką tegoż, potrzeba czegoś więcej. Tymczasem nie uświadczymy tutaj elementów RPG, otwartego świata, zróżnicowanych przeciwników, ani wciągającej fabuły (przyjmijmy, ze ta z Diablo jest w jakimś tam stopniu wciągająca). W dodatku dobre wrażenie psuje chciwość twórców oraz marne animacje. 