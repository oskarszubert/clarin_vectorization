22.01.2013 W oczekiwaniu na nowe gry Xbox Live od Microsoftu (prawdopodobnie w tym tygodniu też ich nie będzie) warto przyjrzeć się nieco lżejszym tytułom z kolekcji Windows Phone, a tych jest całkiem sporo. Dobrym przykładem może być Get the parachute, które to choć nie zachwyca, potrafi zapewnić kilka chwil przyjemnej zabawy.  Pomysł na rozgrywkę jest bardzo prosty, jeżeli graliście w Chickens Can’t Fly to nie będzie on dla Was niczym nowym. Naszym zadaniem jest dogonienie i złapanie spadającej paczki. Mamy na to określony czas, a nasz bohater potrafi spadać w dwóch prędkościach. W zależności od planszy przyśpieszamy albo hamujemy dotykając ekranu. Akcelerometrem sterujemy na boki aby omijać przeszkody (a tych z każdym levelem jest coraz więcej) oraz zbierać pieniądze.  Naszym głównym przeciwnikiem są ptaki, kontakt z nimi skutkuje odbiciem się i zwolnienie, a za trzecim razem przegraną planszą. Nadlatują nie tylko z boku, ale także od dołu, czasem w większych kluczach, mocno komplikując złapanie przesyłki. Paczkę można też pominąć co wymusi na nas hamowanie. W całej zabawie brakuje różnego rodzaju bonusów, zróżnicowanych plansz czy też większej ilości przeciwników i przeszkód. Na chwilę obecną otrzymujemy 10 leveli, to mało. Oczywiście jeżeli każdy z nich zechcemy zaliczyć na 3 gwiazdki, to czas rozgrywki zdecydowanie wzrośnie. Oprawa audiowizualna jest solidna ale monotonna. Każda plansza wygląda tak samo. Podobnie jest z przyjemną muzyką rodem z gier arcade. O ile pasuje do klimatu, to przy kolejnych planszach zaczyna irytować. Jeżeli lubicie proste gry zręcznościowe, które pozwalają na chwilę się odprężyć, oderwać i oddać zabawie Get the parachute sprawdzi się znakomicie. Wprawdzie razi lekką monotonią, ale podczas krótkich podejść nie jest to zbyt odczuwalne. Sam pomysł na rozgrywkę, choć nie jest nowatorski, to jednak nie trafia do zbyt wielu gier. A to wszystko za darmo i bez reklam. Warto pobrać i przetestować. Windows Phone 7.5: działa, Windows Phone 8: działa, Lumia 610: działa 