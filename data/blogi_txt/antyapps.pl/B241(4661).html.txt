19.09.2013 Domyślnie wbudowany w Androida widżet kalendarza, delikatnie mówiąc, nie jest dziełem sztuki. Prawdę powiedziawszy zawsze mnie on odpychał swoim ascetycznym wyglądem i niezbyt przejrzystym serwowaniem informacji o zbliżających się wydarzeniach. Z tego też powodu moją uwagę przykuło alternatywne rozwiązanie w Google Play. Today, to zestaw dwóch widżetów kalendarza, które doskonale spełniają swoją rolę. Today to rozwiązanie genialne w swojej prostocie. Pewnie widzieliście już nieraz widżety kalendarza w sklepie Google Play. Oferowały one multum opcji i dodatkowych funkcji – począwszy od integracji z Facebookiem, a na milionie motywów i dodatkowych ikonek, między którymi użytkownik mógł przebierać bez końca. Tutaj mamy podejście zgoła odmienne, opierające się właściwie na dwóch prostych widżetach – agendzie na najbliższy czas oraz siatce miesiąca.   Widżety te możemy umieścić na pulpicie naszego urządzenia, a począwszy od Androida 4.2 również na ekranie blokady. Pierwszy z nich przedstawia w formie listy najbliższe zapisane wydarzenia z naszego kalendarza Google. Twórca postawił na minimalizm. Na samej górze znajdziemy nagłówek (można go wyłączyć) z informacją o aktualnym dniu, przyciskiem dodawania nowych wydarzeń oraz odnośnikiem do ekranu ustawień, a poniżej listę najbliższych planów z wyszczególnionymi pozycjami z dzisiaj. Klikając na którykolwiek z elementów zostaniemy przeniesieni do kalendarza i ekranu ze szczegółami na temat danego wydarzenia. Opcje konfiguracyjne ograniczają się tutaj do wybrania kalendarzy, z których pobierane są informacje, dostosowania przeźroczystości oraz zakresu dat, które wyświetlane mają być na widżecie. Twórca udostępnił też jeden alternatywny schemat kolorów. Nie ma tego dużo i w sumie miło by było zobaczyć kilka dodatkowych opcji. Być może z czasem się pojawią. Oby tylko twórca nie wpadł na pomysł dodania ikonki do launchera. Przyznam szczerze, że nigdy nie rozumiałem po co twórcy na siłę zaśmiecają naszą szufladę aplikacji zbędnymi pozycjami.   Drugi z widżetów jest jeszcze prostszy, a jego działanie ogranicza się do zaprezentowania siatki miesiąca, na której dni z zaplanowanymi wydarzeniami są opatrzone kolorowymi kropeczkami. Tutaj dla odmiany nie ma żadnych ustawień, a nasza interakcja ogranicza się jedynie do przełączania strzałkami kolejnych miesięcy. Za Today musimy zapłacić w Google Play niecałe 3,5 zł. Jak na tak prostą aplikację może to się wydawać pieniędzmi wyrzuconymi w błoto. Jeżeli jednak do tej pory żaden widżet kalendarza nie przypadł Wam do gustu, a szukacie rozwiązania minimalistycznego i oferującego tylko najpotrzebniejsze funkcje, a przy tym przyjemnego dla oka, to Today może trafić w Wasz gust. Jedyne, co jest bolączką widżetów to dość mała liczba liczba opcji konfiguracyjnych. 