18.01.2012 Serio, kto wymyśla takie tytuły? Jak można nazwać własną grę „Action Truck” i liczyć, że ktokolwiek to zapamięta? Że ktokolwiek skojarzy akurat tę frazę z darmową grą na iPhone? Inwencja porównywalna chyba tylko z tym, jakby nazwać na naszym rynku tytuł o samochodach… „Wyścigi pojazdów”? Ale dajmy już temu spokój. Tak, jak książek nie poznaje się po okładce, tak nie powinniśmy aplikacji oceniać po tytule (okładek nie mają). Może zatem jest całkiem ciekawie?  Action Truck to zręcznościowa gra samochodowa wykorzystująca tilt, fizykę oraz widok z boku. Zasiadając za sterami ciężarówki nie wcielamy się jednak w porządnego dostawcę cegieł. Wręcz przeciwnie, od samego początku okradamy banki! I inne przybytki takie, jak choćby muzea. Gra przypomina w dużej mierze wiekowego Moon Patrol, z kilkoma dodanymi opcjami. Po pierwsze, na pace przewozimy skradziony łup. Im więcej dowieziemy go do helikoptera czekającego na nas, tym lepiej. Jeśli wszystko po drodze przepadnie, to trzeba zaczynać od nowa. A czemu mielibyśmy go stracić? Otóż teren jest nierówny, ciężarówka skacze, a przymocować zdobyczy nie było czasu. W związku z tym na wybojach i wyskokach należy uważać i odpowiednio sterować ciężarówką, aby się nie kołysała ani nie podbijała towaru w żadną ze stron. Nie możemy jednak jechać zbyt wolno, gdyż na ogonie siedzi nam bez przerwy policja  Aby podczas ponad 200 plansz nie było zbyt nudno, do dyspozycji mamy kilka rodzajów aut, wszystkie można jeszcze dodatkowo usprawniać, 3 typy terenu i tyle samo rozmaitych warunków pogodowych. Poszczególne dodatki nie wnoszą jednak tak wiele, jak byśmy chcieli. Deweloperzy mogli przygotować mniej plansz, ale skupić się nad ich różnorodnością, a nie iść w ilość, przy której i tak z czasem zaczyna się ziewać. Action Truck objęte jest obecnie akcją Free App A Day, co daje mu niejako fory i stawia w pozycji „w sumie, i tak za darmo więc najwyżej stracę 3 minuty”. Znaleźć można dużo lepsze tego typu pozycje na App Storze, ale jeśli jesteście ich fanami i resztę pokończyliście, to śmiało zabierajcie się za to. Byle szybko. Action Truck można pobrać stąd. 