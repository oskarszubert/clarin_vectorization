14.03.2012 W taki prosty, ale pełen ekspresji sposób podsumowali grę Clever Tabu moi znajomi. Co warto podkreślić znajomi, którzy nie tylko stronią od komputerów, ale ogólnie różnej maści elektronicznych rozwiązań.  Na tak ciepłe przyjęcie złożyło się wiele czynników, ale to właśnie ta krótka opinia osób kompletnie z innej „galaktyki” najlepiej podsumowuje Clever Tabu.  Tabu jest towarzyską grą karcianą. Zasady są proste, ale jak to bywa w tego typu grach, dzięki nim rodzi się  niesamowita zabawa. Gatunkowo najbliżej jej do znanych i popularnych kalamburów. Gracze podzieleni na dwa zespoły mają przedstawić lub odgadnąć konkretne słowo. To co urozmaica zabawę to lista słów jakie są zakazane przy opisywaniu. Jak więc opisać MP3 nie używając takich słów jak: odtwarzacz, piosenka, format, muzyka, plik? Zabawa jest naprawdę fajna i wymaga oraz wzmaga kreatywności, poszerza zasób słów. W normalnym trybie musimy nabyć zestaw kart, który w zależności od sklepu kosztuje od 50 do 75 zł. W tym wypadku karty zastępuje nam telefon. I to jest właśnie główne WOW.   WOW wynika z tego, że pomysł jest tak prosty i banalny, że aż dziw, iż w Marketplace możemy znaleźć tylko niewiele gier tego typu. Aplikacji które czynią nasz telefon narzędziem gry, a nie jej środowiskiem. Dzięki temu zostaje przełamana technologiczna blokada pomiędzy geekami, a ludźmi którzy po prostu lubią zabawę w towarzystwie. Jak to wygląda od strony technicznej? Clever Tabu oferuje 2 tryby rozgrywki. Pełna gra, gdzie to telefon przejmuje kontrolę na punktacją, czasem i zabawą oraz Tylko karty, gdzie nasz telefon zostaje przemieniony w talię kart, a cała zabawa odbywa się po stronie graczy. Od strony graficznej jest prosto, przejrzyście i przyjemnie. Przyjęty koncept graficzny idealnie pasuje do tego typu zabawy. Brakuje jedynie mechanizmu losowego wyboru kart lub też dodawania własnych.  Clever Tabu pracuje na dwóch słownikach pl i en. Domyślni gra dopasowuje go do ustawień systemowych, ale w każdym momencie możemy zmienić język sami. Jest to przydatne nie tylko przy starszych telefonach gdzie system jest w wersji angielskiej. Zmiany tej możemy dokonać również w celu jeszcze lepszej zabawy, a przy okazji poszerzeniu możliwości edukacyjnych. Polecam spróbowania gry w tym trybie, zwłaszcza w środowisku które nie włada angielskim perfekcyjnie. Choć nie jest to gra dla każdego (ciężko bawić się samemu, chyba że jako ćwiczenie na poszerzenie słownictwa), to naprawdę warto mieć ją w swoim telefonie. Za niecałe 5 zł możemy mieć zawsze przy sobie ciekawą propozycję na zabawę ze znajomymi.  Gra posiada bardzo przyjazne demo, jego ograniczenie sprowadza się do sporego limitu kart. Dzięki temu możemy dokładnie zapoznać się z rozgrywką i rozważyć jej zakup.Plik instalacyjny możecie pobrać stąd. Naprawdę polecam.  Clever Tabu zajmuje 2MB, w pełnej wersji kosztuje 4.49zł. 