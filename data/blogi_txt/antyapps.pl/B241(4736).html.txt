11.12.2013 Chimpact włączyłem na chwilę, by sprawdzić o co chodzi w tej zabawie. Po kilkunastu planszach ocknąłem się, że ich przejście zajęło mi dłużej niż tylko chwilę — na dodatek właśnie jestem spóźniony. Ale w sumie nie to było dla mnie największym „ale”, a moment w którym zdałem sobie sprawę z czym mam do czynienia. Pomysł nie jest wcale nowy, ale przesyt Angry Birds i strzelanie rozwścieczonymi ptaszyskami w najróżniejsze świńskie konstrukcje sprawiło, że zapomniałem już, ile radości mogą dawać podobne gry. Chimpact to również wystrzeliwanie, jednak tym razem w pionie — i nie z procy, a trampoliny. Oraz bohaterowie zupełnie inni — tu bowiem podczas wszystkich przygód sterujemy sympatyczną małpką. I nie potrzeba żadnych wymyślnych wątków fabularnych czy innych dodatków, by gra potrafiła wciągać i ekscytować. Chimpact jest idealnym przykładem na to, że przemyślana rozgrywka podsycona porządnymi projektami plansz w zupełności wystarcza. Bo nie robimy tutaj nic więcej, poza naciąganiem trampoliny i wybijaniem się coraz dalej, usiłując zebrać po drodze jak najwięcej bananów — no i ostatecznie dotrzeć do mety. Zatem skąd płynie cała tutejsza radość?  Z samych tych wyskoków i zbieractwa. Bowiem w każdym z poziomów oprócz ścieżek usłanych kiściami bananów, mniej lub bardziej poukrywanych jest jeszcze kilka błyszczących diamentów. Dopiero po znalezieniu ich wszystkich możemy mówić, że planszę faktycznie mamy za sobą — a poszukiwanie tych, na wzór kultowych gier Nintendo, jest nie tylko niezwykle pracochłonne, ale i przyjemne. W trakcie naszych poszukiwań musimy zaglądać w każdy z zakamarków by upewnić się, że nic nam nie umknęło. Oczywiście im dalej w las (dosłownie ; ), tym więcej przeszkód na nas czyha. Ale jeżeli nie ufacie swoim umiejętnościom, bez większych problemów macie szansę za kiść kilkuset (no, czasami nawet kilku tysięcy) bananów nabyć pomocne mocne — automatyczne przyciąganie bananów, bezproblemowe radzenie sobie ze stającymi na naszej drodze przeciwnikami czy tarczę z prawdziwego zdarzenia. Jeżeli nie uzbieraliście ich na tyle dużo, zawsze możecie nabyć ich całą ciężarówkę w ramach wewnątrzgrowych transakcji. W grze znalazło się 48 dopracowanych plansz, w których absolutnie nie ma czasu na nudę. Chimpact to również jedna z tych gier, do których po kilku miesiącach można wracać i doskonale bawić się przeżywając te same przygody raz jeszcze, dlatego naprawdę trudno mi jej nie polecić. Dostępna jest ona w wersji uniwersalnej zarówno na urządzenia z iOS jak i Androidem. Na co dzień w obu przypadkach kosztuje niewiele ponad 3 złote, jednak obecnie wersję na sprzęty Apple można jeszcze przez chwilę pobrać całkowicie za darmo. 