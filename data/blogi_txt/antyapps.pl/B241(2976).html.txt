17.12.2011 Studio The Behemoth już mieli okazję udowodnić swój talent do tworzenia niewielkich gier wypuszczając Alien Hominid oraz Castle Crashers na konsole obecnej generacji. Szczególnie ten drugi, przeznaczony do wspólnej rozrywki dla 4 graczy, tytuł został ciepło przyjęty zarówno przez krytyków, jak i graczy. Teraz ekipa wraca z robioną pewnie w przerwie lunchowej pozycją na iOS – Alien Hominid: PDA Games. Ale nie spodziewajcie się nowych przygód żółtego kosmity.  W PDA Games wcielamy się co prawda w żółtego, ale grającego na swoim… PDA właśnie. A na nim gry są znacznie prostsze i ograniczone graficznie. Co nie znaczy, że brzydkie. Z każdego miejsca tej gry bije klimatem starych platformówek. Ręcznie rysowana grafika jest mocno ograniczona w szczegóły, a nadanie jej klimatu starych, szarych wyświetlaczy dodatkowo to wrażenie pogłębia. Plansze nie są duże, ale każda z nich stanowi oddzielną zagadkę. Naszym zadaniem, prowadząc bezimiennego osobnika z wielką, kwadratową głową, jest eliminacja wszystkich oponentów ze spluwami. Dodatkowo warto też pozbierać zielone kryształy dodające punktów. I tutaj, podobnie jak w opisywanej poniżej grze, sterowanie uproszczono do granic możliwości. Gałka z lewej strony służy do ruchów, z prawej wyłącznie skaczemy. Przeciwników pozbywamy się skacząc im na głowę. Szczególnej wartości temu tytułowi dodaje jednak przede wszystkim sprytny i przemyślany design plansz. Nie raz trzeba będzie się nieco nagłówkować, aby zoptymalizować trasę dotarcia do mety (czas też jest ważny). W darmowej podstawce dostajemy 15 plansz i one w zupełności powinny odpowiedzieć nam na pytanie czy tego typu rozrywka nam pasuje. Jeśli tak, to za 0.79 euro dostaniemy kolejne… 500 poziomów. Jedna opłata za wszystko, bez żadnego ściemniania. I jak najbardziej uczciwie, za taką ilość treści. Alien Hominid: PDA Games można pobrać stąd. 