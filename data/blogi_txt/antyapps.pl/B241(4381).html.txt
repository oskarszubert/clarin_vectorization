16.11.2012 Windows Phone coraz szybciej nadrabia braki jeżeli chodzi o wsparcie dla rodzimych usług, zwłaszcza wideo. Do dostępnej od dawna ipli, niedawnego HBO Go dołącza TVN Player. Na jego premierę czekaliśmy bardzo długo. Czy było warto? Tak, ale.. Niestety podobnie jak to było w przypadku ipli, TVN Player w porównaniu do wersji na inne systemy jest ubogi w opcje. Wygląda to o tyle śmiesznie, że autorzy rozpoczynają opis aplikacji od nieistniejących funkcji: Nowe funkcje – ulubione i kontynuuj oglądanie – aby z nich korzystać zarejestruj się na tvnplayer.pl. Ulubione to lista Twoich ulubionych programów oraz powiadamianie o nowych odcinkach. Kontynuuj oglądanie to możliwość wznowienia oglądania na innym urządzeniu z zainstalowaną aplikacją tvn player. Nowością są również zwiastuny wybranych programów. Dodatkowo naprawiliśmy kilka błędów z poprzednich wersji. Tak, są to nowe funkcje, o których pisałem tutaj, jednak dostęp do nich maja jedynie posiadacze telefonów z iOS i Androidem. :) Dość jednak tego czepiania się. Baza programowa wygląda na identyczną jak ta z poziomu www, oczywiście jeżeli wykluczymy opcje VOD (brak możliwości założenia konta).  Swoją podstawową rolę, czyli wyświetlanie multimediów, TVN Player spełnia bardzo dobrze. Działa o wiele stabilniej i szybciej niż pierwsze wersji ipli, mam wrażenie, że lepiej nawet od obecnej. Niestety samych opcji jest mniej. Materiałów nie pobierzemy do pamięci w celu obejrzenia offline, a sama aplikacja słabo wspiera szybkie przełączanie (rozpoczyna projekcję wideo od początku). Za plus należy uznać możliwość łatwej zmiany jakości oglądanego wideo (standardowa jakość, wysoka oraz niska). TVN Player nie zachwyca też interfejsem. Jest poprawne, tyle i tylko tyle. Widać to zwłaszcza na ekranach o większej przekątnej niż 3,7. Bure kolory, niskiej jakości ikony, można było to zrobić o wiele ładniej.  Jednak te wszystkie braki, nie są pełnoprawnymi wadami. Brakuje ich głównie w momencie, gdy ktoś miał styczność z aplikacją na inne systemy. Najważniejsze jest jednak to, że aplikacja w końcu się pojawiła, a podstawowe funkcje działają bez zastrzeżeń. To w połączeniu z wysoką stabilnością, daje aplikacji dobry start. Miejmy nadzieję, że jej rozwój będzie szybki (w co trochę wątpię :)). 