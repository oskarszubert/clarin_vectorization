16.05.2013 Osobiście jestem zwolennikiem o wiele bardziej praktycznych aplikacji, jednak zdumiewająca ilość pobrań oraz niemal 15 tysięcy komentarzy w Google Play zachęciły mnie do pobrania Art Of Glow. Fenomen apki wciąż mnie zadziwia, jednak wiem już, że niewinna zabawa w rysowanie świecących obrazków potrafi wyjąć kilka minut z życia… Zabawa jest wirtualną odpowiedzią na popularną ostatnio sztukę malowania światłem, znaną jako „light painting” lub „light graffiti”. Nie naświetlamy tu jednak zdjęć podczas poruszania aparatem, a tworzymy kolorowe wzory przesuwając palcem po ekranie. Efektem naszej zabawy są migoczące animacje zapamiętujące ruch po wyświetlaczu. Oczywiście do dyspozycji mamy całą masę modyfikatorów. Każdy z wzorów możemy stworzyć bazując na innym „stemplu” w dowolnie wybranym kolorze. Możemy je również dobierać losowo lub ustawić określoną zmianę przy każdym kolejnym dotknięciu ekranu palcem. Zmieniać możemy również zagęszczenie światełek, ich wielkość oraz czas gaśnięcia. Do naszej dyspozycji jest również modyfikator prędkości i ilości „mrugnięć”. Zdaję sobie sprawę, że brzmi to bardzo skomplikowanie, jednak obsługa aplikacji jest bardzo prosta i już po kilku minutach nawet małe dziecko będzie w stanie stworzyć swoje świetlne malowidła.  Art Of Glow to zabawka podobna do kalejdoskopu. Niby nic takiego, ale migoczące kolory potrafią wciągnąć na chwilę nawet dorosłych. Myślę, że najwięcej zabawy będą mieli jednak najmłodsi. Osobiście w „grze” zabrakło mi tylko podkładów dźwiękowych rytmicznie urozmaicających pulsujące światełka. Art Of Glow nie zdobędzie z pewnością nagrody za najbardziej praktyczną aplikację w Google Play, jednak ilość jej pobrań, która wciąż jest dla mnie wielką zagadką, mówi sama za siebie. W kategorii zabijaczy czasu apka radzi sobie naprawdę nieźle. 