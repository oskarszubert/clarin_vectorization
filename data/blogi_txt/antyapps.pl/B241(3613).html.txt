01.05.2012 Od dwóch tygodni w App Store możecie znaleźć drugą odsłonę gry Brain Lab. Od tego czasu, aplikacja sprawdzająca sprawność naszych mózgowych półkul jest numerem jeden wśród gier w takich krajach jak: Niemcy, Włochy, Francja czy Korea. Także w polskim App Store radzi sobie całkiem nieźle. Jej darmowa wersja, nie wychodzi poza TOP 10 już od kilku dni. Czy warto zainwestować kilka centów w wersję płatną?  Zanim o tym czy warto, kilka słów na temat samej gry. Brain Lab II to aplikacja, która stawiając was przed prostymi zadaniami, sprawdzi sprawność naszych mózgowych półkul. Łamigłówki zostały podzielone na dwie grupy. Jedna szczególnie angażuje lewą półkulę naszego mózgu, druga prawą. W pełnej wersji Brain Lab II, twórcy przygotowali dla nas ponad 200 zagadek. Zostały one podzielone na 8 kategorii. Po 4 dla każdej półkuli. Tym sposobem, werbalna część naszego mózgu będzie musiała się skupić podczas wybierania która z trzech przedstawionych kostek ma najwięcej oczek, jakie działanie zostało wykonane na przedstawionych liczbach, który obiekt nie pasuje do pozostałych oraz jaka powinna być kolejna liczba przedstawionego ciągu. Twórcza półkula wybierze jakiego koloru są przedstawione napisy, który element jest ustawiony odwrotnie w porównaniu do pozostałych, jaki przedmiot właśnie przeleciał po ekranie oraz ile takich samych przedmiotów znajduje się na wyświetlaczu.  Gra działa w dwóch trybach. Wybierając opcję Practice, możecie przećwiczyć wybrane zadania, z którymi macie problem. Natomiast jeżeli chcecie zmierzyć swoje IQ, wystarczy przycisnąć po prostu Play. Wtedy gra wybierze dla was cztery losowe zadania – po dwa dla każdej półkuli – na których rozwiązanie będziecie mieli dokładnie po 30 sekund. Czy warto? Wracając do pytania – Czy warto zainwestować kilka centów w wersję płatną? – odpowiadam stanowcze TAK. Bezpłatna wersja Brain Lab II – jak to przystało na darmowe odsłony programów – jest bardzo okrojona i przede wszystkim pozbawiona funkcji Practice, która szczególnie przydaje się jeżeli mamy problemy z konkretnym zadaniem. Nie dajcie się także zwieść komunikatowi, który po zakupie pełnej wersji, pojawi się wam podczas pierwszej wizyty w sekcji Practice. Ostrzeżenie informuje, że aby uaktywnić ten tryb programu, należy ocenić go na 5 gwiazdek w App Store. Owszem, bez przejścia do App Store ten moduł programu nie zostanie nam udostępniony, jednak wcale nie musimy oceniać programu! Zaraz po załadowaniu karty App Store możemy po prostu wrócić do Brain Lab II, a tryb Practice będzie na nas czekał z otwartymi rękami.  Choć w recenzjach publikowanych pod aplikacją w App Store nie brakuje już wpisów w klimacie „daję 5 gwiazdek by odblokować Practice” lub „daję 1 gwiazdkę za bezczelną manipulację” w  przypadku tych drugich proponuję nieco uspokoić emocje. Właśnie kupiliśmy program, który ma badać naszą inteligencję, więc wykażmy się jej posiadaniem. W końcu zapłaciliśmy za pełny produkt, dlaczego zatem twórcy mieli by blokować przed nami jego fragmenty, które nam się należą? Brain Lab II pobierzecie z App Store. 