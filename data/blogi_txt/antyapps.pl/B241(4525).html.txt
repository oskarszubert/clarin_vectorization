31.12.2013 Uwielbiam nowoczesne technologie, jednak rozdrażnienie jakie wywołują u mnie wyjące wszędobylsko telefony i inne gadżety to coś niesamowitego. Tym bardziej, że lwia część ich użytkowników może dostosować wszystko do własnego widzimisię — w czym pomogą aplikacje takie jak Volume Ace. Prosta w użyciu, ale niezwykle przydatna i efektywna propozycja, której konfiguracja zajmie nam nie więcej niż kilka minut. A jednocześnie pozwoli zaoszczędzić nam nerwy i czas, bo kiedy poświęcimy jej chwilę, później wszystko zaprocentuje. Za każdym razem zastanawiam się, czy cały ten proces da się jeszcze bardziej usprawnić i udogodnić. Główny widok w programie to zestaw sześciu suwaków, odpowiedzialnych kolejno za profile dźwięków: dzwonka, powiadomień, mediów, alarmu, połączenia głosowego oraz systemowych dodatków. Z poziomu programu możemy nie tylko zarządzać ich głośnością, ale i melodyjkami. Jednym dotknięciem ekranu też możemy wszystko wyciszyć albo wybrać jedynie wibracje. Klik — i gotowe! Prawdziwa zabawa zaczyna się jednak przy tworzeniu profili, między którymi będziemy się przełączać. Przy wybranej konfiguracji wystarczy wybrać opcję Add profile, wpisać nazwę i gotowe. Później zaś możemy wszystkie nasze profile ustawiać do automatycznej aktywacji godzinowo (Scheduler), albo też przyporządkować je w przypadku wpięcia do telefonu słuchawek, postawienia go na biurku czy umocowaniu w samochodzie. Do każdej z tych akcji można przyporządkować stworzony wcześniej profil. Jeżeli mamy normowane godziny pracy, możemy zadbać o to, by kiedy trzeba telefon był głośny, zaś po wyjściu z biura automatycznie się wyciszy i będzie zdany jedynie na naszą łaskę. Opcje może nie są najbardziej rozbudowaną sekcją jaką spotkałem, ale znaleźć tam można kilka naprawdę interesujących rozwiązań. Do nich z pewnością zaliczyć można blokadę zmiany głośności wybranych elementów poza obrębem Volume Ace. Jednak zapamiętywanie melodyjek, powiadomienie wibracją przy automatycznym zmianie profilu za pośrednictwem schedulera czy dostosowanie barw aplikacje do własnego widzimisię to także dość istotne elementy. Wisienką na torcie jest zestaw widżetów, które pozwolą nam bez błądzenia po aplikacji, już z poziomu pulpitu ręcznie zmienić styl dźwięku. Volume Ace nie jest pierwszą aplikacją stawiającą na sprawne tworzenie i korzystanie z profili dźwięków, jednak to najbardziej zaawansowana i praktyczna, z jakiej miałem szansę korzystać. Program dostępny jest na platformie Google Play. Obecnie można go dostać w promocyjnej cenie: 3pln, na co dzień jest dwukrotnie droższy, także jeśli przemawiają do Was stojące za nim idee, warto się skusić już teraz. 