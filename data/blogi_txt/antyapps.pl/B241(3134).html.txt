06.11.2013 Ogromna większość gier mobilnych to produkcje na jedno kopyto. Główny bohater biegnie/skacze/leci/jedzie (niepotrzebne skreślić) zbierając po drodze różnego rodzaju błyskotki i omijając postawione tu i ówdzie przeszkody. Zabawa jest szybka, przyjemna i poza nielicznymi wyjątkami, mało angażująca. Ot, na tyle by zabić czas w oczekiwaniu na autobus, czy w poczekalni u lekarza. Pocket Mine to najnowsze dzieło ekipy odpowiedzialnej za cieszącą się sporą popularnością zręcznościówkę Extreme Road Trip. Moje oczekiwania względem tego tytułu nie były specjalnie wygórowane, ale mimo to nieco się rozczarowałem.  Rozgrywka w PM nie odbiega od schematu przedstawionego w pierwszym akapicie. Tym razem zamiast poruszać się z lewej do prawej, przyjdzie nam przemieszczać się z góry ekranu w dół, co w praktyce nie robi najmniejszej różnicy. Jako, że gra traktuje o kopaniu w ziemi nie mogło zabraknąć złota i innych cennych kruszców. Przemieszczamy się więc coraz głębiej i głebiej, klikamy w złoto, srebro, diamenty i inne kosztowności ukazujące się naszym oczom oraz zbieramy bonusy w postaci dynamitu i innych wybuchowych gadżetów. Każda eksplozja jest sporym wytchnieniem dla naszego górnika i jego kilofa, szczególnie, jeżeli weźmiemy pod uwagę, że narzędzie trzymane w naszych rękach ma ściśle ograniczoną wytrzymałość. Gdy dobiegnie ona końca kilof rozpada się, a nasz bohater (a wraz z nim gracz) musi pogodzić się z porażką.  Pocket Mine jest niczym obwieszona świecidełkami bożonarodzeniowa choinka. Bynajmniej nie jest to komplement, gdyż świecidełkami tymi są nieustannie pojawiające się okienka zachęcające do kupna ulepszeń, rzucenia wyzwań przyjaciołom, prośby o połączenie gry z jedynym słusznym portalem społecznościowym, reklamy i całe mnóstwo innych niechcianych i nachalnych komunikatów. Szczerze mówiąc, już dawno nie spotkałem się z grą, która z taką intensywnością bombardowała by mnie tego typu treścią.  Oprawa PM ani ziębi, ani grzeje. Grafika jest mocno przeciętna, ale na szczęście czytelna. Muzyka… cóż, tutaj jest nieco gorzej. Powtarzająca się w kółko melodyjka szybko zaczyna drażnić i nie pozostaje nic innego, jak jej wyciszenie lub wyłączenie. Pocket Mine to przeciętniak jakich wiele. Rozgrywka (o ile uodpornieni jesteśmy na pojawiające się często komunikaty z nie do końca potrzebnymi informacjami) może wciągnąć, ale nie będzie to raczej gra, którą zapamiętacie na dłużej. 