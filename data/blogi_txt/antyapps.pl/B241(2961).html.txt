24.01.2013 Zastosowanie tabletów i smartfonów  w nowoczesnej edukacji to bardzo szeroki i jednocześnie ciekawy temat. Osobiście podchodzę do tego zagadnienia z dużym entuzjazmem, a jako posiadacz sprzętów z logo nadgryzionego jabłka z naprawdę dużą przyjemnością sprawdzam wszystkie edukacyjne inicjatywy, które uda mi się wyłapać w AppStore. Ostatnio w moje ręce wpadła niezwykle efektowna aplikacja stworzona przez niewielkie studio Green-Eye Visualization. Powers of Minus Ten – Bone zaprasza nas w fascynującą podróż w głąb ludzkiego ciała. Korzystając z aplikacji poznamy budowę kości, zaglądniemy do wnętrza komórek ją budujących, a nawet dużo, dużo głębiej. Dzięki niezwykle widowiskowym animacjom, program umożliwi nam obserwację „na żywo” procesów zachodzących w ludzkim organizmie, a wszystko to w towarzystwie udanej oprawy dźwiękowej i krótkich, tekstowych opisów.  Przed uruchomieniem PoMT – Bone warto wyjaśnić jedną kwestię – grupą docelową programu, która ma szansę skorzystać z niego w celach stricte naukowych są uczniowie podstawówki i niższych klas gimnazjum. Informacje zawarte w aplikacji obejmują podstawową wiedzę z zakresu biologii, więc osoby poszukujące szczegółowych danych, dokładnych modeli 3d lub drobiazgowych animacji będą musiały poszukać ich w innym miejscu. Bone, jak sama nazwa wskazuje pozwala zapoznać się z budową kości, a jako model posłuży użytkownikowi ludzka dłoń.  Dłoń prezentowana na ekranie tabletu przedstawiona została w skali 1:1. Obraz możemy przybliżać za pomocą gestów lub widocznego po lewej stronie ekranu paska z zaznaczoną krotnością powiększenia. Niestety aplikacja nie umożliwia dowolnego ustawienia cyfrowego zoom’u – sam efekt przybliżania i oddalania symuluje co prawda płynny ruch, ale obraz możemy zatrzymać tylko w kilku, określonych z góry przez twórców, punktach. Dostępne powiększenia obejmują zakres od x1 (cała dłoń), poprzez x10 (pojedyncza kość), x1,000 (tkanka), x10,000 (wnętrze pojedynczej komórki), x100,000,000 (wnętrze jądra komórkowego), aż po kosmiczne x220,735,025 (pojedyncze atomy).  Bardzo dobre wrażenie robi oprawa programu i animacje. Szczególnie polecam ujęcia z wnętrza komórki i z wnętrza samego jądra komórkowego – animacje nie są przesadnie szczegółowe, ale przejrzystości i czytelności nie można im odmówić. Obraz na wyświetlaczu iPad’a możemy dowolnie przesuwać maziając palcem po ekranie lub przechylając tablet na boki. Wszystkie komórki, organella i inne struktury możemy wskazać palcem otrzymując w rezultacie krótkie informacje o danym elemencie. Możliwe jest również śledzenie poruszających się obiektów np. polimerazy RNA przepisującej informacje z DNA na RNA.  Powers of Minus Ten – Bone to ciekawa i bardzo dobrze wykonana aplikacja. Program dostępny jest w AppStore w wersji uniwersalnej, przy czym polecam korzystać z niego na iPadzie, gdyż dopiero wtedy w 100% wykorzystamy jego potencjał. Obecnie PoMT – Bone dostępny jest za darmo – warto pobrać go już teraz, gdyż promocja może skończyć się w każdej chwili. 