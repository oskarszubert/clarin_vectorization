11.03.2013 Nie jestem wielkim fanem horrorów. Większość z nich jest dla mnie po prostu tandetna, a nie straszna — a kiedy już uda się mnie przestraszyć to okazuje się, że nie jestem również wielkim fanem bania się. Polska indie produkcja Pauliny Pabis jest specyficzną produkcją, w której sam strachu najadłem się niewiele, ale mimo tego klimatu odmówić jej nie mogę! W grze wcielamy się w postać złodzieja rabującego ogromnych rozmiarów budynek. Pełne kosztowności worki porozrzucane są po wszystkich kątach — naszym zadaniem jest znalezienie odpowiedniej dla danego poziomu trudności ich ilości, nie dając się przy tym schwytać przemierzającemu korytarze rezydencji duchowi. A nie miejcie złudzeń — to nie jest kolejny marny budynek, który zbudowany jest w całości na jednym schemacie. Każde piętro ma zupełnie inny rozkład, pokoje potrafią być niespodziewanie ogromne, a nawet posiadać schody do kolejnych poziomów. Łatwo się zgubić w takim gąszczu podobnych do siebie korytarzy — prawdziwy labirynt!  Poza ciągłym rabowaniem napotkanych na naszej drodze błyszczących worków, zbieramy również klucze by zyskać dostęp do zamkniętych standardowo pomieszczeń. Na ścianach zaś natknąć się można na rysunki z tajemniczym okiem, które pozwalają nam na kilka sekund spojrzeć na świat oczami ścigającego nas ducha. Kiedy już zgromadzimy dostateczną ilość worków, udajemy się do wyjścia, dotarcie do którego jednoznaczne jest z ukończeniem gry. Eyes the horror game to niewielka, „domowa”, produkcja, jednak budowania napięcia i klimatu mogłyby jej pozazdrościć również propozycje od korporacji, które na swoje dzieła wydają setki milionów dolarów. Wszechobecna ciemność i tajemniczość podsycane są zestawem wyśmienitych efektów dźwiękowych, które w środku nocy na słuchawkach muszą brzmieć naprawdę groźnie.  Jako że gra pod względem mechaniki jest przedstawiana z perspektywy pierwszej osoby, warto również wspomnieć nieco o sterowaniu. To jest, rzekłbym, standardowe — wirtualna gałka analogowa w lewej części ekranu, naprzeciwko zaś zaimplementowane zostało podobne rozwiązanie odpowiedzialne za obracanie kamery. Z tą tylko różnicą, że nie zostało nijak oznaczone. Jeżeli zaś chodzi o podnoszenie worków czy interakcje ze środowiskiem, wszystko to oparte jest na panelu dotykowym: wystarczy wskazać odpowiedni przedmiot i gotowe.  Przyznaję bez bicia, że nigdy nie byłem wielkim miłośnikiem produkcji z nurtu indie. Jednak jako gracz z wieloletnim stażem potrafię docenić przyzwoicie skrojony tytuł — a Eyes z pewnością do takich należy. Samo „przejście” gry to jeszcze nic — tutaj liczy się powracanie do niej i odkrywanie kolejnych ścieżek w tym tajemniczym labiryncie, nie dając się przy okazji schwytać krążącemu dookoła potworowi. Dla miłośników klimatów grozy pozycja obowiązkowa — tym bardziej, że dostępna zupełnie za darmo na platformie Google Play. 