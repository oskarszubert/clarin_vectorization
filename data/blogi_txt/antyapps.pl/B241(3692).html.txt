15.11.2013 Przyznam szczerze, że zakupy w centrach handlowych nie należą do moich ulubionych zajęć, a już tym bardziej nie wpadłbym na to, żeby jechać na shopping do innego miasta. Ponieważ mój wybór pada najczęściej na sklepy internetowe, tym trudniej było mi się zabrać za aplikację dla fanów kupowania, którym wyjścia na zakupy nie zastąpi nawet największy serwis umożliwiający kupowanie w sieci. Twórcy ShopTrotter nie myśleli jednak o mnie podczas projektowania swojego serwisu (bynajmniej nie świadczy o tym jedynie chiuaua w logo) i dlatego efekt końcowy ich pracy okazał się być strzałem w dziesiątkę, jeśli chodzi o planowanie zakupowej turystyki. Drogie Panie (wybaczcie stereotyp, ale zakupy są zdecydowanie waszą domeną), jeśli wybieracie się na shopping do innego miasta, tej aplikacji nie może zabraknąć w waszych smartfonach. Aplikacja nie wymaga zakładania konta, jednak w celu zapisania historii naszych zakupów i ulubionych sklepów możemy tego dokonać. Do wyboru jest nowy profil lub logowanie za pomocą Facebooka. Jeśli zdecydujemy się założyć konto, historię ostatnich trzech tras zakupów i ostatnich pięciu polubień będziemy mogli zobaczyć klikając w ikonę znajdującą się w prawym górnym rogu, obok nazwy miasta, jakie wybierzemy wcześniej. Aplikacja wymaga od nas instalacji usługi Google Maps. Dzięki temu, wybierając określone sklepy z listy (a trzeba przyznać, że w kwestii ilości sklepów w poszczególnych miastach świata, twórcy apki naprawdę się postarali), będziemy mogli stworzyć plan pozwalający nam po kolei odwiedzić każdą z wybranych lokalizacji, które zaplanowaliśmy. Shoptrotter wyznaczy również plan i ponumeruje sklepy w taki sposób, aby nie nadrabiać zbędnych kilometrów chodząc od jednego miejsca do drugiego. Tu jednak nie potrafię stwierdzić, na ile narzędzie sprawdza się w praktyce, ponieważ aby dokładnie zaplanować „plan wyprawy”, myślę, że trzeba podać lokalizację, w której się znajdujemy, a niestety w moim mieście nie było to możliwe. Plan, jaki aplikacja wygenerowała mi dla Warszawy (kiedy sam znajdowałem się 140 kilometrów od miejsc docelowych), nie był raczej mistrzostwem logistyki. Tu jednak zdam się na wasze opinie. Jeśli mieliście przyjemność sprawdzić Shoptrotter w terenie, zachęcam do komentarzy.  Aplikacja bardzo przypadła mi do gustu pod względem grafiki. Mimo różnej kolorystyki pojawiającej się w poszczególnych jej częściach, wszystko i tak wygląda spójnie i nowocześnie. Poza planowaniem tras do wybranych sklepów, nie zabrakło także funkcji filtrowania tego, co chcemy znaleźć. I tak, dostępna jest możliwość określenia półek cenowych, z jakimi będziemy mieli do czynienia w odwiedzanych miejscach, a także produktów, jakie znajdziemy. Możemy także wpisać konkretne firmy, jakie nas interesują. Każdy ze sklepów ma swój oddzielny profil, gdzie uwzględniono godziny otwarcia, adres strony internetowej lub numer telefonu. Zadbano także o szczegółowe informacje związane z samymi miastami (tych również znajdziemy tu naprawdę dużo), do których możemy wybrać się na zakupy. Poza dość obszernym tekstem obejmującym sztukę, architekturę czy modę w danej metropolii, uwzględniono także informacje o podatkach, klimacie, dniach świątecznych, terminach wyprzedaży czy nawet gniazdkach elektrycznych, jakie znajdziemy na miejscu.  Shoptrotter to kompleksowo przygotowane narzędzie dla tych, którzy lubią zakupowe wyjazdy. Aplikacja nie dość, że ładnie wygląda, to jest również bogatym kompendium wiedzy o miastach i sklepach, jakie tam znajdziemy. Nawet jeśli nie jesteście fanami kupowania, apka z pewnością może okazać się przydatna podczas zagranicznych podróży. Można ją pobrać w Google Play oraz App Store. Warto również dodać, że apka stworzona jest w całości po polsku. 