12.06.2013 O projekcie Duolingo pisaliśmy już jakiś czas temu na Antywebie. Twórca ReCAPTCHA, Luis Von Ahn, wymyślił nowy startup, którego zadaniem ma być tworzenie wartościowych tłumaczeń internetowego contentu połączone z nauką języków. Serwis działa już jakiś czas dostępny w przeglądarkach. Pod koniec ubiegłego roku pojawiła się również wersja na systemy iOS. Użytkownicy Androida musieli poczekać na swoje pięć minut przeszło pół roku, jednak z końcem maja w końcu doczekaliśmy się Duolingo dla Zielonego Robocika. Na wstępie dodam, że czytając o projekcie parę miesięcy temu spodziewałem się zupełnie innej aplikacji. Tłumaczenie zawartości stron internetowych sugerowało (przynajmniej według mojej pokrętnej logiki), że naszym zadaniem będzie bardziej poprawianie treści na rodzimy język i nauka poprzez czytanie tekstów obcojęzycznych. To były oczywiście jedynie moje domysły, dlatego tym większe było moje zdziwienie, że aplikacja okazuje się być raczej nowatorskim programem do nauki języków, urozmaiconym o mechanizm wymiany tłumaczeń jedynie w wersji dla przeglądarek internetowych. Nie uważam jednak, że jest to wada, ponieważ nauka z Duolingo wygląda naprawdę ciekawie i faktycznie może sprawdzić się wśród osób, które mają na tyle samozaparcia, aby uczyć się języków samemu. Warto również dodać, że to dopiero początki Duolingo, dlatego być może na kolejnych etapach jego rozwoju serwis okaże się zmieniać, ewoluować i bardziej przypominać produkt, który wyobrażałem sobie po pierwszym obejrzeniu jego zapowiedzi.  Skupmy się jednak na samej aplikacji, która na systemy Android pojawiła się niespełna dwa tygodnie temu. Aby rozpocząć pracę z Duolingo należy założyć konto lub zalogować się z poziomu Facebooka lub Gmaila. Kolejnym krokiem będzie określenie języka, którym potrafimy już władać oraz tego, którego dopiero planujemy się nauczyć. Dostępne warianty to: angielski, hiszpański, niemiecki, francuski i portugalski. Jak nietrudno się domyślić, wśród dostępnych opcji zabrakło polskiego, dlatego, żeby aplikacja przynosiła efekty w nauce któregokolwiek z dostępnych języków, musimy znać przynajmniej jeden inny. Jest to potrzebne, żeby zrozumieć choćby polecenia czy analogiczne przykłady, na których będziemy uczyć się nowych słówek czy zwrotów. W Duolingo uczymy się poprzez wykonywanie kolejnych zadań polegających na dobieraniu odpowiednich słów, zapisywaniu tłumaczeń ze słuchu lub wstawianiu w zdania odpowiednich wyrazów. Wszystko utrzymane jest w stylu „gry”, gdzie do dyspozycji mamy określoną liczbę pomyłek, a po wykorzystaniu limitu „żyć” musimy zacząć określoną „misję” od nowa. Za kolejno przechodzone poziomy otrzymujemy punkty i achievementy, czego efektem ma być motywacja do dalszej nauki. Jeśli uznacie, że pierwsze etapy poznawania danego języka są zbyt proste, wystarczy zweryfikować swoją wiedzę za pomocą prostego testu na wyższym poziomie. Dzięki temu osoby bardziej zaawansowane w obcej mowie również będą mogły sprawdzić, czego jeszcze mogą się nauczyć. Poza główną ścieżką naszej „językowej kariery” nie zapomniano również o trybie praktyki, gdzie bezstresowo i bez zobowiązań możemy przećwiczyć wiedzę, którą zdobyliśmy do tej pory.  Duolingo, jako naprawdę świetnie przygotowana aplikacja do nauki języków dostępna zupełnie za darmo, zasługuje na uwagę wszystkich użytkowników Androida, którzy chcieliby samemu nauczyć się nowego języka obcego. Myślę, że w Google Play nie ma drugiej podobnej apki, która bezpłatnie dostarczałaby tylu godzin językowych lekcji. Wydaje mi się, że to nie koniec i twórcy aplikacji dopiero się rozkręcają, dlatego warto zainstalować ją w swoim telefonie lub tablecie i czekać na jeszcze więcej możliwości. Duolingo z pewnością nie zastąpi prawdziwych kursów językowych, jednak na pewno będzie to świetny pierwszy krok do dalszego rozwoju. Przyda się również wtedy, kiedy nie będziecie mogli zdecydować się na to, jakiego języka chcielibyście się nauczyć. Naprawdę polecam i czekam na wasze opinie o Duoligno. 