27.08.2013 Aplikacje kulinarne to jedna z popularniejszych kategorii programów na urządzenia mobilne. Nie dziwi mnie to, są po prostu praktyczne. Zamiast książek, gromadzenia wyrywków i własnych zapisków, wystarczy smartfon albo tablet wraz z odpowiednią aplikacją. Sam dzięki nim odkryłem uroki gotowania. Ale przepisy to nie wszystko, ważne są też dobrze dobrane proporcje. Jeżeli nie macie jeszcze takiej wprawy by odmierzać je na oko, warto pobrać CalCook. CalCook będzie pomocą dla tych wszystkich którzy akurat nie mają pod ręką miarki, a same wartości wyrażone w gramach czy też mililitrach niewiele im mówią. Wybierając jeden z kilkudziesięciu najpopularniejszych składników przechodzimy do menu kalkulatora. Po wpisaniu potrzebnej wartości oraz ustaleniu jednostki (zależna od produktu) CalCook przeliczy nam ją na ilość łyżeczek, łyżek stołowych oraz szklanek z dokładnością do 1/4.  Przykładowo 89g jogurtu greckiego to cztery i 1/4 łyżki stołowej, 13,5 łyżeczek, albo połowa szklanki. Oczywiście przy tych pomiarach należy pamiętać że wielkość łyżek jest różna, nie zawsze zgodna ze standardowymi wytycznymi. W przypadku gdy brakuje nam jakiegoś składniku sami możemy go dodać do listy, wyznaczając odpowiedni przelicznik. Mam też nadzieję, że z kolejnymi aktualizacjami autorzy poszerzą już dostępną listę. Drobnym dodatkiem jest jeden przepis dostępny z poziomu programu (bardzo dobra muffina). Ma on nas zachęcić do odwiedzenia bloga kulinarnego przy współpracy z którym powstała aplikacja. Przepis jest chyba stały i z czasem nie ulega zmianie. Szkoda, rozumiem że to ma być tylko zachęta, ale codziennie nowa propozycja byłaby lepszym i ciekawszym rozwiązaniem.  Interfejs jest bardzo przejrzysty i przyjemny dla oka. Nie ma tu zbędnych opcji, ukrytych menu czy też obsługi gestami. Jest to jedna z tych nielicznych aplikacji, gdzie zdjęcia ustawione jako tło nie gryzie się z prezentowaną treścią. Szkoda tylko że zabrakło wsparcia dla wysokich rozdzielczości, przez co kafelek wygląda bardzo przeciętnie. Swoją drogą mógłby pełnić rolę edukacyjną i wyświetlać losowe wartości. Wprawdzie możliwości oferowane przez CalCook nie są niczym nowym i prawie każda aplikacja z przepisami posiada podobnym przelicznik, to jednak samodzielna aplikacja ma swoje zalety. Przede wszystkim jest niewielka i szybka. Do tego dostępna za darmo i na chwilę obecną pozbawiona reklam. Pobrać ją mogą zarówno posiadacze Windows Phone 7 jak i 8. CalCook dostępny jest w języku polskim. 