26.09.2013 Okazuje się, że smartfony i tablety mogą być również skutecznym narzędziem podczas treningów w domowym zaciszu. Akurat zbliża się zima, więc długie wieczory będzie można spędzić nie tylko z książką ale również z hantlem. You Are Your Own Gym ma nam w tym pomóc, oferując rozbudowaną bazę ćwiczeń z instruktażowymi filmami wideo. Aplikacja powstała w oparciu o książkę Marka Laurena o tym samym tytule, zajmującego się opracowywaniem programów treningowych bez profesjonalnego sprzętu (obciążenie ma stanowić nasze ciało). Jeżeli ktokolwiek z Was miał w tym tytułem już wcześniej styczność, zawartość programu pewnie go nie zaskoczy. Znajdziemy tutaj bowiem bazę ponad 200 różnych ćwiczeń na poszczególne partie mięśni, co ma nam pomóc w dbaniu o dobrą sylwetkę i muskulaturę.   Pierwsze co rzuca się w oczy po uruchomieniu programu to koszmarny interfejs. Duże przyciski i napisy są widoczne na wyświetlaczu z jakiś dwóch metrów, ale wcale nie czyni to ich bardziej przystępnymi. Interfejs przywodzi trochę na myśl pierwsze programy dla Androida 1.6 czy 2.x. Na szczęście jest on dość spójny, więc po dłuższym użytkowaniu powinniśmy się do niego przyzwyczaić.   Aplikacja pozwala nam na skonstruowanie własnego programu ćwiczeń lub skorzystanie z jednego z uprzednio skonfigurowanych. Oddano nam tutaj do dyspozycji 10-tygodniowy program proponowany przez Laurena w kilku wersjach różniących się poziomem zaawansowania. Możemy również wybrać któryś z szybkich treningów, które są ustalane w oparciu o czas oraz nasze umiejętności. Aplikacja daje również dostęp do nagrań dostępnych w sprzedaży na płytach DVD, musimy jednak już za nie dodatkowo zapłacić. Najciekawiej prezentuje się moduł tworzenia własnego treningu. Został on przygotowany bardzo profesjonalnie. Wybieramy tutaj typ (interwałowy, super serie itp.), a następnie określamy liczbę powtórzeń i długość każdego ćwiczenia. Potem już tylko pozostaje nam wybrać odpowiednie aktywności, które segregujemy wg kategorii lub mięśni. Szkoda tylko, że to wszystko nieustannie jest tak odpychająco brzydkie…  Aplikacja może nam również towarzyszyć w trakcie treningu. Niestety nie wyświetla ona animacji ze zdjęć przypisanych do każdego ćwiczenia – aby na żywo widzieć w jaki sposób je wykonywać musimy pobrać darmowy pakiet wideo, który waży dość sporo. Wówczas trening stanie się łatwiejszy i przyjemniejszy. Możemy właściwie ćwiczyć z programem, który będzie liczył nasze powtórzenia, a potem sygnałem dźwiękowym przerywał serie i wyznaczał długość odpoczynku. To z pewnością bardzo efektywny sposób. You Are Your Own Gym to bardzo praktyczna aplikacja o dużych możliwościach. Widać, że zaprojektowała ją osoba, która zna się na rzeczy i jest profesjonalistą w swoim fachu. Niestety jednocześnie całkowicie pokpiono sprawę interfejsu i usability. Skutecznie psuje to dobre wrażenie, które wywierają wbudowane funkcje i ogromna baza ćwiczeń. Aplikacja dostępna też w AppStore. 