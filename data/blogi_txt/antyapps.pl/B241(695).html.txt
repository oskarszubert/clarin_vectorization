02.12.2013 Podczas weekendowej promocji i mi udało się się obłowić w kilka znakomitych aplikacji i gier za grosze lub całkowicie za darmo. Jedną z nich jest Circles — gra, o której bardzo dużo dobrego słyszałem już wcześniej, jednak cena skutecznie mnie zniechęcała, szczególnie że na dłuższą metę nie odnajduje się w takich rozgrywkach. No, a przynajmniej tak mi się wydawało, bo kilka minut z grą zamieniło się w kilka godzin i po raz kolejny muszę przyznać, że proste pomysły, dobrze zrealizowane, mogą okazać się najlepsze! Rozgrywka bowiem ogranicza się do bycia nie mniej, nie więcej, a prostą zabawą w memory. Z tą tylko różnicą, że tutaj nie odkrywamy kart, ani nie szukamy par, a musimy powtarzać wybrane sekwencje kliknięć w odpowiednie kółka rozsiane po całym ekranie. Tym co czaruje w grze jest jej prostota — oglądamy zestaw uderzeń w różnokolorowe okręgi, a za chwile musimy powtórzyć je w tej samej kolejności — tempo zależeć będzie tylko od nas. Tylko tyle i aż tyle — bo mimo pozornej prostoty, gra nie pozwala się od siebie oderwać. Dlaczego? Bo stawia przed nami wyzwanie! O ile pierwsze sekcje są banalnie proste — składają się jedynie z dwóch kolorów i nie należą do specjalnie długich, o tyle im dalej w las, tym coraz bardziej potrafi nam ona napsuć krwi. W sumie wzory do powtórzenia będą coraz dłuższe, a paleta barw które będziemy musieli opanować rozrośnie się aż do sześciu — niewiele? Zatem sprawdźcie się sami, gwarantuje, że nie będzie to tak banalne, jak może się wydawać.  W grze dostępne są cztery tryby zabawy: praktyka, sekcje z wyzwaniami, tutejszy tryb survival z czterema poziomami trudności oraz sieciowy, asynchroniczny, multiplayer, w którym za pośrednictwem Centrum Gier zmagać się możemy z całym światem. Nie muszę chyba dodawać, że ten ostatni dostarcza jeszcze większego zestawu wrażeń? Szczególnie, że po naszym udanym ruchu możemy przeciwnikowi uprzykrzyć życie korzystając z arsenału broni, które przyspieszą dźwięki lub zawirują okręgami. By wyposażyć się w takowe będziemy musieli zdobywane podczas zabawy punkty spożytkować na odpowiednie tokeny w sklepiku dostępnym w grze. Dla mniej cierpliwych znajdzie się również zestaw mikropłatności :). Prostota tej gry urzeka, a to z jaką intensywnością potrafi do siebie przyciągnąć jest dla mnie prawdziwym fenomenem. Jeżeli szukacie nieskomplikowanej, ponadczasowej rozgrywki — to właśnie ona! Grę można na co dzień nabyć za 4,99$, jednak obecnie jest ona jeszcze dostępna przez chwilę w promocji, w której kosztuje okrągłe zero złotych :-). 