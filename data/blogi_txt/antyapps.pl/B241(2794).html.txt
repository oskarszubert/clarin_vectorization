24.11.2011 Lubicie podróżować? Może akurat macie plan wybrać się do Francji zobaczyć piękny Paryż, a może odpocząć nad Lazurowym Wybrzeżem? Jeśli zupełnym przypadkiem, na któreś z tych pytań odpowiedzieliście tak, to szybko klikajcie do rozwinięcia i pobierajcie Above France. To jakby wielki album zdjęciowy pokazujący najciekawsze i często rzadko odwiedzane miejsca tego interesującego kraju.  Wiem, że Francja to może nie być ulubione miejsce wypadów wakacyjnych Polaków, ale ta aplikacja pokazuje jasno, że jest tam mnóstwo miejsc wartych zobaczenia. Powstała ona we współpracy z National Geographic, a zdjęcia wykonywał Frank Mulliez i są naprawdę przepiękne. W trybie pokazu slajdów możemy oglądać wspaniałe fotografie zamków, klasztorów, miast, ale również interesujących tworów natury (góry, wodospady, rzeki) widziane z dużego oddalenia. To faktycznie, jak spoglądanie na Francję z lotu ptaka. Do każdego obrazka mamy konkretne i skondensowane informacje, które pozwolą nam się bliżej z miejscem zapoznać. Możemy również sprawdzić położenie danego miejsca na mapie (wykorzystuje mapy Google) i dodać je do naszej „wędrówki”.  Największą atrakcję zostawiłem sobie jednak na koniec – z wnętrza aplikacji możemy podzielić się zdjęciami ze światem od twittera, facebooka, po mail oraz ustawienie jej jako tapety. Wierzcie mi, że sporo z nich prezentuje się wręcz obłędnie, a mając pod ręką ponad 2000 fotografii będziecie mieli z czego wybierać. Czy warto? Dzisiaj aplikacja jest darmowa, więc jeśli planujecie wypad do Francji na najbliższy weekend, nadchodzące wakacje czy nawet w dłuższej przyszłości to warto skorzystać z okazji i pobrać Above France. To trochę jak podróże palcem po wirtualnej mapie, ale pomogą Wam się zdecydować, co chcecie zobaczyć dzięki wspaniałym fotografiom. Bardzo żałuję, że nie ma takiej aplikacji dla innych krajów europejskich, bo z pewnością bym skorzystał. Za to jest Burma, Japonia oraz Korea Północna. Link do aplikacji. 