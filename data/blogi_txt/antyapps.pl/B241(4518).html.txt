10.09.2012 Czytelnicy Antyapps.pl zapewne kojarzą aplikację Showyou, która na podstawie naszych kont w serwisach społecznościowych, jak również w oparciu o zewnętrzne kanały filtruje i wyświetla interesujące wideo. Dzięki niej możemy przeglądać i dzielić się filmikami z różnych dziedzin, od muzyki po newsy. Ten wideo- czytnik stał się bardzo popularny, co oczywiście zainspirowało również konkurencję. Jednak, jak do tej pory, nie natknąłem się na godnego rywala dla tej aplikacji. To jednak się zmieniło. A to za sprawą aplikacji Vodio, na którą natknąłem się niedawno, i która od razu przypadła mi do gustu. Co ma Vodio, czego nie ma Showyou? Trudno odpowiedzieć na to pytanie, bo zasadniczo Vodio prezentuje ten sam model działania, co jej konkurent. Aplikacja ta również „zasysa” filmiki z naszych kont w social media i zewnętrznych źródeł oraz pozwala nam na ich segregowanie i przeglądanie. Jednak, to, co spodobało mi się w Vodio to nie tyle koncept, któremu zabrakło oryginalności, ale jego realizacja.  Twórcy Vodio nie zawiedli i przedstawili bardzo dobrze rozplanowany i płynnie działający produkt, czego nie można powiedzieć o Showyou. Ale po kolei. Vodio pozwala nam na podpięcie do Facebooka, Twittera oraz YouTube’a, skąd generuje dla nas content. Oprócz tego możemy śledzić wybrane kanały tematyczne, które są nam zasugerowane na samym początku uruchamiania aplikacji. Jest ich całkiem sporo i każdy jest w stanie znaleźć dla siebie interesujące treści.  Sama nawigacja aplikacji jest niezwykle intuicyjna, a sposób wyświetlania treści czytelny i płynny. U samej góry mamy wyświetloną kategorię, w ramach której przeglądamy wpisy w wideo. Po wejściu w dany wpis generuje nam się jego strona z wewnętrznym playerem, treścią tweeta czy wpisu na FB, oraz dolną belką funkcji, za pomocą której możemy podzielić się wybranym wideo, zapisać do przejrzenia na później, ocenić lub skonfigurować AirPlay. Samo wideo wyświetla nam się w zminiaturyzowanej formie, jeżeli trzymamy telefon pionowo. Po wybraniu pozycji poziomej wideo się powiększa. Pojawiają się również wspomniane przeze mnie funkcje. Zarówno w tej i jak wcześniejszej pozycji możemy przeskakiwać między filmami z danej kategorii bez potrzeby wychodzenia do niej, co niezwykle ułatwia oglądanie.  Wracając jeszcze do podstawowego widoku aplikacji. Na samym dole możemy wyświetlić listę kanałów i kont z których pobieramy filmy, możemy również łatwo dodawać kolejne kanały. Niestety nie znalazłem nigdzie opcji, dzięki której można by dodawać tylko konkretne źródło, a nie całą kategorię. Poza tym mamy oczywiście centrum wiadomości i ustawienia, w których możemy chociażby założyć konto w Vodio, aby móc synchronizować treści między urządzeniami. Co więcej mogę powiedzieć o tej aplikacji? Cóż, pod względem UI czy szybkości działania nie można jej nic zarzucić. Ma również bardzo ciekawie skonstruowanego playera. Pozwala na kategoryzowanie filmów, przez co wideo z różnych źródeł nie zlewają się w jednym streamie. Liczba kanałów jest całkiem bogata, a aplikacja doskonale radzi sobie z ich wyświetlaniem i aktualizowaniem. Dla porównania włączyłem Showyou, które od 5 minut stara mi się odświeżyć stream. W tym momencie jedyną przewagą Showyou, moim zdaniem, jest to, że wydaje się, iż korzysta z większej ilości źródeł. Brakuje mi również możliwości obserwowania wybranych profili. Jednak samo działanie aplikacji, jak i jego nawigacja odbiegają od wygody oferowanej przez Vodio. Strzeż się Showyou, masz silnego konkurenta. Polecam. Ocena: 5 