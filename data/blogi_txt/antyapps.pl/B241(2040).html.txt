24.07.2013 Krwiodawstwo w Polsce ma się dobrze. Wielu młodych i nie tylko ludzi z chęcią bierze udział w kolejnych akcjach, których nie brakuje. Organizuje się je na uczelniach wyższych, festiwalach a nawet przy okazji większych imprez kulturalnych. Okazji na oddanie krwi nie brakuje. Wszyscy którzy należą lub chcą należeć do grupy krwiodawców powinni zainteresować się aplikacją Krwiodawcy, która jest jedynym rozwiązaniem tego typu. Aplikacja jest właściwie podręcznym pakietem funkcji, które każdemu oddającemu krew się przydadzą. Możemy tutaj prowadzić dziennik naszego krwiodawstwa, zapisując każdorazowe terminy. Co ciekawe, możemy tutaj również wskazać poziom ciśnienia oraz hemoglobiny, co pozwoli nam na bieżąco monitorować zmiany zachodzące w naszym organizmie. Aplikacja wszystko skrzętnie sumuje i na tej podstawie przedstawia nasze wyniki, wskazując jednocześnie najbliższą możliwą datę kolejnego oddania osocza.   Znajdziemy tutaj również funkcją lokalizującą pobliskie stacje krwiodawstwa. Do tego celu wykorzystywany jest silnik Google Maps. Z poziomu programu sprawdzimy godziny otwarcia w poszczególne dni tygodnia, a nawet wykonamy telefon by się dowiedzieć szczegółów lub umówić na termin oddania krwi. Szkoda, że miejsc tych musimy szukać ręcznie na listach, bo program nie dysponuje algorytmem wykorzystującym naszą obecną lokalizację do wskazania odpowiednich, najbliższych miejsc. Wszyscy, którzy dopiero przymierzają się do swojej pierwszej donacji mogą za pośrednictwem aplikacji uzyskać wiele informacji na ten temat. Wszystko to, włącznie z samymi procedurami, opisano na oddzielnych ekranach, do których dostęp możemy uzyskać z poziomu menu.   Rozwiązaniem, które wydaje mi się najbardziej interesującą funkcją aplikacji, jest baza schronisk, noclegów i sklepów, które przewidują specjalne zniżki dla krwiodawców. Nie zabrakło tutaj też informacji o zniżkach komunikacyjnych. Program w bardzo przystępny sposób objaśnia na jaki rabat możemy liczyć oraz które dokumenty będą nam do tego potrzebne. W każdej chwili możemy też przejść do strony internetowej będącej źródłem tych informacji, by zweryfikować całość. Szkoda, że tutaj również nie znajdziemy funkcji wykorzystującej naszą obecną lokalizację do wskazania najbliższych miejsc.   Aplikację napisano, bazując na interfejsie Holo, co widać już na pierwszy rzut oka. Dominuje tutaj charakterystyczny kolor bordowy, który dobrze komponuje się z szarym menu oraz poszczególnymi ekranami. Całość działa sprawnie i szybko. W trakcie działania nie są pobierane żadne dodatkowe dane – do wszystkiego, poza mapami i godzinami otwarcia stacji krwiodawstwa, spokojnie możemy uzyskać dostęp bez połączenia z siecią. Krwiodawcy to bardzo dobra, choć nie idealna aplikacja. Wrażenie robi lista wbudowanych funkcji, które na pewno ułatwią życie wszystkim zainteresowanym krwiodawstwem. Szkoda, że zabrakło funkcji wykorzystujących odbiornik GPS w naszym smartfonie i na tej podstawie wskazujących najbliższe miejsca. Liczę, że z czasem to udogodnienie się pojawi. Niemniej nawet bez tego z czystym sumieniem mogę polecić opisywany produkt. Być może pod wpływem zawartych tutaj informacji sam się przekonam do oddania krwi? 