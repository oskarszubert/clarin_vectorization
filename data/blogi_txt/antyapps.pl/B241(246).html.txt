01.04.2013 Zestaw kilku aplikacji na iOS, obok których zdecydowanie nie powinniście przejść obojętnie. Pośród nich znalazło się też, oczywiście, trochę miejsca dla gier, także jeśli nie czytacie nas na bieżąco, to sprawdźcie, czy nic Was nie ominęło! AntyWeb Jak wiadomo własnych aplikacji nie oceniamy, ale mobilne wersje AntyWebu znalazły się tutaj z czysto subiektywnych pobudek. Sam używam wersji na iPada, która okazuje się być o wiele wygodniejszą niż niekoniecznie wyglądające jakbym tego oczekiwał kanały RSS. Do tego sprawnie mogę podejrzeć komentarze czy coś wyszukać. Jeśli czytacie tenże blog, a przy okazji korzystacie także z mobilnych sprzętów od Apple, zdecydowanie warto się w którąś z nich zaopatrzyć! Przejdź do recenzji. Book of Kells Ciekawostka, ale jaka! Pięknie skrojona, dostojna, a przy tym utrzymana w duchu popularnonaukowym, by trafiła do możliwie jak najszerszego grona odbiorców. Jej cena może niespecjalnie zachęca do impulsywnego zakupu, jednak tak jak napisałem w recenzji — warto mieć ją na oku i przy najbliższej możliwej przecenie nabyć! Przejdź do recenzji. Heal Them All Charytatywna gra tower-defence od Techlandu, z której wszystkie wpływy przekazywane będą na rzecz fundacji „Na ratunek dzieciom z chorobą nowotworową”. I jeśli myślicie, że to produkt który ma być po prostu szybkim skokiem na kasę, to mówię od razu, że nic bardziej mylnego! Warto grać i pomagać! :-) Przejdź do recenzji. Moves  Jeden z programów, którego celu istnienia nigdy nie pojmę, ale to nie szkodzi, bo i tak wzbudza on spore zainteresowanie wśród użytkowników sprzętów z iOS na pokładzie. To nic innego, jak wirtualna wersja krokomierza. Czy komuś taki gadżet faktycznie jest potrzebny? Wątpię, ale gdybyście mieli ochotę sprawdzić jaki dystans przebyliście danego dnia, to wiedzcie, że na to także jest apka. Przejdź do recenzji. Newsweek Historia  Rynek elektronicznej prasy w Polsce ma się coraz lepiej. Właściwie nie ma miesiąca, byśmy nie pisali o kolejnym fajnie skrojonym magazynie. Tym razem na iPadzie możemy cieszyć się Focus Historia. Publikacja wygrywa z tradycyjną, papierową wersją nie tylko tym, że „zawsze mamy ją ze sobą”, ale także zestawem dodatków multimedialnych… Przejdź do recenzji. Norton Mobile Security  Warto chronić swoje mobilne urządzenia nie tylko przed lepkimi dłońmi złodziejaszków, ale także wszelkim syfem w postaci kodu, z którym romans może się dla nich źle skończyć. Norton Mobile Security to jedna z propozycji będąca zestawem naprawdę przydatnych narzędzi, pomagających zabezpieczyć nasz telefon i tablet. Przejdź do recenzji. Podcasty  Nie ma tu mowy o żadnej nowości — Podcasty od Apple dostępne są w końcu nie od dziś. Tym razem jednak doczekały się należytego powiewu świeżości, dzięki któremu nareszcie w XXI wieku nadają się do użytku. Choć nie ma co ukrywać, że do ideału im jeszcze trochę brakuje. Przejdź do recenzji.  VR Mission Skradanie, ciche zabójstwa, zmaganie się z ich konsekwencjami, a wszystko to przeplatane drobnymi zagadkami logicznymi. Nie, to nie jest kolejna odsłona zasłużonej serii Metal Gear Solid. To niewielka, acz wciągająca i momentami naprawdę dająca w kość, gra skrojona w sam raz na tablety i telefony, w której bezszelestnie musimy wykonywać powierzone nam zadania. Przejdź do recenzji. 