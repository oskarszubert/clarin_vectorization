29.11.2013 Oficjalne aplikacje Facebooka na Windows Phone i Windows 8 to dwa oddzielne produkty. Widać to zwłaszcza w procesie aktualizacji. Młodsza edycja komputerowo-tabletowa rozwija się o wiele szybciej i prężniej od swojego smartfonowego odpowiednika. Tak się jednak stało że w ostatnich dniach obie doczekały się ważny aktualizacji. Co ze sobą przyniosły? Zapraszamy do rozwinięcia. Główną zmianą w przypadku wersji na Windows Phone 8 wydają się poprawione powiadomienia oraz ich dodanie dla Facebookowego czatu. Choć jest lepiej, to niestety wciąż niestabilnie i w tyle za innymi aplikacjami. Wczoraj zdarzały się momenty gdy aplikacja informowała mnie o każdej nowej odpowiedzi z długiej rozmowy, by później znowu zamilknąć. Zmianom uległy także kafelki. Przebudowano wygląd głównego oraz dodatkowych. Od teraz gdy przypniemy do ekranu Facebookowy czat jego kafelek będzie nas informował o nowych i nieprzeczytanych wiadomościach. Dzięki temu powstaje coś na kształt messengera. Opis aktualizacji wspomina także o nowych kafelkach wydarzeń, galerii, grup i stron. Niestety w moim przypadku zniknęła możliwość ich przypięcia. Patrząc jednak na wiadomości można się domyślić, że zyskały one dodatkowy, największy rozmiar oraz możliwość wyświetlania najnowszych treści. Drobnych zmian w interfejsie jest więcej, a co najważniejsze poprawie uległa płynność działania aplikacji. Standardowo większych poprawek doczekała się wersja na Windows 8. Podobnie jak edycja na Windows Phone otrzymaliśmy możliwość przypięcia czatu jako oddzielny kafelek. Niestety w tym przypadku całość wygląda gorzej niż w aplikacji na smartfony. Kafelek jest statyczny i brzydki, pozwala jednak na szybki i bezpośredni dostęp do komunikatora. Z pozostałych zmian dodano:  wsparcie dla tagów możliwość ustawienia zdjęcia profilowego konta Windows jako zdjęcia profilowego Facebook dodawanie i pobieranie plików oraz zdjęć z poziomu czatu możliwość edycji i zmiany cover photo wgrywanie zdjęć do poszczególnych folderów   Muszę przyznać że coraz częściej sięgam po nią także na komputerze stacjonarnym. Dzięki systemowi powiadomień, na bieżąco jesteśmy informowani o nowych interakcjach i wiadomościach, bez potrzeby trzymania Facebooka na karcie w przeglądarce. Dodatkowo czat bardzo ładnie współgra z trybem współdzielenia ekranu w Windows 8, dzięki czemu możemy mieć go zawsze na boku. Wersję beta Facebooka na Windows Phone możecie pobrać tutaj. Jest ona rozwijana oddzielnie od stabilnej i jako pierwsza otrzymuje większość nowości. Facebook na Windows 8 znajdziecie w waszych sklepach z poziomu komputera czy też tabletu. 