13.09.2013 Kolejne serwisy należące do grupy Allegro wkraczają do sklepu Google Play. Dołącza do nich otoMoto, czyli platforma ogłoszeń motoryzacyjnych. Miłośnicy aut zapewne słyszeli o niej niejednokrotnie. Znam nawet takich, dla których przeglądanie ofert jest swositą rozrywką. Czy robienie tego na smartfonie lub tablecie będzie równie przyjemne? Aplikacja otoMoto dla Androida z pozoru wydaje się programem bardzo prostym. Oto bowiem do dyspozycji dostajemy trzy ekrany: z najnowszymi ogłoszeniami, z ofertami z okolicy oraz zapisanymi na później. Całość oparto na interfejsie Holo UI stylizowanym nieco na ciemne, kojarzące się z motoryzacją i samym serwisem barwy. Wygląda to dość oryginalnie i przystępnie. Całą nawigację aplikacji przeniesiono do menu wysuwanego zza lewej krawędzi. Możemy tutaj uzyskać dostęp do schowka z zapamiętanymi ofertami, przejrzeć zapisane wyszukiwania oraz ogłoszenia, które wyświetliliśmy ostatnio. Trzy ostatnie polecenia to natomiast: „Pomoc”, „Oceny i uwagi” oraz „O nas”.   Głównym atutem aplikacji jest wyszukiwarka, która pełni również rolę swoistego systemu filtrów. Bazę ogłoszeń możemy bowiem zawęzić jedynie do wybranych cech pojazdu, którego poszukujemy. Jest tutaj tego masa – począwszy od ceny, poprzez parametry silnika i rodzaj nadwozia, a na dodatkowym wyposażeniu i historii pojazdu skończywszy. Szczerze powiedziawszy, możemy określić niemalże wszystkie cechy poszukiwanego auta, choć trzeba też liczyć się z tym, że lista wyników wówczas znacząco się zawęzi. Jest to rozwiązanie nieco odmienne od tradycyjnego systemu filtrów, ale jednocześnie poręczne i intuicyjne. Myślę, że twórcy zasługują tutaj na dużego plusa.   Na ekranie pojedynczego ogłoszenia umieszczono szereg informacji dotyczących auta. Najbardziej wyeksponowanym elementem są zdjęcia, między którymi możemy przełączać się za pomocą przeciągnięć palcem. Nad nimi znajduje się informacja o cenie oraz odległości od naszej bieżącej lokalizacji (świetna sprawa!). Poniżej znajdziemy natomiast cztery przyciski służące kolejno do: lokalizowania ogłoszenia na mapie (potrzeba do tego Google Maps lub analogicznej aplikacji), wysyłania wiadomości e-mail, telefonowania oraz udostępniania. Pod nimi znajdziemy natomiast pozostałe informacje, a więc parametry i szczegółowe dane kontaktowe wraz z przyciskiem prowadzącym do ogłoszenia w przeglądarce. Prz dolnej krawędzi podczas przewijania są tez widoczne przyciski pozwalające na szybkie otworzenie następnego i poprzedniego ogłoszenia. Szkoda, że twórcy nie dali użytkownikowi możliwości wyboru między tym sposobem, a po prostu poziomym przeciąganiem palcem po ekranie. Aplikacja otoMoto dla Androida to kawał solidnie wykonanej pracy. Program nie należy do najbardziej rozbudowanych, ale przez to nie jest też zbyt trudny w obsłudze. Problemem może być jednak tutaj to, że twórcy ograniczyli bazę jedynie do pojazdów osobowych, a więc użytkownicy poszukujący innych, będą bardzo zawiedzeni. Być może z czasem zostanie to naprawione. 