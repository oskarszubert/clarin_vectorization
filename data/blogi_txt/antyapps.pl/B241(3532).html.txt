17.04.2012 Saga o Wiedźminie to jeden z moich ulubionych literackich cykli. Uważam również, że kolejne części gry The Witcher opartej na prozie Sapkowskiego to jedne z najlepszych produkcji tego gatunku gier na rynku. Dzisiaj zaś chcę Wam polecić rewelacyjny interaktywny komiks, przygotowany przez CD Project RED, który zrobił na mnie naprawdę spore wrażenie. The Witcher 2 Interactive Comic Book to naprawdę dobrze przygotowana komiksowa aplikacja. Całość jest w pełni interaktywna. Każda strona składa się z kilku elementów, które albo zaczynają się pojawiać jeden po drugim (na przykład dymki przy postaciach), albo uaktywniają się w tym samym czasie, tworząc na przykład wrażenie „najeżdżania” kamery. Oprócz tego komiks zaprasza swoich czytelników do interakcji, poprzez korzystanie z dotykowego ekranu. Polega to na przykład na tym, że gdy jest scena walki pojawiają się odpowiednie komunikaty dotyczące nawigacji – gdy przesuwamy palcem na boki pojawiają się kolejne sceny, wyzwalając taki efekt, jakbyśmy to my sami kierowali przebiegiem potyczki. Oprócz tego w jednej ze scen musimy narysować Znak, aby go wyzwolić w komiksie – naprawdę świetny zabieg!   Sama aplikacja prezentuje się naprawdę dobrze. Mimo dość dużego stopnia skomplikowania, wszystko działa bardzo płynnie. Dodatkowo, czytaniu komiksu towarzyszy klimatyczna muzyka. W każdej chwili możemy włączyć menu jednym kliknięciem w ekran i poprzez przycisk Home wrócić do początku aplikacji, lub też możemy wyzwolić interaktywny spis treści i wybrać rozdział, który w danym momencie chcemy czytać (możemy to zrobić również z poziomu komiksu). W spisie treści znajdziemy przy niektórych rozdziałach dodatkowe informacje dotyczące pojawiających się w fabule przedmiotów lub postaci. Cały komiks oczywiście jest po angielsku.   The Witcher 2 Interactive Comic Book to oczywiście materiał promocyjny, co nie znaczy, że nie warto po niego sięgnąć. Jest to bardzo dobrze przygotowany interaktywny komiks, jeden z najlepszych, jakie do tej pory widziałem. Brakuje mi trochę w tej aplikacji możliwości dodania zakładki, ale umówmy się, to już tylko detal, komiks jest i tak za krótki, aby zostawiać go na później. A właśnie, mam głęboką nadzieję, że CD Project RED nie poprzestanie na tej wersji i co jakiś czas będzie uzupełniać tę aplikację o nowe historie. Biorąc pod uwagę fakt, że aplikacja ma wmontowane powiadomienia, można żywić nadzieję, że tak właśnie będzie. Gorąco polecam. The Witcher 2 Interactive Comic Book dostępny jest zarówno na iPada jak i iPhone’a za darmo w AppStore Moja ocena: 5 