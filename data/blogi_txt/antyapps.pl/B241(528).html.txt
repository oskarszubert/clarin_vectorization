19.01.2013 Gry strategiczne to bardzo niebezpieczne zabawki: z jednej strony często niespecjalnie wymagające pod względem sprzętowym, z drugiej wciągają na długie godziny i prowokują do rwania włosów z głowy. A na dodatek znakomicie prezentują się na urządzeniach mobilnych, gdzie dotykowe sterowanie sprawdza się fantastycznie. Dziś turowa produkcja, obok której nie powinien przejść obojętnie żaden miłośnik gatunku: Greed Corp. Kolejny świat popada w ruinę, chcąc ocalić resztki tego co zostało rozpoczyna się walka o… wszystko co jeszcze można zgarnąć dla siebie. Jak napomknąłem w tytule, głównym „bohaterem” w Greed Corp są sześciokąty, czyli pola na których rozgrywa się akcja. To między nimi przemieszczamy nasze jednostki, tam stawiamy harvestery (chyba nie ma dobrego tłumaczenia dla terminu w tym wydaniu?), które wydobywają złoto i „kruszą” ląd, przez co odpowiednio poustawiane mogą posłużyć również jako broń. Oprócz tego możemy ustawiać działa armatnie i korzystać z dobrodziejstw naszych fruwających maszyn, które pomogą nam przemierzyć większe szczeliny między polami. Zadanie jest jedno: zmieść z mapy wszystkich przeciwników!  Z jednej strony produkcja jest dość nieskomplikowana: wykorzystywanie powierzchni, niewielu bohaterów i maszyn. Jasne, możemy zadbać o to, by nigdy nie zabrakło nam wojowników, ale nie musimy prowadzić tutaj wielu postaci znacznie różniących się od siebie możliwościami. Platformy na których stoimy odgrywają ogromną rolę w zabawie — do tego każda rasa może poszczycić się innym zestawem bohaterów. Mimo wszystko polecam przed rozpoczęciem zabawy zapoznać się z tutorialem, który co prawda do najkrótszych nie należy, jednak jest solidnie przygotowany i wyjaśnia krok po kroku całą mechanikę i zasady gry.  Kampania została podzielona na cztery części — w sumie 24 misje, w których przyjdzie nam poprowadzić cztery dostępne w grze klasy do zwycięstwa. Całość dopełnia tryb walki, w którym możemy tworzyć / dołączać do potyczek zarówno ze sztuczną inteligencją, jak i żywym przeciwnikiem: lokalnie i sieciowo. Niestety z tym ostatnim wariantem jest nieco problemów, udało mi się kilka razy dołączyć do zabawy, jednak jak na tak wyśmienity produkt graczy jest zaskakująco niewielu. Szkoda.  Technicznie gra dopracowana jest w najdrobniejszych szczegółach. Nim przybyła na platformy mobilne, swoją obecnością zaszczyciła wcześniej komputery oraz konsole stacjonarne Sony i Microsoftu, dlatego na pomyłki miejsca po prostu już nie było. Znakomite animacje, wygodne sterowanie oraz muzyka sprawiająca, że Greed Corp aż nie chce się wyłączać. Wspaniały zestaw! To jedna z najciekawszych propozycji jeżeli chodzi o strategie na platformy mobilne. Dostępna jest na iOS (standardowa / HD) jak i Androida (standardowa / HD) — w obu przypadkach można ją zgarnąć już za niespełna cztery złote. No to na co jeszcze czekacie? 