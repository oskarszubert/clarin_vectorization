12.07.2012 Wbudowany w system Windows Phone OneNote jest aplikacją specyficzną. Z jednej strony to najlepsza mobilna aplikacja do obsługi świetnego programu jakim jest OneNote, z drugiej strony z wielu powodów jest to program zbyt „rozbudowany” jak na aplikację do prostych notatek. Jeżeli szukasz dla niego zamiennika, mamy pewną propozycję. Jednym z najważniejszych aspektów Note Plus jest jego szybkość działania. Zaraz po wybraniu aplikacji mamy dostęp do wszystkich swoich notatek. Bez zbędnych animacji, czy też przebijania się przez foldery. Notatki oznaczone są nazwą oraz datą. Drugą ważną funkcją (jeżeli nie najważniejszą) jest możliwość dzielenia się notatkami, oraz ich synchronizacja z usługą SkyDrive. Już nie musimy martwić się o to, że stracimy nasze zapiski wraz z aplikacją czy telefonem. Wystarczy wszystko wysłać w chmurę, a potem pobrać. Note Plus posiada również funkcję zabezpieczenia hasłem oraz kodowania naszych notatek (w tym wypadku będą one niedostępne z poziomu SkyDrive). Miłośnicy bezpieczeństwa powinni być zadowoleni.  Dodatkowo program posiada zestaw gotowych skórek, dzięki którym szybko zmienimy jego wygląd. Czy są jakieś braki? Jak zawsze. :) Do notatek nie możemy dodawać takich elementów jak obrazy czy też dźwięk (to by uniemożliwiło synchronizację z SkyDrive). Brak też rozszerzonych opcji oznaczania i tagowania. Jeżeli potrzebujesz prostej, a zarazem bezpiecznej aplikacji do przechowywania notatek tekstowych, koniecznie wypróbuj Note Plus. Obecnie jest dostępny w promocji za darmo. Dzięki jego lekkości w łatwy i szybki sposób stworzysz nowe notatki. Ocena: 4+ 