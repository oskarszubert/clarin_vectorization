16.07.2012 Dzisiaj coś dla zwolenników minimalizmu korzystających przy okazji z Twittera. Męczą Was rozbudowane programy do obsługi tego serwisu, setki tweetów na sekundę, wzmianki, wiadomości, trendy? Macie ochotę coś powiedzieć, ale irytuje Was, że musicie specjalnie wchodzić do wielofunkcyjnej aplikacji? Chcecie jednym kliknięciem mieć dostęp do edytora treści? Mam coś dla Was. TweetMaker. Oto odpowiedź na wszystkie bolączki. Tak, jestem nieco ironiczny. Niemniej jednak aplikacja ta jest dokładnie tym, czy być ma. TweetMaker to sposób na to, aby za pomocą jednego kliknięcia wejść do twitterowego edytora treści, skomponować wpis i posłać go w świat. Sama aplikacja nie „powala’ designem, choć nie jest on jakoś szczególnie brzydki. Przypomina to trochę… bramkę sms. Otóż po wejściu do aplikacji dostajemy prostą ramkę i 6 przycisków oraz licznik znaków. Do czego służy ten ostatni tłumaczyć chyba nie trzeba. Generalnie działanie aplikacji jest proste aż do bólu. Wpisujemy treść, do której możemy w prosty sposób dodać zdjęcie, naszą lokalizację oraz informację o tym, co właśnie słuchamy. Gdy skomponujemy już naszego tweeta klikamy na chmurkę i puff, post został wysłany. Ale to nie koniec, gdyż twórcy aplikacji wzbili się na wyżyny funkcjonalności i dodali również opcję, dzięki której możemy dodawać „mentions”. Szczęśliwie aplikacja sama pobiera naszą listę kontaktów, więc przynajmniej o to nie musimy się martwić. Nie wiem, jak ocenić tę aplikację. Generalnie rozumiem, że ktoś może rzeczywiście chcieć mieć pod palcem błyskawiczny dostęp do edytora tweetów i wtedy aplikacja ta jest jak znalazł. Ale w takim razie służy ona tylko i wyłączenie do dawania prostych komunikatów, raczej bez zamiaru interakcji, bo aby porozmawiać z innym użytkownikiem musimy już sięgnąć po bardziej rozbudowanego klienta. Mam jednak pewne zastrzeżenie co do samego TweetMakera. Otóż, skoro twórcy tej aplikacji skupili się już tylko na przedstawieniu w innej formie edytora postów, to mogli się nieco bardziej postarać i dać chociażby funkcję skracania linków, które można znaleźć w bardziej rozbudowanych narzędziach. Generalnie z tej aplikacji można by wyciągnąć znacznie więcej. Osobiście na pewno nie zapłaciłbym nawet tych 0,79 euro za zwykły edytor, ale obecnie aplikacja ta jest na przecenie i można ją pobrać za darmo. Jeżeli więc czujecie, że potrzebujecie dodatkowej aplikacji tylko do tworzenia wpisów na Twittera, to możecie pobrać i przetestować TweetMakera. Ocena: 3 