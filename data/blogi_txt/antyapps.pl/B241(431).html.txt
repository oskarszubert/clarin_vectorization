08.11.2012 Gry zręcznościowo-logiczne to jeden z najpopularniejszych gatunków na smartfony. Na Windows Phone są ich setki, jeśli nie tysiące. Tym trudniej znaleźć wśród nich pozycje ciekawe i oryginalne, które wyróżniają się czymś z tłumu pozostałych. Moją uwagę ostatnimi dniami przykuł Gravity Pro, gra która dzięki prostemu pomysłowi, zmienia znany gatunek i wnosi do niego miłą świeżość.  Zapewne kojarzycie gry, w których waszym celem było dostarczenie kuli z punktu a do punktu b,  żeby tego dokonać dorysowywaliście różne elementy na planszy? Zasada była prosta, jeżeli pod kulą brakowało podłoża, to pod wpływem grawitacji piłka spadała.  A teraz wyobraź sobie, że działanie grawitacji nie jest takie oczywiste, piłka może zarówno spadać jak i lecieć w górę. Dodatkowo to my mamy wpływ na ten kierunek. Właśnie z takim środowiskiem mamy do czynienia w Gravity Pro.  Naszym zadaniem jest dostarczenie piłki (albo piłek, bo czasem jest ich kilka) do otworu. Aby tego dokonać zazwyczaj dorysowujemy różne elementy otoczenia. Jednak w tej grze ważna jest także zabawa grawitacją, jej odpowiednie przełączanie. Sprawia to, że zabawa nie jest wyzwaniem tylko logicznym, ale też zręcznościowym. Na rysowane elementy, mamy ograniczony limit farby, wymusza to na graczu rozsądne gospodarowanie, zarazem podnosi stopień trudności. Wszystkich plansz jest zaledwie 40, to mało. Przy dobrym podejściu w 1-2 godziny skończymy całą grę. Pewną mobilizacją do dalszej gry może być potrzeba śrubowania wyników na rzecz rankingu online.  Grafika to standard tego gatunku. Jest prosta, zarazem posiada drobne smaczki, które stawiają ją lekko ponad innymi. Muzyka choć zachwalana przez autora, mnie osobiście irytuje, ale w pewien sposób pasuje klimatem do gry. Choć Gravity Pro należy do bardzo popularnego gatunku, warto poświęcić mu chwilę. Czekające na nas zagadki są na tyle trudne by nie nudzić i na tyle łatwe, aby nie irytować. A to już jest sztuka. Dodatkowo zabawa z grawitacją, to ciekawy pomysł wśród wielu bliźniaczych pozycji. Gra dostępna jest za darmo, podczas zabawy u dołu ekranu mamy reklamy. 