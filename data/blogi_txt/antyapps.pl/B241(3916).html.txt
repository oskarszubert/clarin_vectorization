05.07.2013 Fenomen senników, imienników i innych dóbr z tej samej półki jest dla mnie, lekko mówiąc, niezrozumiały. Ale zarówno w postaci drukowanej jak i wirtualnej znajdziemy ich sporo, a skoro jest popyt — to i źródeł powstaje coraz więcej. Po co ograniczać się jednak do serwisów internetowych, skoro te same dane można również zamknąć w aplikacji, z której wszyscy miłośnicy takiej wiedzy będą mogli sprawnie skorzystać? Znaczenia imion robią bardzo dobre pierwsze wrażenie. Tuż po odpaleniu w oczy rzuca się stylowa oprawa którą, niestety, psuje reklama na dole ekranu, no ale nie można mieć wszystkiego. Przejdźmy zatem do sedna — listy z imionami. Wystarczy zaznaczyć płeć, pierwszą literę i już widzimy cały ich zestaw — możemy także skorzystać z wyszukiwarki, jeśli nie chcemy dodatkowo błądzić. Dalej wystarczy jedynie kliknąć na interesującą nas pozycję i możemy przeczytać kilka słów na jej temat. Na stronie z opisem znalazło się także miejsce na to, by dodać imię do ulubionych czy też podzielić się nim za pomocą jednej z zainstalowanych aplikacji na naszym urządzeniu. Wróćmy jeszcze do listy, gdzie na dole dostępne są trzy zakładki — z przeczytanymi, nieprzeczytanymi oraz wszystkimi imionami jakie są.  Przeklikując się przez aplikację niejednokrotnie uraczyły mnie najgorsze formy reklam — te odpalane na pełnym ekranie, wstrzymujące na kilka sekund jakąkolwiek pracę na telefonie. Specem od imion nie jestem, ale podejrzane wydały mi się bliźniaczo podobne i miałkie opisy przy kilku imionach. Jedne z opisów były wyczerpujące, inne dość ogólnikowe jak horoskopy w gazetach, które z gwiazdami mają niewiele wspólnego. Na plus jednak informacja o terminach imienin. Aplikacja nie prezentuje się źle, jednak wszechobecne reklamy i dość wątpliwej jakości zawartość zdecydowanie psują jej odbiór. Jeśli już swoje na temat danego imienia wiecie, nie sądzę, byście znaleźli tutaj świeże smaczki. Jeżeli jednak chcecie dać jej szansę, to aplikacja dostępna jest za darmo w Google Play. 