06.08.2012 Jeżeli szukacie aplikacji do edycji i obrabiania zdjęć, to AppStore zapewni Wam ich setki, jeżeli nie tysiące. Najczęściej jednak powielają one te same funkcje i pozwalają modyfikować zdjęcia w podobny sposób, przez co trudno je właściwie od siebie odróżnić. Czasami jednak trafią się w tym gąszczu naprawdę ciekawe produkcje, które przywracają, przynajmniej mi, wiarę w pomysłowość deweloperów. Relievos to aplikacja do edycji zdjęć. Jednak twórcy tejże zamiast, jak tłumy przed nimi, dać nam narzędzie do nakładania filtrów, kontrolowania kontrastu czy odcieni barw, postanowili nas uraczyć zupełnie czymś innym i nietuzinkowym. Otóż Relievos pozwala robić zdjęcia „3D”. Zaraz, zaraz, ale jak? Właściwie to ani nie robimy zdjęć 3D ani nawet nie konwertujemy istniejących na 3D. Aplikacja ta pozwala nam jednak na dodawanie specjalnego efektu, który „uwypukla” nasze zdjęcia i w ten sposób tworzy nam 3D. Jak to działa? Otóż, albo robimy, albo dodajemy zdjęcia z naszego telefonu do aplikacji, a następnie otwieramy specjalny edytor. W tymże mamy zasadniczo 3 podstawowe funkcje: Pędzel, gumkę i rozmycie.  Gdy wybierzemy już sobie zdjęcie nakładamy na nie siatkę, która jest niezwykle pomocna w całym procesie i bez niej może być trudno nałożyć efekt w odpowiednim miejscu. Oprócz tego aplikacja pozwala nam na powiększanie i pomniejszanie wybranych fragmentów zdjęcia, a także ich rotację. Wszystko po to, abyśmy mogli jak najłatwiej nałożyć odpowiedni efekt za pomocą pędzla. Wybrany fragment zdjęcia zaznaczamy i albo go uwypuklamy albo sprawiamy, że staje się wklęsły, o wartość, którą sami wybieramy przy pędzlu. Warto również wspomnieć, że aplikacja pozwala na sporą precyzję, dzięki czemu dość dokładnie możemy określać, które fragmenty grafiki przybiorą konkretne wartości.    Dodatkowo mamy jeszcze gumkę, która niweluje efekt na zaznaczonym przez nas obszarze, oraz „blur”, który pozwala nam na łagodzenie krawędzi, tak, aby nasze zdjęcie nie było kwadratowe. Oprócz tego jednym przyciskiem możemy cofnąć ostatni ruch. I to właściwie tyle. I to wystarczy. Aplikacja ma oczywiście charakter bardziej rozrywkowy, niż profesjonalny, i nie jest to na pewno narzędzie, dzięki któremu jesteśmy w stanie stworzyć wspaniałe obrazy 3D. Niemniej jednak pozwala ona na szybkie i proste dodanie efektu na naszych zdjęciach, dzięki czemu możemy tworzyć naprawdę ciekawe prace. Dla tych, którzy uwielbiają zabawę z obrazem Relievos jest jak znalazł, ale polecam wszystkim, bo jest obecnie za darmo i naprawdę warto wypróbować. Ocena: 4+ 