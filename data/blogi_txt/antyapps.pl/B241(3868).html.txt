14.11.2011 Po prostu lubię ładne rzeczy, więc jak tylko zobaczyłem pierwsze materiały z Monster Burner to wiedziałem, że to będzie aplikacja, którą zakupię. Ubisoft raczej nie inwestował w platformy mobilne głównie pozostawiając to zadanie Gameloftowi, ale na szczęście to się zmienia, a francuski wydawca próbuje z przytupem zawojować rynek graczy niedzielnych.  Jak w to się gra? Rozgrywka przypomina odrobinę Space Invaders – przeciwnicy w postaci różnorakich potworów schodzą z góry ekranu i próbują dojść do dolnej krawędzi, co oznacza, że wtedy tracimy życie. Jak się przed nimi bronić? Oczywiście kulami ognia, które powstają pod naszym palcem i potem wystarczy je tylko pchnąć w kierunku wrogów. Im większy pocisk tym dłużej będzie się odbijał od bocznych ścian zanim zaniknie.  Z czasem w grze pojawiają się specjalne obiekty – księżniczki, miny czy też potwory zatrzymujące nasz ogień, a z tym więcej możliwości kombinowania. W pewnym momencie musimy zacząć wypuszczać nasze kule ognia nie tylko z dołu, ale wręcz gdzieś z boku czy z tyłu, by trafić naraz jak najwięcej przeciwników. Oprócz większej liczby punktów (wynikającej z mnożnika) dostajemy wtedy napój zwiększający liczbę posiadanych w tym momencie czarów.  No właśnie bardzo szybko gra staje się wyścigiem z czasem bardziej niż grą logiczną, bo musimy działać szybko i nawigować po planszy, by utrzymać się do ostatniego przeciwnika. Wraz z tym rośnie poziom trudności, który moim skromnym zdaniem jest troszkę przesadzony i mam wrażenie, że został pomyślany pod kątem mikropłatności, które w grze występują. Oczywiście złote monety pojawiają się również podczas wykonywania normalnych misji, ale to oznacza częste ich powtarzanie albo po prostu zakup wirtualnej waluty za prawdziwe pieniądze. Rozumiem w grach darmowych, ale w płatnej aplikacji to już trochę jak próba upieczenia dwóch pieczeni na jednym ogniu. Poza tym to naprawdę ładnie wykonana gra ze śliczną oprawą i dbałością o szczegóły – od tablicy wyników zjeżdżającej jako napisy na planszy  (obsługuje Open Feinta) po sugerowanie graczowi czyj wynik powinien teraz spróbować pobić. Czy warto? 2.39 Euro to nie przelewki, choć nie można powiedzieć, że to najwyższa stawka, jaką żądają twórcy na iPadzie. Powiedziałbym, że w przypadku Monster Burnera to odpowiednia kwota, za którą dostajemy tytuł z bardzo przyjemną mechaniką, świetną rysowaną oprawą graficzną i poziomem oszlifowania rzadko spotykanym w grach mobilnych. Z drugiej strony poziom trudności dość szybko rośnie i możecie stanąć przed wyborem czy mam dopłacić czy może mozolnie powtarzać misje, aż zbiorę odpowiednią ilość złota. Ja szczerze mówiąc nie lubię takiej polityki, więc przed nią ostrzegam, ale poza tym, jeśli lubicie zabawy z ogniem to Monster Burner dostarczy Wam wystarczająco dużo płomieni. Link do gry. 