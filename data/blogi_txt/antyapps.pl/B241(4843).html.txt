21.09.2012 Widgety to bezapelacyjnie rzecz pomocna. Znam takich, którzy właściwie w ogóle na swoich mobilnych urządzeniach nie odpalają pewnych aplikacji, wszystko bowiem widzą na pulpicie — jednym z wielu. Sam należę do tradycjonalistów, ale jak większość cenię sobie dobry design i funkcjonalność, dlatego nie wyobrażam sobie mojego telefonu bez ogromnego zegara na pulpicie. Od niedawna mam taki, który sam zaprojektowałem! Ultimate Custom Widget (UCCW) to potężne i niezwykle rozbudowane narzędzie, pozwalające stworzyć fantazyjne widżety, które powinny usatysfakcjonować każdego, nawet najbardziej wymagającego, użytkownika tabletu lub smartfona z Androidem na pokładzie. Na pierwszy rzut oka aplikacja wydaje się być naprawde chaotyczną. Moim zdaniem brakuje tam choćby drobnego tutorialu, który pokrótce wyjaśniłby co się gdzie znajduje, jakie efekty możemy uzyskać czy właściwie od czego można zacząć. Zamiast tego dostajemy ciemną planszę, kilka przewijanych menu i jeśli chcemy stworzyć samodzielnie ładny widget, to nie pozostaje nam nic innego, jak metodą prób i błędów przetestować wszystkie możliwości. Tych jest co nie miara. Począwszy od wielkości widżetu (który, o zgrozo, wybieramy w jednej z kolejnych opcji, a nie na starcie!), przez tło (które może składać się zarówno z obrazka, jak i jednolitego koloru; może być przeźroczyste lub nie), na właściwych elementach kończąc. Do tych należą oprócz godziny, minuty, czy różnych konfiguracji związanych z datą/pogodą także specjalne dodatki do popularnych aplikacji, m.in. gMaila. Każdy z nich możemy modyfikować — mówić że dowolnie byłoby sporym nadużyciem, ale jednak opcji jest naprawdę dużo. Zmiana wielkości, koloru czy pozycji w obrębie widgetu. Do tego dochodzą różne modyfikacje związane z cieniem, czcionką, przeźroczystością czy wyrównaniem tekstu. Jest tego naprawdę dużo i jak pokazują choćby screeny dostępne w Google Play, w Ultimate Custom Widget można stworzyć naprawdę różnorodne bajery. By zaprojektować widget który naprawdę będzie robił wrażenie potrzeba naprawdę sporo czasu, ale da się. W sieci trafiłem nawet na filmiki instruktażowe, ale to nie wszystko. Aplikacja ma na tyle oddane grono miłośników, że ich projekty możecie pobrać całkowicie za darmo — na forum XDA-Developers czy specjalnej grupie w serwisie DeviantArt. Następnie wystarczy je tylko zaimportować do UCCW! Program dostępny jest za darmo w serwisie Google Play. 