15.06.2012 Są takie chwile gdy człowiek trafia na jakąś aplikację i wydaje mu się, że właśnie dotarł do pewnej granicy absurdu, głupoty. Niestety  chwilę potem trafić na coś jeszcze bardziej dziwacznego. Tak też jest w wypadku programu Zmieniacz świateł drogowych.  Tak, chodzi o zmianę koloru światła na naszych ulicach, drogach, chodnikach. Gdyby sama nazwa nie była wystarczająca, przyjrzyjmy się temu, co o aplikacji mówi jej autor: „Zaskocz znajomych! ZMIEŃ ŚWIATŁO Z CZERWONEGO NA ZIELONE !!!!!!! Aplikacja wysyła sygnał do czujnika w światłach. Dzięki temu światła zmieniają się z czerwonego na zielone. Inaczej aplikację można nazwać „Mobilny Nadajnik podczerwieni” (Mirt – używany przez pogotowie ratunkowe i policję). Wystarczy kliknąć przycisk do zmiany sygnalizacji świetlnej. „Zmieniacz świateł drogowych” jest przeznaczony tylko dla żartu.” Dobrze, że dodał ostatnie zdanie, inaczej ktoś na poważnie wziąłby się za zabawę z sygnalizacją. Graficznie, jest brzydko, a nawet bardzo brzydko. Dodatkowo aplikacja wydaje niezwykle irytujący dźwięk, podczas procesu zmienia światła. Całe Ui ogranicza się do 2 plansz.  Chciałbym napisać, że takie programy to zło, iż powinno się je tępić i zwalczać, że psują cały Google Play i potęgują ilość śmiecia. Jednak nie potrafię. Pomysł na aplikację jak i komentarze pod nią, rozbawiły mnie ma dobre parę minut. Podniosły wiarę w poczucie humoru jak i dystans do rzeczywistości wielu użytkowników. Owszem, jest to swego rodzaju aplikacyjny śmieć, ale nie potrafię nazwać go bezwartościowym. Zresztą wspomniane już komentarze i oceny wydają się potwierdzać moje zdanie. Polecam lekturę. Linku nie podam, kto zechce odnajdzie ją sam. Jakie jest Wasze zdanie odnośnie takich aplikacji? Powinno się je usuwać ze sklepów? Drażnią Was, czy może są obojętne? 