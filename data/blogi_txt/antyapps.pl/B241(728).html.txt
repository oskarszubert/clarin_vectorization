07.02.2013 Cognitile to gra, która nie każdemu przypadnie do gustu. Produkcja charakteryzuje się nietypowym sposobem rozgrywki wymagającym od użytkownika nie tylko ponadprzeciętnej pamięci i spostrzegawczości, ale i sporej dozy skupienia nad wydarzeniami rozgrywającymi się na ekranie. Głównym bohaterem Cognitile jest postać młodego poszukiwacza przygód. Młodzieniec nieodparcie kojarzy mi się z filmową postacią pewnego archeologa, który od awantur i innych niebezpieczeństw nie stronił. Przed nami do pokonania 60 poziomów oficjalnych i niezliczona ich ilość stworzona przez samych graczy, którym tytuł na tyle przypadł do gustu, że postanowili spróbować swoich sił w edytorze poziomów dołączonym do aplikacji.  Przed graczem postawiono zadanie bezpiecznego przeprowadzenia młodego poszukiwacza przygód przez ścieżkę pełną czyhających na niego zasadzek. Rozgrywka została podzielona na dwie, wyraźnie od siebie oddzielone części. W pierwszej naszym zadaniem jest uważne przyglądnięcie się podzielonej na kwadraty planszy. Niektóre pola zostały zaznaczone jako pułapki (jadowite węże, zapadnie, spadające głazy i inne), których obowiązkowo musimy unikać. Po kilku bądź kilkunastu sekundach (czas ten uzależniony jest od stopnia skomplikowania danej planszy) podgląd zasadzek znika. W tym momencie stery przejmuje gracz, którego zadaniem jest doprowadzenie bohatera do umieszczonego w każdym etapie skarbu. Misje początkowo proste, szybko stają się bardzo wymagające. Liczba przeszkód na planszy rośnie do ogromnych ilości, a dodatkowym problemem okazuje się konieczność idealnego zgrania ścieżki, po jakiej podąża młody poszukiwacz przygód z czasem, w którym na danym polu zostaje zaktywowana zasadzka. Oprawa Cognitile jest prosta, ale wystarczająca. W tle przygrywa wpadająca w ucho, przygodowa muzyka, a zdobywanie kolejnych skarbów staje się nie lada wyzwaniem dla pamięci i koncentracji gracza. Bez zarzutu Gra dostępna jest jako aplikacja uniwersalna w AppStore. W Cognitile zagrają również posiadacze urządzeń z systemem Android. 