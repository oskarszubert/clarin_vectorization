19.03.2012 Dominiona powinni znać wszyscy fani przesiadywania ze znajomymi przy wspólnym stole bawiąc się jakąś grą planszową czy karcianą. Gra zrobiła swego czasu furorę, szczególnie u osób, które miały przyjemność grania w Magic: the Gathering, bo to tak jakby mechanika draftów, tylko przeniesiona w zamknięty świat bez niepotrzebnego dokupywania kart, ale z równie emocjonującą rozgrywką. Nad wydaniem Dominiona na iOSie pracuje Rio Grande Games (producent rzeczywistych kart), ale na razie jeden z fanów stworzył aplikację, która pozwala grać i udostępnił ją całkowicie za darmo. Nic tylko się cieszyć.  Na początku warto wspomnieć, że wszystko to jest za zgodą posiadaczy licencji i aplikacja prawdopodobnie zniknie z rynku, gdy wyjdzie ładne i profesjonalne wydanie, ale póki co możemy cieszyć się całkowicie funkcjonalnym Dominionem, któremu niestety odrobinkę brakuje w departamencie interfejsu użytkownika. Widać tutaj rękę programisty, a nie kogoś kto projektowałby to z myślą o użyteczności, pola są mało czytelne, a samo menu wygląda bardzo kiepsko i nie daje pozytywnego pierwszego wrażenia. Ważne jednak, że wszystkie zasady i karty zostały poprawnie zaimplementowane, a sama sztuczna inteligencja przeciwników wystarcza, żeby się dobrze bawić. Jeśli chodzi o same zasady to Dominion przypomina draftowanie znane z Magica albo w dużym uproszczeniu układanie pasjansa, w którym musimy kupować nowe karty (dokładamy je do talii) i z nich budować nowe kombinacje, by móc kupować jeszcze droższe kombinacje i w ten sposób zdobywać więcej punktów zwycięstwa. Mechanika tutaj opisana opiera się na tym, że punkty zwycięstwa są tak naprawdę martwymi kartami, nie robiącymi zupełnie nic w naszej talii, więc im więcej ich mamy tym mniej możemy zrobić w turze. Mam nadzieję, że opis nie wyszedł zbyt skomplikowany, bo gra jest naprawdę prosta i dość szybko można dopasować strategię pod siebie. Fajna i wciągająca zabawa.  Niestety z negatywnych rzeczy to muszę napomknąć o tym wspomnianym już menu, które jest po prostu zbudowane czysto na komponentach dostępnych w bibliotekach iOSa, więc nie wygląda źle, ale nijak nie przystaje do samej gry. Wiecie to gra o zamkach, rycerzach i złocie, a menu jest śnieżnobiałe i niekoniecznie zbyt czytelne. Na szczęście jest trochę opcji do ustawienia, jeśli chodzi o rozgrywkę offline i w pełni działający tryb sieciowy poprzez Game Center. Mi to wystarczy, gdy mówimy o cenie wynoszącej 0 złotych. Czy warto? Jeśli wiecie co to Dominion to już nie musicie czytać dalej i po prostu wystarczy kliknąć w link poniżej i pobrać aplikację na Wasz telefon lub tablet. Jest darmowa, więc nie ma co wybrzydzać, a oferuje zabawę online i offline, czyli wystarczająco dużo. Jeśli zaś chodzi o osoby, które nie miały wcześniej styczności z tego typu grą karcianą to niestety w moim odczuciu dostępny tutorial może nie być wystarczający, chociaż gra jest prosta, a dostarcza mnóstwa satysfakcji, więc mimo wszystko warto spróbować. Link do aplikacji (iPhone). Link do aplikacji (iPad).   Mikołajkowa Zabawa: „Blondynka na językach” Niemiecki F4KHK6MJAMR9 