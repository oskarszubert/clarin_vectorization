03.10.2013 Appstore’owa akcja z aplikacją tygodnia to naprawdę dziwny byt. Są tygodnie w których można obłowić się w naprawdę znakomite, nieschodzące z list popularności tytuły; a przeplatane są naprawdę biednymi, miernej jakości produkcjami. Nie mówiąc już o tym, że po ostatnich aktualizacjach w sklepiku nie mogę odnaleźć nawet… bannera odsyłanego do wyboru z danego tygodnia. Przypadkiem jednak trafiłem na NinJump Deluxe, które okazało się być wyborem na ten tydzień. A jak z jakością tym razem? Zacznijmy może od tego, na tym polega ta zabawa. w NinJump Deluxe nasz bohater nieustannie pnie się ku górze. Jak na solidnego ninja przystało, nie ma on problemów z przyklejaniem się do ścian, czy też drzew, i magicznymi sztuczkami, których nie powstydziliby się najwybitniejsi bohaterowie filmów akcji. Ale sam bieg i skradanie się między przeciwległymi ścianami byłyby za łatwe, zatem by dorzucić pikanterii — na drodze czekać będzie na nas cały zestaw pułapek i niebezpieczeństw, zmuszających nas do ciągłej migracji i dobrego, strategicznego podejścia do tematu, byśmy o nic nie zahaczyli, a przy okazji nie zarobili jeszcze maczugą w głowę od krążących orków czy rozbieganych małp. Na szczęście z niektórymi tymi przeszkodami będziemy mogli się uporać dzięki chowanymi za pazuchą katanami, które służą nam pomocą przy każdym skoku, byśmy mogli bezlitośnie zniszczyć wszystko, co stanie nam wówczas na drodze. Na pomoc przychodzą nam tarcze, które co jakiś czas możemy znaleźć przy wspinaczce, albo nabyć je w zaimplementowanym sklepiku. Na szczęście tutaj zakupy są faktycznie opcjonalne :). Do wyboru mamy cztery miejsca wspinaczki: zamek, statek piracki, dżunglę oraz tradycyjny, azjatycki krajobraz. Każda z lokacji okraszona jest inną muzyką i charakterystyczną dla siebie kolorystyką, dzięki czemu możemy sami wybrać w jakim klimacie mamy ochotę się teraz poruszać. Jednak to tylko oprawa, zaś sama mechanika i typ przeszkód pozostaje identyczny. Sterowanie w grze jest dziecinnie proste — jako że twórcy nie pozostawili nam wielu ruchów w rękawie, wystarczy… kliknąć w ekran, by przeskoczyć. I tyle. Przy lewej dolnej krawędzi ekranu widnieje jeszcze ikonka tarczy, która pozwala nam takową uruchomić. I to byłoby na tyle — teraz w naszej gestii jest zdobycie jak największej liczby punktów, by móc zabłysnąć w rankingach. Odpowiadając na pytanie zadane we wstępie — tym razem jest… poprawnie, jednak w mojej opinii NinJump Deluxe to nie ta sama półka, co Pivvot czy gry od Rovio, które również były bohaterami tygodnia w akcji. Mimo wszystko to solidna produkcja, także jeśli nie przeraża Was ciągła wspinaczka i walka o wykręcenie jak najlepszego wyniku punktowego, warto sprawdzić. Gra obecnie dostępna jest zarówno w wersji na małe jak i duże ekrany. 