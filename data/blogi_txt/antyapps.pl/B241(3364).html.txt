21.12.2012 Cut the Rope to prawdopodobnie jeden z największych hitów wśród gier mobilnych zaraz po Angry Birds. O sympatycznej, łakomej żabce słyszeli chyba wszyscy. Przyszedł jednak czas na zmiany. Ludzie odpowiedzialni za stworzenie Om Noma nie chcą wyłącznie spoczywać na laurach tworząc kolejne wersje i poziomy popularnej aplikacji, postanowili więc zmierzyć się z legendą i spróbować czegoś nowego. Pudding Monsters to ich najnowsze dzieło.  Pełna bajecznych kolorów, ociekająca słodkością, nie najprostsza. W skrócie? Po prostu fantastyczna! – Tak opisałbym najnowszą grę sygnowaną logo ZeptoLab. Pudding Monsters to coś zupełnie nowego i świeżego. Coś, czego jeszcze w AppStore nie widzieliście. Obawiające się pożarcia, żyjące kupki żelowego puddingu mają sprytny plan jak uchronić się przed nadchodzącą tragedią. Łącząc się w grupy, chcą po prostu przerosnąć miejscowego łakomczucha. Do tego potrzebują jednak naszej pomocy. Przesuwając pudding po planszy pełnej zakamarków i przeszkód, łączymy je w pary i grupy tworząc coraz większą masę. Wykorzystując przedmioty pozostawione na planszy musimy uważać by nasze słodkie stworzonka nie wyjechały poza nią, bo o to nadzwyczaj łatwo. Różne typy puddingu, ponad 70 poziomów (kolejne nadejdą wraz z zapowiadaną aktualizacją) świetnej zabawy, unikalny gameplay, a to wszystko opakowane w piękną, soczystą i pyszną grafikę – to właśnie Pudding Monsters. Choć wszystkie, dostępne obecnie poziomy mam już za sobą, z chęcią gram od początku i poprawiam wcześniej osiągnięte wyniki – chyba już dawno nie miałem tak z żadną grą. Poniżej kody i linki do wersji na iPhona. Pudding Monster ukazał się również na Androida w wersji darmowej oraz płatnej HD. Gorąco polecam! 