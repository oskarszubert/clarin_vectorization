06.02.2013 Nie jest tajemnicą, że maluchy najbardziej lubą gry, w których coś się dzieje. Skacze, biega, tańczy — byle się ruszało, było kolorowo, a najlepiej jeszcze niezbyt trudno, bo ciekawi są tego co czeka na nich dalej. Ciężko ich zachęcić do statycznych gier, gdzie trzeba ruszyć głową i rozwiązać kilka zagadek. A głównie taką misję upatruję w Animal Flow, opierającym się na tych samych zasadach co między innymi wychwalany przez nas swego czasu, fenomenalny Free Flow. Tutaj również musimy znaleźć ścieżki i odpowiednio połączyć ze sobą dwa elementy, jednocześnie mając na uwadze, że żadna ze ścieżek nie może się ze sobą przeciąć. Tym razem jednak zamiast rur, wskazujemy miłym zwierzątkom drogę do domu. Wraz z kolejnymi planszami zabawa staje się coraz trudniejsza: plansze mają coraz więcej pól, a połączeń które musimy wykonać robi się niebezpiecznie dużo. Że już o ciągłym uprzykrzaniu przy prowadzeniu ścieżek nie wspomnę. Gra posiada dwa tryby zabawy: standardowy z podziałem na plansze, gdzie czekają na nas z góry przygotowane zestawy w sumie kilkudziesięciu wyzwań oraz time attack, w którym wybieramy poziom trudności (czyli po prostu wielkość pól) oraz czas zabawy, a następnie staramy się ocalić jak najwięcej zwierzątek doprowadzając je do swoich domów, pobijając kolejne rekordy.  Jak już wspomniałem, design gry jest jej sporym atutem — słodkie kolorowe zwierzaki, cukierkowa muzyka, ahh — dzieciaki będą zakochane. Choć mam drobne wątpliwości, czy dla nich taka produkcja nie będzie za trudna — z drugiej strony ich rodzice mogą już od dawna zagrywać się w niemalże identyczny tytuł, który różni się jedynie tym, że poważniej wygląda. A przy takich produkcjach minimalizm przecież nie jest żadną zbrodnią… Animal flow to ciekawa produkcja, która bazuje na znakomitym pomyśle zamkniętym w innej oprawie — to jednak nie przeszkadza jej w zdobywaniu dziesiątek fanów i pozytywnych głosów na platformie Google Play. Tam też można ją pobrać bez żadnych opłat — w podstawowej wersji znalazło się pięć wiosek, na które składają się setki poziomów. Ale to jeszcze nie koniec — najwytrwalsi z poziomu aplikacji mogą nabyć ponad tysiąc (!) kolejnych łamigłówek w pakiecie za cztery dolary, lub kupować je w osobnych paczkach po dolarze, gdzie znajduje się po 150 poziomów. Warto mieć jednak na uwadze, że na ekranie smartfona grywalne są jedynie te do 10×10 pól — do cieszenia się pozostałymi niezbędny będzie tablet lub po prostu urządzenie z większym ekranem. 