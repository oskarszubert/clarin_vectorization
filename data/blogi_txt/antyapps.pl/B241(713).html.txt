06.11.2013 Można by pomyśleć, że tradycyjne drukowane kartki urodzinowe odchodzą powoli do lamusa w dobie serwisów społecznościowych oraz wszechobecnego internetu. Okazuje się jednak, że dzięki takim projektom, jak CleverCards mogą one ewoluować i stawać się prezentami na miarę dzisiejszego, cyfrowego świata. Jakim cudem? Wyobraźcie sobie własną pocztówkę zaprojektowaną w aplikacji i wysłaną w formie drukowanej w dowolne miejsce na świecie. To wszystko ma oferować właśnie ta aplikacja. Aplikacja do działania wymaga połączenia z naszym kontem na Facebooku, ale nie publikuje żadnych postów bez naszej zgody. Służy to bowiem jedynie znalezieniu znajomych, którzy mają w najbliższym czasie urodziny i wykorzystaniu ich fotografii do zaprojektowania specjalnych kartek okazjonalnych. Twórcy nie dają nam tutaj zbyt wiele swobody, co jest raczej zrozumiałe – trudno zaprojektować ładną pocztówkę od zera na smartfonie. Dlatego mamy do dyspozycji szereg szablonów na różne okazje. Możemy tutaj znaleźć pocztówki dla życiowych partnerów, rodziców, zwykłych znajomych, a także takie, zaprojektowane specjalnie z myślą o konkretnych sytuacjach. Baza jest całkiem obszerna i każdy powinien znaleźć coś dla siebie. Trzeba jednak mieć na uwadze, że większość wzorów jest anglojęzyczna.  Esencją są oczywiście możliwości personalizacji. Nasza pocztówka może składać się ze zdjęć pobranych z profilu osoby, której chcemy ją dedykować. Sami decydujemy, które fotografie mają zostać wydrukowane i swobodnie je obracamy oraz skalujemy. Możemy również edytować wnętrze pocztówki, wpisując tam własne życzenia oraz podając nadawcę.  Wysłanie e-kartki jest darmowe, ale chcąc wysłać wersję drukowaną musimy uiścić opłatę. Pierwsza pocztówka jest darmowa, a za każdą kolejną płacimy 3 dolary. Do tego należy doliczyć koszty wysyłki – do Polski wynoszą one ok. 2 dolary. Czas wysyłki to natomiast ok 5-10 dni roboczych. Przelewu można natomiast dokonać za pomocą kart płatniczych lub PayPala.  Po zakończeniu procesu projektowania i wysłaniu dodatkowo aplikacja oferuje nam dodatkowo możliwość pochwalenia się tym faktem na Facebooku. Musimy przejść przez kilka dość żmudnych kroków, w trakcie których mamy możliwość wysłania pocztówki drogą elektroniczną (tuż obok drukowanej), a także poinformowania znajomych naszego odbiorcy o jego urodzinach (czy też innej okazji) w ten sposób.  Oferowana przez CleverCards usługa nie jest może jakąś rewolucją. To samo od jakiegoś czasu znajdziemy m.in. w usłudze Poczty Polskiej – Neokartka. Przewagą opisywanego rozwiązania jest na pewno dostępność z poziomu aplikacji mobilnej, świetne wzory i projekty, w których możemy wykorzystać więcej niż jedną fotografie oraz dość spore możliwości personalizacji. Myślę, że na próbę można dać projektowi szansę. 