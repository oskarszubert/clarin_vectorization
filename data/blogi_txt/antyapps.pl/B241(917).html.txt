07.02.2012 W Darkness Rush na początku zainteresowała mnie oprawa – licencja Unreal Engine to w końcu nie w kij dmuchał. Byłem jednak święcie przekonany, że autorzy stworzyli przygodowo- zręcznościowego RPGa na wzór starych i kultowych Castlevanii. Jakże zdziwiłem się, gdy w zdecydowanie zbyt długim i nudnym tutorialu okazało się, że bohater porusza się sam, a gra to kolejny przedstawiciel niekończących się bieganin. Ale z pewnymi dodatkami i w oryginalnej oprawie.  Autorzy zdecydowanie sporo czasu poświęcili na zabawę z Jetpack Joyride, gdyż system misji w każdym podejściu skopiowany został praktycznie 1:1. Po ich zaliczeniu, z automatu wskakują nam kolejne – w związku z czym w każdym biegu chodzi tak naprawdę o coś innego, co mimo niespecjalnie zmiennych plansz (są generowane losowo, ale nie pod kątem danych misji) skutecznie urozmaica zabawę. W poszczególnyh biegach sami skupiamy się na czym innym. Elementem szczególnie wyróżniającym Darkness Rush od reszty gier z tego gatunku jest system many oraz transformacji postaci. To pierwsze pozwala na ataki oraz latanie nad przepaściami. Jeśli mana nam się skończy, to trzeba liczyć się, że niedługo będziemy w stanie przeżyć. Chyba, że ją ponownie zbierzemy, co jest możliwe. Transformacje możemy wykonywać po zgarnięciu 3 kryształów – zamieniamy się wtedy w zwierzę charakterystyczne dla danej postaci, dzięki czemu nie tylko szybciej i sprawniej się poruszamy, atakujemy bez czerpania z puli many, ale także dostajemy dodatkowe „życie” – jedno nieudane zetknięcie z przeciwnikiem spowoduje po prostu powrót do poprzedniej formy. Zebrane w trakcie skarby i doświadczenie możemy wydawać w sklepie na jednorazowe dodatki ułatwiające bieg lub przynależne do postaci na stałe wyposażenie. W tym drugim przypadku wydatek nie jest mały (można wykorzystać do tego gotówkę), ale jednocześnie nie o sam wygląd tu chodzi – poszczególne elementy ulepszają charakterystykę naszego bohatera. W Darkness Rush zawarto też fabułę związaną z całą tą gotycką otoczką, ale nie będziecie chcieli jej zgłębiać, więc nie ma co też poświęcać jej tutaj czasu. Ważne, że gra się całkiem przyjemnie i jeśli Jetpack Joyride Was wciągnął, to warto i ten tytuł sprawdzić. Posiada jeszcze bardziej rozbudowaną mechanikę i jedyną przeszkodą może być nieco kulejąca wydajność. Grałem na iPadzie 2 i na żadne problemy się nie natknąłem, ale podobno na starszych urządzeniach gra potrafi przyciąć czy nawet niezapowiedzianie się wyłączyć. DR jest jednak tymczasowo w promocji dostępny za darmo, toteż warto skorzystać i sprawdzić. Darkness Rush można pobrać stąd. 