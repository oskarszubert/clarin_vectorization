22.03.2013 Nie rozumiem, co jest takiego w tych najprostszych grach, że tak mocno przykuwają do wyświetlacza smartfona. Przyznam się Wam szczerze, że dawno nie wciągnęło mnie tak nic jak ten prosty, z pozoru banalny runner. Zadanie jest proste – przetrwać jak najdłużej na trasie złożonej z kwadratowych klocków. Nie myślcie, że jest to łatwe – bez dobrego refleksu nic nie zdziałacie. Recenzja pierwszej części Line Runnera pojawiła się na AntyApps w styczniu ubiegłego roku. Wówczas była to produkcja jeszcze prostsza niż teraz – ludzik stylizowany na, kolokwialnie mówiąc, „patyczaka” biegł po planszy przypominającej papier w kratkę i lawirował między kwadratowymi klockami. W drugiej odsłonie główna idea nie uległa zmianie – w dalszym ciągu mamy do czynienia z prostym ludzikiem i ogromną liczbą klocków do pokonania. Tym razem twórcy zadbali jednak o masę usprawnień oraz urozmaiceń.  Line Runner 2 został zatem rozbudowany o nowe postacie, którymi możemy biegać po planszach, a także scenerie wyświetlane w tle. Żeby nie było zbyt prosto, a gracz miał motywację do skakania i turlania się (bo to dwa podstawowe i jedyne ruchy w grze) nowości są dostępne do kupienia za odpowiednio wysokie kwoty. Walutą w grze są złote monety i jak pewnie już się domyślacie możemy je zdobyć na dwa sposoby – poprzez pokonywanie kolejnych poziomów (oraz wykonywanie wyzwań) albo sypnięcie groszem. Przyznam szczerze, że mimo całego swojego uwielbienia dla tej gry, ani razu nie czułem potrzeby, aby sięgnąć do portfela. Warto tutaj też wspomnieć o bonusach, które twórcy przyznają za np. polubienie gry na Facebooku. Poza mikropłatnościami gra ma też reklamy, które nie są szczególnie inwazyjne (no, może poza tą wyświetlaną w trakcie biegania). Możemy je w dowolnej chwili wyłączyć, płacąc nieco ponad 6 zł. Podobnie jak w poprzedniej części wszystkie poziomy mamy dostępne od samego początku. Wzbogacono je jednak o dodatkowy tryb „Kids mode” zaprojektowany z myślą o najmłodszych oraz nowicjuszach. Najwięcej frajdy daje i tak opcja „Random”, w której nie wiemy czego możemy się spodziewać i nie ma najmniejszych szans, żebyśmy przewidzieli układ klocków przed nami.  Twórcy ułatwili nam nieco sprawę i wprowadzili możliwość wykupowania dodatkowych power-upów. Szkoda, że nie znajdziemy ich również na samej planszy, co byłoby dość miłym urozmaiceniem. Tymczasem jedynym dostępnym sposobem na zaopatrzenie się w nie jest wydanie złotych monetek. Do dyspozycji mamy klasyczne rozwiązania, jak magnes przyciągający pieniążki, a także nieco bardziej wykręcone w postaci działka niszczącego losowo wybrane klocki na planszy przed nami. Trzeba przyznać, że nie są one tanie, ale też absolutnie nie niezbędne podczas samej rozgrywki. Sam ograniczałem się właściwie tylko do kupowania magnesu, co pozwalało gromadzić więcej monet. Line Runner 2 mimo całej tej prostoty i banalności wciąga niemiłosiernie. W tej grze nie znajdziemy żadnych skomplikowanych reguł, męczących ekranów ładowania ani prowizorycznej otoczki fabularnej. To prosty i przyjemny runner, w którego można pograć wszędzie – nawet 3 minuty przed nadjeżdżającym tramwajem. I to jest w nim najfajniejsze, że nie absorbuje naszej uwagi na długie godziny (wręcz przeciwnie – więcej niż 10 partii pod rząd robi się męczące, ale to wcale nie sprawia, że do gry nie chce się wracać za 2-3 godziny). Mimo mikropłatności gra zachowała pierwotnego ducha, a wprowadzone dodatki są bardzo ciekawe i motywują do zbierania monetek. Jeżeli szukacie czegoś prostego, nieskomplikowanego, a wręcz lekko odmóżdżającego – Line Runner 2 będzie idealnym wyborem. 