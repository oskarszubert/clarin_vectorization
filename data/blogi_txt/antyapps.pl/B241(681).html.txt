19.12.2011 iPad sam w sobie jest świetnym urządzeniem, ale jak wiemy – cierpi z powodu kilku decyzji podjętych przez inżynierów Apple. Brakuje mu choćby obsługi Flasha, męczy go dziwna niewydolność oglądania filmów z Youtube prosto z przeglądarki… Jest tego troszkę. A poza tym – idea aplikacji wysyłającej mój desktop na iPada zabrzmiała jakoś tak… magicznie. No to sprawdziłem, co tam twórcy wyczarowali.  Aplikacja nazywa się Splashtop Remote Desktop for iPad, ale jest także wersja na mniejsze urządzenia Apple. Jak zapewnia opis, mamy z niej pełen dostęp do naszego desktopa zarówno Maka jak i PCta z Windowsem. Tej drugiej opcji nie testowałem, ale konfiguracja pierwszej zajęła jakieś 5 minut. Na komputerze instalujemy niewielki, darmowy program gdzie ustalamy hasło do wpisania na tablecie. Podajemy je i już gotowe – co było na komputerze, jest na tablecie. Pierwsze co mnie uderzyło, to dziwne kolory. Ekran widać w fullscreenie, ale barwy wydają się jakieś wyblakłe, na dodatek czcionki są odrobinę przeskalowane. Kolejna duża wada, to jednak spora latencja. Opóźnienie to nie sekunda, niemniej te jej ułamki nie pozwalają na w pełni komfortowe doświadczenie.  Z plusów na pewno trzeba wymienić rzeczywiście pełną dostępność do komputera. Przeglądarka działa bardzo dobrze, odpaliłem także klienta Steam. Ten się oczywiście uruchomił, nawet dał radę włączyć grę – w tym przypadku CaveStory+. Ale chyba możecie sobie zdać sprawę, z czym jest problem? Sterowaniem. Co prawda pojawia się na ekranie odpowiednio dostosowana klawiatura dotykowa (np. ze strzałkami), ale jakoś nie w pełni… chciała działać. Program zauważał jedno na kilka wciśnięć przycisku, co kompletnie uniemożliwiało grę. Sama idea przenośnego dostępu do swojego komputera, i to nie tylko przez WiFi, ale także wszędzie dzieki 3G, wydaje mi się ciekawa. Ale wciąż nie do końca potrafię znaleźć dla niej zastosowanie, przynajmniej nie w tym wydaniu. Jeśli chodzi o same gry, to przecież OnLive jest już dostępny, na dodatek z dedykowanym iPadowi kontrolerem. Flash jest ok, ale to nie jest znów technologia do wykorzystywania na co dzień. Jeśli macie pomysł co zrobić z tym fantem – dajcie znać w komentarzach. Autorzy piszą bowiem o dostępie do pełnych wersji Outlooka, PowerPointa, Keynote’a i innych tego typu programów, ale korzystanie z nich tylko przy użyciu dotykowej myszki nie wydaje się najwygodniejsze… Splashtop Remote Desktop for iPad jest obecnie na wyprzedaży i kosztuje 0.79 euro. Regularna cena to podobno około 15 – ciekawe. Aplikację może nabyć tutaj. 