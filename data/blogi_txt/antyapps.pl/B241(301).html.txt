11.06.2013 Comiesięczne podsumowania w naszym rankingu aplikacji mobilnych to za mało? Trudno mi w to uwierzyć, ale może faktycznie, jeśli należycie do zaszczytnego grona programistów, lub po prostu uwielbiacie śledzić ten rynek, całość jest dla Was za mało szczegółowa. Ale spokojnie, z pomocą już mknie do Was App Stats. Program pozwala stale śledzić zainteresowanie, jakim mogą poszczycić się programy udostępniane w Google Play. Na początku powita nas pięć wypełnionych po brzegi zakładek: najlepsze płatne, najlepsze darmowe, zyskujące na popularności, najlepiej radzące sobie płatne oraz bezpłatne nowości. Ale spokojnie, jest jeszcze szósta, w której znajdą się pozycje które sami dodamy do obserwowanych. Proces ten do specjalnie skomplikowanych należeć nie będzie, wystarczy kliknąć na plus w prawym górnym rogu, wyszukać interesującą nas aplikację i gotowe.  A co znajdziemy klikając w każdą z pozycji? Zestaw informacji na ich temat. Od tytułu, autora i wersji począwszy,przez średnią ilość ocen jaką otrzymuje, wykresy z historią i tym jak sobie radzi, na podsumowaniu jak sobie radzi w poszczególnych kategoriach i jak wypada w dziennym rankingu na tle konkurencji. Wszystko to podane w czytelnej formie, z estetycznymi tabelkami i wykresami w roli głównej. Jeżeli nie macie życzenia sprawdzać jak sobie dana pozycja radzi co rusz, to spokojnie. Dostępne są powiadomienia, które reagują na wszelkie zmiany. Od aktualizacji, przez cenę i znaczące awanse w rankingach Google Play. Dane aktualizowane są, jak twierdzą autorzy w opisie aplikacji, z dokładnością od 5 do 15 minut, także naprawdę można nie stracić żadnego znaczącego awansu i wiecznie być na bieżąco. Z mojego punktu widzenia jednak, to narzędzie czysto analityczne i przyda się jedynie zatwardziałym działaczom na polu aplikacji mobilnych oraz autorom gier i programów. Mimo wszystko muszę przyznać, że projekt naprawdę warty uwagi, szczególnie, że jak widać po opisie w Google Play, wciąż znajduje się w fazie Beta. Mimo wszystko z moich obserwacji wynika, że — pod warunkiem, iż dane nie są sfałszowane i brane z kosmosu — naprawdę solidnie i na bieżąco wszystko zlicza, a do tego podaje w czytelnej formie. Na koniec jeszcze bardzo ważna informacja — ostatecznie aplikacja ma opierać się na płatnej usłudze, pozwalającej monitorować aplikacje, więc obecnie mamy szansę monitorować jej początki, kiedy raczkuje i nabiera kształtów. App Stats można pobrać za darmo na platformie Google Play. 