09.05.2013 Gry platformowe to mój ulubiony gatunek. Jak większość gustuję w tych z górnej półki: dopracowanych, wymuskanych i rozbudowanych. Takowych na urządzeniach mobilnych nie brakuje, wystarczy wspomnieć Shiny: The Firefly albo Cordy 2. Obie z niebanalnymi projektami światów i przyciągające nas do ekranów smartfonów oraz tabletów na długie godziny. Jumping Ball Adventure od kilku tygodni utrzymuje się w czołówce najpopularniejszych gier w Google Play, postanowiłem zatem dać temu tytułowi szansę, choć obrazki w sklepiku niespecjalnie do tego zachęcały…  Gra jest platformówką o uproszczonej mechanice. Wcielamy się w rozskakaną kulkę zbierającą gwiazdki. Po zgromadzeniu wszystkich porozrzucanych w danej lokacji świecących znajdziek, możemy udać się do wyjścia. Gdy tylko przejdziemy przez świeżo otwarte drzwi, lądujemy w następnej planszy, gdzie czekają na nas kolejne wyzwania. Na czym zatem polega trudność? Oczywiście na umiejętnym skakaniu i zręcznym omijaniu wszelkich przeszkód, a także wykorzystywaniu elementów infrastruktury, by całym i zdrowym dotrzeć do mety. Sterowanie do trudnych nie należy — jako że nasz bohater nieustannie podskakuje, to wystarczy jedynie nawigować nim w prawą / lewą stronę. Aby to zrobić, należy dotknąć części ekranu w którą chcemy się skierować i gotowe, nasza żądna przygód włochata kulka podskoczy właśnie w tym kierunku.  I wszystko byłoby dobrze, gdyby nie najbardziej frustrująca część całej zabawy: projekty poziomów. Pomijając już całą warstwę wizualną (a ta również nie należy do czegoś, co można byłoby określić mianem „górnej półki”), to skakanie po nich jest bardzo… nierówne. Zdarzają się solidnie zaprojektowane, ale wszystkie te frustrujące i drażniące, gdzie potrzeba wyczucia co do milimetra, psują całe dobre wrażenie, które udało się wcześniej zbudować. Szkoda, ale tym bardziej nie rozumiem jak grze udało się zgromadzić tyle pozytywnych ocen. A może to po prostu ja wymagałem za dużo i marudzę bez powodu? Dodatkowym minusem jest wyskakująca przy włączaniu Jumping Ball Adventure plansza, z propozycją zainstalowania dodatkowego oprogramowania, ustawienia kilku dodatkowych kart w ulubionych, a także zmiana strony startowej. Na szczęście można się na to nie zgodzić, a i tak cieszyć się grą, uff. To bardzo nierówna produkcja, która z jednej strony potrafi przyciągnąć i urzec swoją prostotą wykonania, z drugiej nie może nawet stanąć w szranki z wieloma innymi tytułami w podobnym klimacie. Jak wskazują głosy w sklepiku Google, Jumping Ball Adventure się albo kocha (ponad 600 osób dało jej 5 gwiazdek), albo nienawidzi (tutaj ponad 350 „jedynek”), ja jestem gdzieś po środku… Grę można pobrać za darmo w Google Play — uwaga tylko na wspomnianą przeze mnie ofertę reklamową, która zaśmieci naszego Androida w gratisie. 