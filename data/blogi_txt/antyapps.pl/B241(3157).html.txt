16.11.2012 Podróżnik ze mnie marny, bo każdorazowo przy większych i małych wyprawach najbardziej jestem zainteresowany współczesną (pop)kulturą, jednocześnie będąc ogromnym ignorantem w stosunku do wielkich osobistości i wydarzeń, które miały miejsce kilkadziesiąt czy nawet kilkaset lat temu. O wizytach miejsc innych niż aglomeracje miejskie już w ogóle nie ma mowy. Zdarza się że w bólach pozwiedzam, ale absolutnie nie wzbudzają one mego większego zainteresowania. Czasami jednak nawet ja potrzebuję odpoczynku od zgiełku miast i mam ochotę oddalić się od tego na godzinę-dwie, by zatęsknić. Podróże ZnaneNieznane ma kilkadziesiąt propozycji, które powinny przypaść do gustu nie tylko miłośnikom miejskich dżungli, ale i całej reszcie! Do aplikacji pierwsze podejście miałem kilka tygodni temu, tuż po jej premierze. I mimo zestawu plusów o których można sporo mówić, na pierwszy plan wysunął się też ogromny minus: regiony. Jako że mieszkam w centrum Polski niespecjalnie miałem tam czego szukać. Liczyłem po cichu, że stan ten ulegnie zmianie. Coś się ruszyło, ale niestety — niewiele, dodano bowiem tylko jedno województwo. Ale może to właśnie o to chodzi, by pobuszować po tych nieznanych regionach? Baza danych ZnaneNieznane.pl pęka w szwach jeżeli chodzi o propozycje związane z noclegami, zabytkami, wydarzeniami i scenariuszami kilkudniowych wycieczek na Dolnym Śląsku, Śląsku oraz w województwie Opolskim — w sumie gromadzi ona ponad 4 tysiące pozycji związanych z tymi regionami! Jeżeli kiedykolwiek korzystaliście z aplikacji turystycznych, to z w każdej z nich znaleźć można z grubsza ten sam zestaw: wyszukiwanie atrakcji według wyznaczonych przez nas samych kryteriów i kategorii oraz planer wycieczek. Nie mogło naturalnie zabraknąć również mojej ulubionej funkcji „w pobliżu”, która bazując na naszej lokalizacji pokazuje na jakie atrakcje możemy liczyć w promieniu kilku kilometrów od naszego obecnego miejsca pobytu. Pozycje które szczególnie przykuły naszą uwagę możemy dodać do ulubionych, by w razie potrzeby móc je szybko odnaleźć. Wyjątkowo fajnie prezentują się pakiety wycieczek, które zaplanowane są od samego początku do końca, a cały ich rozkład podany jest w czytelnej formie bez papki którą na co dzień serwują nam katalogi biur podróży. Od strony estetyczno-technicznej mobilnej wersji ZnaneNieznane nic nie mogę zarzucić. Prezentuje się przyzwoicie, działa jak należy, a do tego może okazać się prawdziwym skarbem dla wszystkich miłośników podróży. Sam czekam jedynie na rozszerzenie katalogu o kolejne regiony, szczególnie te blisko mnie, jestem bowiem przekonany że w promieniu kilkunastu kilometrów od mojego miasta znajduje się masa interesujących atrakcji o których nie mam jeszcze pojęcia, a patrząc na to jakie perełki są w katalogu opisywanego serwisu, nie wątpię że uda się je wyłowić. Byle dało się szybko wrócić do cywilizacji! ;-) Pozdróże ZnaneNieznane dostępne jest za darmo zarówno na urządzenia z iOS jak i Androidem. 