12.08.2013 Do rozkładów jazdy komunikacji w naszych smartfonach chyba już wszyscy przywykli. Możemy je sprawdzić albo za pomocą stron www, albo świetnych aplikacji takich jak jakdojade.pl czy też Transportoid. Ostatnio jednak pojawiło się nowe udogodnienie. Coraz więcej miast wprowadza system śledzenia poszczególnych pojazdów na mapie. Dzięki temu w szybki sposób możemy dowiedzieć się gdzie konkretnie znajduje się nasz pojazd. Pomoże nam w tym między innymi aplikacja Polobus.  Zadaniem aplikacji jest wskazanie na mapie położenia wybranego środka transportu (możemy wskazać też kilka). Dane odświeżane są co kilka sekund. Na chwilę obecną w programie wspierane jest 16 polskich miast: Gdańsk Wrocław Lublin Kielce Płock Elbląg Wałbrzych Suwałki Mielec Świdnica Biała Podlaska Ostrołęka Puławy Dębica Kołobrzeg Kraśnik  Brakuje tych największych czyli Warszawy oraz Krakowa. Nie jest to przeoczenie autora programu. Aplikacja Polobus bazuje na danych udostępnionych przez miejskie systemy komunikacji, niestety ani Kraków, ani Warszawa nie doczekały się jeszcze takiego systemu. Aby program mógł poprawnie działać powinniśmy dodać linie do śledzenia. W wersji darmowej możemy ustawić maksimum 3. Niestety nie mamy możliwości ich usunięcia, albo mi nie udało się doszukać takiej opcji. Jeżeli chcecie zmienić nr. śledzonych pojazdów, trzeba przeinstalować aplikację. Opcja usuwania z listy znajduje się przy lewej krawędzi ekranu. Działa podobnie jak w systemowym mailu. Kolejnym drobnym zgrzytem jest brak możliwości szybkiego przejścia do położenia wybranego pojazdu na mapie. Rozumiem, że domyślnie szukam pojazdu dla siebie, więc moja pozycja powinna wystarczyć. Zdarza mi się jednak pomagać innym osobom, często z innych miast w wyszukiwaniu rozkładu czy też autobusu. W Polobus muszę ręcznie pomniejszać mapę i przesuwać ją na wybrane wcześniej miasto. Wygląd aplikacji to klasyczny tryb metro. Nie mam o to pretensji choć jak ładnie może wyglądać program z tego gatunku pokazał już lokomo. Zdecydowanie nie wszystkie rozwiązania w interfejsie są dobrze przemyślane. O kilku z nich już wspomniałem. Tym co zawodzi najbardziej jest stabilność aplikacji. Czasem działała bez zarzutu, innym razem sypała błędy co kilka sekund. Przed autorem jeszcze sporo pracy i poprawek. Polobus dzięki dużej bazie miast zapowiadał się bardzo ciekawie. Jeżeli jesteście mieszkańcem jednego z nich, na pewno warto dać aplikacji szansę. Niestety spora ilość błędów sprawia, że korzystanie z aplikacji bywa bardzo irytujące.  Autor bardzo solidnie wziął się za aktualizacje, poprawiając większość z opisanych tu błędów. Program posiada wersję darmową (ograniczenie do śledzenia 3 linii + reklamy) oraz płatną za 3,49zł. 