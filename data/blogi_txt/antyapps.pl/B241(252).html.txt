02.07.2013 Czerwiec był wyjątkowo dobrym miesiącem dla Windows Phone. Do jego sklepu trafiły kolejne aplikacje rodzimych usług, a zasób gier wzbogacił się nie tylko o klasyki, ale też kilka nowych tytułów, które to miały swoją premierę wraz z wersjami iOS/Android. Tendencja ta utrzymuje się od paru miesięcy, co pozwala wierzyć, że Windows Phone będzie miał coraz mniejsze zaległości względem innych platform.  Where’s My Mickey? Kolejna gra z serii „Where’s My” wypadła zaskakują dobrze. Zwłaszcza w kwestii pomysłu i wykonania. Niestety zawodzą elementy techniczne, na każdej platformie. Disney zdaje sobie z tego sprawę, gra otrzymała już pierwsze poprawki. Jeżeli jednak pominąć ten aspekt, otrzymamy naprawdę świetną zabawę dla fanów gier zręcznościowo-logicznych, a zwłaszcza wspomnianej serii. Dopasowanie oprawy do kreskówek z dawnych lat, podnosi miodność zwłaszcza wśród graczy starszej daty.  Google Maps  Sprytne połączenie tego co najlepsze w mapach Googla, Nokii i Microsoftu. Spora baza punktów POI, do tego z możliwością pracy offline. Brakuje niektórych rozwiązań znanych z konkurencyjnych aplikacji, ale dzięki nietypowemu połączeniu usług warto mieć Google Maps w swojej kolekcji. Wszystko to za darmo, niestety tylko dla Windows Phone 8.  Sport.pl Live Długo przyszło czekać posiadaczom Windows Phone na swoją wersję aplikacji Sport.pl Live. Opłacało się. Wprawdzie nie grzeszy ona możliwościami, ale te kluczowe, czyli transmisje Live działają wyśmienicie. Do tego otrzymujemy zbiór informacji ze świata sportu oraz dobre wsparcie kafelków. Teraz czekam na rozwój aplikacji. Miejmy nadzieję, że nie będziemy musieli czekać na niego tyle co na premierę Sport.pl Live.  Hungry Now  Dawno testowanie aplikacji nie sprawiało mi tyle frajdy jak w przypadku Hungry Now. Jej wykonanie jest po prostu świetne. Wprawdzie niewiele ma wspólnego z Metro, ale w tym przypadku nie jest to wada. Program pomaga w odnalezieniu i dotarciu do lokali najpopularniejszych sieci fastfoodowych. Większość z nich nie jest dostępna w naszym kraju, ale te już obecne odnajduje bez problemu. Polecam każdemu kto choćby czasem lubi stołować się w takich miejscach.  Royal Revolt Na Windows Phone wciąż brakuje dobrych, darmowych gier opartych o mikropłatność. Royal Revolt jest jednym z takich tytułów. Pomieszanie Tower Defense z elementami RPG oraz gry zręcznościowej, czyni z niej naprawdę grywalną pozycję. Całość dopełnia śliczna grafika oraz płynne działanie co na Windows Phone nie jest standardem. Mikropłatność choć odczuwalna nie jest wymogiem konieczny do dobrej zabawy. Jeżeli jeszcze nie mieliście okazji zagrać, a posiadacie Windows Phone 8, nadróbcie ten brak.  Jetpack Joyride  Kolejny mobilny klasyk, który wreszcie trafia na Windows Phone. Nie obyło się jednak bez problemów. Pierwsza wersja lubiła się wysypywać i resetować (przez co mogliśmy stracić cały dorobek). Obecnie, po paru poprawkach jest już znacznie lepiej. Tej gry chyba nikomu nie trzeba przedstawiać, ani polecać.  Sport WP  Wirtualna Polska jest z Windows Phone prawie od samego początku. Po aplikacji z wiadomościami oraz programem TV, przyszedł czas na sport. Główną zaletą programu jest dobre wsparcie Windows Phone oraz możliwość pobrania treści do czytania w trybie offline. Niestety zawodzi stabilność aplikacji, a WP nie słynie z szybkich aktualizacji. Polecam fanom sportu, zwłaszcza piłki nożnej. 