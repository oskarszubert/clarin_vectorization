29.11.2011 iPad obok oczywistych zastosowań: łatwego dostępu do internetu oraz rozmaitej rozrywki w postaci multimediów i gier, służy mi przede wszystkim do przeglądania dokumentów, zwłaszcza takich, które niespecjalnie nadają się do otwierania na czytnikach z ekranem e-ink. Chodzi przede wszystkim o złożone, kolorowe PDFy z kilkoma kolumnami, ale również dokumenty Word , Powerpoint i Excel. Apple proponuje instalacje prostego czytnika iBooks, to jednak dla mnie zdecydowanie za mało. Tak trafiłem na GoodReader, chyba najważniejszą aplikację na moim tablecie.  Już w zakresie samych PDF-ów możliwości GoodReader są imponujące. Dokumenty otwierają się w kartach, bez problemu możemy więc pracować na kilku jednocześnie, szybko przełączając się pomiędzy nimi. Jest możliwość wyświetlania dwóch stron dokumentu obok siebie, jak również wykadrowanie strony w ten sposób, żeby pozbyć się marginesów i tekst wypełnił cały ekran. Bardzo rozbudowane są funkcje adnotacji i komentarzy. Tekst wewnątrz PDF można podkreślić, przekreślić i zaznaczyć markerem. Jest również opcja wstawiania predefiniowanych kształtów jak i możliwość swobodnego rysowania po dokumencie. Są komentarze umieszczane bezpośrednio w tekście jak i w postaci ikon rozwijających „żółtą karteczkę”. Każda wprowadzoną zmianę można ponownie edytować, zmienić kolor, przesunąć w inne miejsce itd. Dla osób chętnych czytać książki w postaci PDF również jest kilka przydatnych opcji. Bardzo dobrze działa funkcja automatycznego zawijania tekstu, która przekształci nam PDFa na coś bardziej przypominającego zwykły plik tekstowy, który możemy następnie tak dopasować, aby wypełniał cały ekran tabletu. To wciąż nie koniec możliwości tego programu. Umożliwia on również zaawansowane zarządzanie plikami. Możemy tworzyć foldery, kopiować i przenosić dokumenty, ale również rozpakować pliki spakowane zipem, albo spakować je i wysłać e-mailem. Wisienką na torcie jest synchronizacja z rozmaitymi usługami i serwerami. Mam tu na myśli takie popularne serwisy jak Dropbox, Google Docs, SugarSync, ale również serwer FTP i SFTP, jak i serwer mailowy. GoodReader posiada również własną przeglądarkę WWW, dzięki której możemy bezpośrednio z sieci pobierać różnego rodzaju dokumenty. Na sam koniec, tylko dla formalności wspomnę, że chociaż są do tego celu inne, bardziej wyspecjalizowane aplikacje, GoodReader nie ma problemu z wyświetlaniem zdjęć i filmów. Czy zatem polecam zakup GoodReader? W końcu kosztuje on 4,99 euro – trochę ponad 20 złotych, czyli nie jest to typowa appka za dolara. Odpowiedź brzmi zdecydowanie tak! Powiem więcej, jest to najważniejsza i najczęściej wykorzystywana przeze mnie aplikacja na iPadzie. Zdecydowanie polecam każdemu, kto potrzebuje przeglądać, adnotować i zarządzać dokumentami na swoim tablecie. GoodReader jest również w mojej ocenie zdecydowanie lepszy od ReaddleDocs, który można nabyć w tej samej cenie, jednak jego możliwości są znacznie skromniejsze, na dodatek niektóre funkcje nie działają tak jak bym sobie życzył np. zawijanie tekstu w PDF-ach. 