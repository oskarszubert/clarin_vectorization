03.01.2012 No i wyrażam tę opinię w formie komplementu, w końcu Doodle Jump to chyba moja pierwsza kupiona gra na iPhonie 3G i jedna z nielicznych aplikacji, które zostały ze mną do dziś. Po prostu tkwi w niej jakaś magia, że od czasu do czasu mam ochotę znów ją odpalić. Wszystko wygląda na to, że podobnie będzie z Fat Jump. Poznajcie pana ogórka (ja go tak nazywam), który po prostu skacze, za pomocą wychyleń telefonu, po platformach do góry i stara się dolecieć jak najwyżej. Żeby jednak rozbudować mechanikę znaną z Doodle Jump na jego drodze spotkamy nie tylko specjalne przedmioty potrafiące go przenieść do góry, ale również słodycze, hamburgery, ciastka oraz jabłka, gruszki i marchewki. Jak łatwo zauważyć przedmioty te możemy podzielić na dwie grupy – zdrowe i nie, jedne podnoszą naszą wagę i utrudniają skoki, a drugie ją zmniejszają pozwalając nam się łatwiej odbijać. W ten sposób w swojej grze twórcy zawarli przesłanie o niejedzeniu tzw. „fast foodów”.  To oczywiście nie koniec nowości – dodano możliwość strzelenia rakietą w dowolne miejsce ekranu, co z reguły ma nam służyć jako broń do walki z pojawiającymi się na planszy przeciwnikami, ale jako bardziej zaawansowaną technikę możemy wykorzystać pocisk z rakiety do odbicia się wyżej i uratowania na przykład po źle wykonanym skoku. Dużo jest takich drobnych szczegółów, które świadczą o tym, że Fat Jump to gra dopracowana, która nie była robiona na kolanie byle tylko ją wypuścić. Przykładowo mamy sklep dla naszych ulepszeń, w którym zdobyte w grze monety możemy wydać, by mieć więcej rakiet, móc lecieć wyżej za pomocą kasku- helikoptera czy też mieć dłużej działającą tarczę. Możemy kupić też dodatkowe monety za prawdziwe pieniądze, ale gra nas do tego w żadnym momencie nie zmusza, co jest rozwiązaniem uczciwym. Bardzo pozytywnie wypada oprawa graficzna, wszystko jest bardzo ładnie narysowane, pełne kolorów i po prostu przyjemne w odbiorze. Miło też, że twórcy od razu postawili na różnorodność i już teraz umieścili trzy tematy graficzne, które odblokowujemy grając i zbierając monety. Duży plus to również sam wygląd głównego „bohatera” i jego zabawne animacje, gdy się roztyje. Najważniejsze pozostawiłem sobie na koniec – rozgrywka jest wyśmienita i bardzo wciąga, ale to co jest największą zaletą Fat Jump, czyli rozbudowanie prostej mechaniki może być też wadą dla niektórych. W Doodle Jump po prostu skaczemy do góry i nie myślimy o niczym innym. W Fat Jump analizujemy wiele elementów – czy mam wziąć to ciastko czy może próbować je ominąć, czy powinienem już teraz zużyć moje cenne rakiety, czy nie jestem za ciężki na wykonanie tego skoku. Dla mnie to tylko dodatkowy atut, bo dodaje odrobinę zróżnicowania świetnej mechanice, ale rozumiem dlaczego niektórzy mogą poczuć się przytłoczeni. Czy warto? Fat Jump, pomimo niezbyt chwytliwego tytułu, jest świetną grą, która w sposób bardzo trafny potrafi uzmysłowić młodszym, co powinno się jeść, a co jest niezdrowe. Mechanika z Doodle Jump rozszerzona o kilka nowych patentów to strzał w dziesiątkę i jestem przekonany, że wiele osób nie będzie umiało się od Fat Jump oderwać. Jest tu wszystko, co powinno być, a cena 0,79 Euro tylko zachęca do zakupu. Miło wiedzieć, że to dzieło Polaków. Link do aplikacji (wersja uniwersalna). 