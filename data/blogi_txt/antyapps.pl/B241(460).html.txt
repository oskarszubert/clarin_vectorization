23.12.2013 Kórliki, barwne postaci ze świata Raymana, które dzięki swojej popularności doczekały się sporej serii gier na różnej maści urządzenia, w tym mobilne. Posiadacze Windows Phone 8 jak do tej pory nie mieli dostępu do żadnej z nich, aż do dziś rano, kiedy to do sklepu zawitała gra Big Bang. Już na wstępie warto zauważyć, że to kolejny tytuł Xbox Live na Windows Phone na przestrzeni zaledwie kilku dni. Widać więc że Microsoft powoli próbuje nadrabiać spore zaległości, a zaraz kompletnie nie przejmuje się swoim starym kalendarzem wydawniczym. Przejdźmy jednak do samej gry. Seria o kórlikach opiera się na dwóch zasadach: dużo zabawy i dużo humoru. Ten ostatni czynnik sprawia, że zazwyczaj serię tę albo się lubi, albo nienawidzi. Dowcip nie należy do najbardziej wyszukanych. Proste kreskówkowe gagi umieszczone w każdym elemencie gry. Dobrym przykładem niech będzie osiągnięcie, które zdobywamy bo bezczynnym 5 minutowym siedzeniu w sklepie.  Rozgrywka w Big Bang przypomina minimalnie Angry Birds Space. Wystrzeliwując naszego królika w przestrzeń kosmiczną, musimy uzbierać jak najwięcej dóbr. Pomogą nam w tym takie dodatki jak odrzutowy plecak, rozmieszczone okazyjnie działa, czy też grawitacja poszczególnych planet. Gra ma mocno zręcznościowy charakter, co nie każdemu przypadnie do gustu. Sam wystrzał to tylko początek, wcale nie najistotniejszy. Najważniejsze jest odpowiednie sterowanie naszym bohaterem. I tak przez blisko 150 plansz. Tak więc zabawy jest sporo, ta potrafi jednak momentami  nużyć. Poszczególne poziomu przynoszą zbyt mało nowości, a system dodatków i ulepszeń mógłby być bardziej rozbudowany. Nie zmienia to faktu, że fani gatunku powinni spędzić przy niej sporo miłych chwil. Zwłaszcza że system sterowania stawia na pewną losowość rozgrywki, co dodatkowo irytuje, ale i podnosi poziom wyzwań. Jak już wspomniałem gra należy do tytułów Xbox Live, posiada więc system osiągnięć i możliwość rywalizacji na wyniki ze znajomymi. Oprawa graficzna jak i muzyczna stoją na średnim, ale solidnym poziomie. Jest skocznie, jest chaotycznie, a i tak przez większość rozgrywki wszystko obserwujemy w dużej perspektywie. Animacje kórlików w różnych częściach menu są ciekawe i zabawne. Gra prezentuje się dobrze nawet na Lumii 920, dodatkowo podczas zabawy nie uświadczyłem żadnych problemów z płynnością działania. Niestety, jak przystało na grę od Ubisoft Big Bang nie posiada wersji testowej. Nie wiem dlaczego z uporem godnym lepszej sprawy, unikają oni umieszczania ich w swoich grach. Wprawdzie kwota 3,49zł nie należy do dużych, jednak gatunek gier zręcznościowych jest wybitnie mocno obstawiony przez inne, darmowe tytuły. Czy warto w takim razie inwestować w kosmiczne przygody kórlików? Tylko jeżeli lubicie ten gatunku, kórliki i tęskno Wam do nowych gier Xbox Live. 