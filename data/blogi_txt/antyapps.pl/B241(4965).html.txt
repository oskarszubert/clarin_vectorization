17.09.2012 W erze internetu produktywność jest terminem, który nie schodzi z pierwszych stron słów kluczowych. Kiedyś podczas pracy rozpraszały nas głównie Kulki i Saper — teraz pokus jest o wiele więcej, nawet w telefonach — i połączenia głosowe czy SMSy są tu najmniejszym problemem. Facebook, Twitter, Tumblr itd. nie dają nam żyć, dlatego kiedy musimy napisać coś na sprzęcie z Androidem warto skorzystać ze skrajnego minimalizmu, gdzie żadne powiadomienia nie będą nam przeszkadzać. WriteMonk sprawdzi się w tej roli znakomicie. Po włączeniu aplikacji naszym oczom ukazuje się menu, za pośrednictwem którego możemy: utworzyć nowy dokument, otworzyć istniejący plik, zapisać zmiany, usunąć, podzielić się treścią oraz zmienić wielkość czcionki. I nic poza tym, twórcy postawili sobie za cel udostępnić jak najmniej rozpraszające narzędzie, w którym nie tyle nie musimy, co nawet nie możemy bawić się krojem czcionki, wstawianiem obrazków czy innych elementów, przez które odrywalibyśmy się od edycji tekstu. Po prostu piszemy. Twórcy podobnych aplikacji często decydowali się utrudniać nam życie autorskimi formatami, tutaj postawiono na jedyny słuszny – *.txt, co z pewnością dla wielu również okaże się istotne.  Doskonale zdaję sobie sprawę z tego, że nie jest to narzędzie dla wszystkich. Przede wszystkim wielu już na starcie się podda, ponieważ pisanie dłuższych tekstów na klawiaturze ekranowej to nie dla nich. Jak pokazuje przykład tego tekstu, w połączeniu ze SwiftKey to nie żaden problem — nic mnie nie rozprasza, wszystko działa jak należy, a niewielkie reklamy za pośrednictwem których zarabiają twórcy programu nie są specjalnie inwazyjne. WriteMonk możecie pobrać za darmo w serwisie AndroidZoom, gdyż tajemniczo jestem jedną z niewielu osób, którym działa również link do Google Play. Aktualizacja: Jak widać po komentarzach, coś z aplikacją jest nie tak i najwyraźniej jestem wybrańcem, skoro wciąż mogę ją pobrać. Nie wnikam jak ma się sprawa z kradzieżą nazw i innych, z czego autorzy tłumaczyli się w wątku grupy dyskusyjnej, ale sam również nie miałem świadomości, że WriteMonkey jest aplikacją na komputery stacjonarne. Przykro mi tym bardziej, że to produkt który polecaliście nam do zrecenzowania poprzez formularz, dlatego mam cichą nadzieję, że sprawa się wyjaśni, edytor wróci do Google Play i niebawem wszyscy będziemy mogli cieszyć się z tego, że nic nas nie rozprasza. 