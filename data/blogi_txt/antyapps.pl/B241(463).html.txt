22.10.2011 Odkrycie na dziś to Bike Baron, który został wybrany przez Apple grą tego tygodnia. Moim zdaniem bardzo słusznie, bo  piekielnie wręcz wciąga. Jest to prosta zabawa w przejechanie toru przeszkód na motorze i walka z siłami grawitacji, podobnie jak to było niegdyś w legendarnej już Elastomanii czy też w Trials HD/Joe Danger na Xboxie 360/PS3.  Jak się w to gra? Banalnie prosto – po jednym ekranie wyjaśnień już pędzimy do przodu na naszym motorze oglądając, jak kot towarzysz podskakuje przy każdej wymyślnej przeszkodzie. Oczywiście zabawy nie byłoby, gdyby nie sama konstrukcja toru – pojawia się tu mnóstwo ramp, skoczni, beczek, a pomiędzy nimi mnóstwo wybuchowych przeszkód. Gdyby sama konstrukcja toru to było za mało to twórcy umieścili na planszy jeszcze od kilku do kilkunastu monet, które możemy zebrać po drodze.  Za zebranie wszystkich otrzymamy jedną gwiazdkę na danej planszy. Oczywiście zgodnie z tradycją skompletować musimy trzy. Jedna jest zawsze za przejechanie danej trasy, a pozostałe za wspomniane monety, czasem za określony czas, wykonanie danego tricku parokrotnie lub dotarcie do mety bez śmierci. Tak, będziecie musieli powtarzać dane plansze wielokrotnie. Taki już urok tego typu gier. Na Easy jeszcze jakoś idzie, Medium to już wielokrotne boje, a Hard na razie dopiero rozgryzam, że o Extreme nie wspominając. Nie martwcie się jednak na zapas ta gra wciąga właśnie tym, że bardzo łatwo wykonać kolejne podejście – natychmiastowo wracamy do ostatniego punktu kontrolnego. Ja sam odpaliłem ją na moment, a odłożyłem iPada dopiero po godzinie, to chyba najlepsza możliwa rekomendacja.  Gdyby tego było mało to twórcy udostępnili w grze edytor plansz, w którym dostępne są te same klocki, z których zbudowane są plansze w głównym trybie. Możemy potem taką skończoną planszę wysłać na serwer i jeśli spodoba się ona twórcom to wypromują ją oni na stronie internetowej gry (thebikebaron.com). Plansze innych użytkowników pobieramy wpisując czteroznakowy kod. Istnieje spora szansa, że wokół gry wytworzy się społeczność i to ona będzie nam dostarcza nowych wyzwań, jak już ukończymy ponad 40 plansz z głównego trybu. Oprawa wizualna nie jest może najwyższych lotów, ale ważne, że jest przejrzysta i ułatwia szybką ocenę sytuacji. Twórcy sprytnie wykorzystali kamerę lekko przechyloną wgłąb ekranu, co pozwala nam widzieć dalszy fragment toru i przy okazji uwydatnia grafikę 3D. Czy warto? Bez dwóch zdań warto. Nawet, jeśli późniejsze etapy zaczną Was frustrować to nie będzie to stracony dolar. To jedna z tych gier, do których będziecie wracać po więcej, a każda rozpoczęta pięciominutowa sesja zakończy się po godzinie. Bike Baron to produkcja nietuzinkowa i chociaż pomysł na rozgrywkę to nic odkrywczego to ogromne pokłady grywalności powinny przekonać każdego, nawet największe marudy. W dodatku patrząc na popularność tytułu jest spora nadzieja, że twórcy będą wspierać Bike Baron aktualizacjami, a to tylko jeszcze bardziej podniesie wartość i tak obłędnie opłacalnego zakupu. Uniwersalna wersja do kupienia tutaj. 