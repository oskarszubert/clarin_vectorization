05.04.2013 Znaleźć nieprzekombinowany, ładnie prezentujący się widżet to nie jest prosta sprawa. Nie jestem fanem zagraconych pulpitów, chwalę sobie raczej ascetyczne i użyteczne dodatki. Stąd kiedy tylko w oczy wpadł mi Minimalistic Text, niemal od razu znalazł się na moim telefonie, zastępując używany dotychczas domyślny zegar. Każdy kto lubi przejrzyście skrojoną typografię z pewnością doceni ten dodatek — zresztą wiele pozytywnych ocen, a do tego wyróżnienie aplikacji przez Google na stronie głównej, powinny być już wystarczającą rekomendacją. Program pozwala nam na dodanie jednego z szesnastu widżetów, które różnią się od siebie wielkością. Po ustaleniu rozmiaru jaki maksymalnie może zająć dodatek, przechodzimy do wyboru jego charakteru spośród kilku wariantów: zegara, zegara wraz z datą, baterii oraz pogodynki. Kiedy już zdecydujemy się na jeden z nich, przechodzimy do miejsca, w którym dostosowujemy wygląd widżetu w zależności naszych preferencji.  Cały proces do trudnych nie należy, całość podzielona została na kilka zakładek w których ustalamy, w zależności od potrzeb, różne parametry związane z wyglądem dodatku na naszym pulpicie. Począwszy od tła i cienia, przez położenie i wyrównanie, przez szczegółowy rozkład elementów na schemacie (poziom, pion, a może jakieś mieszane kombinacje?), na stylu tekstu (kolorach, wielkościach i krojach) kończąc. Dodatkowo możemy także ustalić zachowania widżetu po kliknięciu nań, czy kilka kosmetycznych elementów jak nazwa lub przewijanie w przypadku, kiedy ten nie mieści się na ekranie. Możliwości zmian jest sporo i pewnie nim wypracujecie Wasz wymarzony wzór widżetu chwila minie, ale wszyscy miłośnicy estetycznej typografii z pewnością ją wygospodarują. Jak widać na obrazkach, można tam wyczarować naprawdę ładne rzeczy. Jeżeli chcielibyście swoje androidowe pulpity ozdobić z pomocą Minimalistic Text, możecie go pobrać za darmo na platformie Google Play. Jeżeli aplikacja spodoba Wam się na tyle, że chcielibyście przelać trochę groszy na konto jej twórców, możecie wykupić wersję „pro” która likwiduje reklamy, a także zapewnia szybszy dostęp do zbliżających się nowości. 