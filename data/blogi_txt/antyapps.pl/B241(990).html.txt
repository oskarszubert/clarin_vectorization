20.02.2014 Z aplikacjami do czytania mam duży problem. Większość z nich jest najzwyczajniej w świecie… niewygodna. Na tyle, że nawet nie podejmę próby porównywania ich do klasycznych czytników Kindle. Niemniej stale próbuje świeżych rozwiązań z nadzieją, że tym razem się uda. Do komiksów niezastąpiony dla mnie okazał się Comic Zeal, zaś cała reszta wciąż wydaje się być problematyczną. Dlatego też często daję szansę kolejnym propozycjom, które mają uczynić tę czynność wygodniejszą. Dziś pora na kolejną próbę: DjVu Book Reader. I nie mogę o programie napisać złego słowa. To kompletny produkt, który posiada wszystkie kluczowe dla czytania elektronicznych dokumentów cechy. Jest wyszukiwarka (OCR), są zakładki i szybki dostęp do rozdziałów gdy takowe zostały ustawione, dostosowanie dokumentu do wielkości ekranu czy stylu wyświetlania. To wszystko jest już na miejscu, podobnie jak wyjątkowo wygodne importowanie plików bezpośrednio z innych aplikacji czy ich transfer za pomocą przeglądarki / FTP. Jeżeli chodzi o wsparcie plików, to takowe dotyczy trzech formatów: *.djvu, *.djv oraz *.pdf.  Całość działa ekspresowo i nie ma z nią najmniejszych problemów. Interfejs programu jest przejrzysty, a znany wszystkim użytkownikom system gestów i przesuwania stron także tutaj zdał egzamin. Na duży plus zasługuje opcja automatycznego dostosowania wyświetlania dokumentu według długości lub szerokości — dzięki temu mamy szansę nareszcie zaoszczędzić te drogocenne sekundy, które w niektórych przeglądarkach zawsze musieliśmy marnotrawić na skalowanie każdej świeżo otwartej strony. Dużym atutem jest również błyskawiczny czas działania i opcja wygodnego i szybkiego transferu plików z poziomu przeglądarki — zarządzanie treścią w ten sposób jest też o wiele wygodniejsze, aniżeli wykonywanie tych samych czynności z poziomu iPada czy iPhone’a. DjVu Book Reader nie wprowadza żadnych rewolucji, to jeszcze jedna cegiełka pozwalająca sprawnie i szybko chłonąć treści z elektronicznych publikacji. W mojej opinii o wiele wygodniejsze od iBooks (choć o to akurat nie jest trudno), jednak wciąż próżno szukać tam jakichkolwiek opcji, które wyjątkowo umilą / ułatwią czytanie z poziomu smartfona czy tabletu. Bardzo poprawny czytnik, za który przyjdzie nam zapłacić 3,59 euro (wersja uniwersalna). Moim zdaniem to dość spora kwota jak za taką, najzwyczajniej w świecie poprawną, aplikację… 