28.01.2013 Aplikacje wspomagające obróbkę zdjęć na ekranie iPhone’a to jedne z najchętniej pobieranych programów w AppStore. Ogromny wybór utrudnia jednak wybór tych, które naprawdę warto mieć. Jeżeli i wy stoicie przed tym trudnym wyborem, mam coś specjalnie dla was. Oto zestawienie pięciu, moim zdaniem najfajniejszych aplikacji do fotoedycji dla iPhone.  Snapseed – Obróbka i filtry na najwyższym poziomie  Snapseed będący początkowo niezależnym projektem, od pewnego czasu sygnowany jest logo giganta z Mountain View, firmy Google. Choć często w wypadku takich przejęć, pierwotny projekt traci swoją markę, Snapseed zostało nienaruszone, a nawet lekko zaktualizowane i udostępnione bezpłatnie.  Program pozwala na szczegółową obróbkę zdjęć. Z wykorzystaniem graficznych narzędzi zmienimy nasycenie, kontrast, poprawimy oświetlenie i cienie, a także nałożymy filtry, których parametry możemy ustalić samodzielnie. Obsługa programu kładzie ogromny nacisk na wykorzystanie gestów, co w tym przypadku działa tylko na plus. Potężne narzędzie, schowane w tak małej aplikacji, która moim zdaniem jest pozycją obowiązkową dla każdego amatora fotografii na iOS. Fuzel Pro – Profesjonalne kolaże  Gdy jedno zdjęcie to za mało, warto pomyśleć nad fotograficznym kolażem. Do tego celu najlepiej będzie wykorzystać Fuzel Pro, z tą aplikacją ich tworzenie będzie prostsze niż kiedykolwiek.  Wybieramy domyślny rozmiar zdjęcia, a potem, twórcy zdają się do nas mówić – niech się dzieje co chce. Przestrzeń na kolejne zdjęcia tworzymy samodzielnie, przeciągając kolejne cięcia na dostępnej powierzchni. Bez ograniczeń. Niech poniesie Cię wyobraźnia. Over – Złote myśli bez zbędnej szmiry Jeżeli zdjęcia z nałożonym napisem kojarzą wam się głównie z nastoletnimi wybrykami młodzieży na Naszej Klasie czas zmienić to nastawienie, ponieważ takie grafiki mogą naprawdę wyglądać przyzwoicie. Dobrego smaku nadamy im z pomocą aplikacji Over.  Wykorzystując bogatą bazę oryginalnych czcionek, którą za drobną opłatą możemy poszerzyć o kolejne kroje, nasze zdjęcia zyskają zupełnie nowego blasku. Ostatnim elementem do setek „lajków” na Facebooku będzie zatem już tylko chwytliwy tekst. Bokeh Lens – Zdjęcia prawie jak z lustrzanki Bokeh Lens to moje najnowsze odkrycie wśród programów do edycji zdjęć. Wyjątkowa aplikacja, która z niezwykłą precyzją pozwala nam na dodanie naszej fotografii efektu rozmycia tła znanego ze zdjęć wykonanych lustrzanką.  Niesamowicie przemyślany zestaw narzędzi dzięki któremu nie tylko zmienimy rozmiar pędzla, którym zaznaczamy obszar do „wyostrzenia”, ale także przybliżymy obraz i z lupą w ręku dopilnujemy, by rysowane zaznaczenie dokładnie pokrywało się z krawędziami pierwszego planu. Phoster – Gdy zwykły napis to za mało… W chwili gdy nasza poetycka wena zdecydowanie przerośnie możliwości oferowane przez Over z pomocą przybywa do nas Phoster – program, który zamieni nasze zdjęcia w plakaty z prawdziwego zdarzenia. Niezwykle prosta w obsłudze aplikacja może okazać się naprawdę przydatna, gdy chcielibyśmy w oryginalny sposób zaprosić naszych znajomych na spotkanie.  Nie tylko tekst, ale także efekty specjalne, kolory i filtry. Phoster to prawdziwie kompleksowy kreator grafik na większą skalę, który sprawdzi się zarówno w rękach amatorów jak i profesjonalistów. 