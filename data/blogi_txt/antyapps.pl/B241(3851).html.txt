18.03.2013 W czasach, kiedy nie znając człowieka osobiście potrafimy wyrobić sobie zdanie na jego temat na podstawie aktywności w różnych portalach społecznościowych, jak grzyby po deszczu wyrastają kolejne aplikacje agregujące określone grupy ludzi wokół ich zainteresowań czy aktywności. Tym razem jest to hybryda serwisu Last.fm, Instagram i Shazam pozwalająca tworzyć w naszym wirtualnym profilu soundtrack własnego życia przez udostępnianie utworów w podobny sposób jak do tej pory mogliśmy robić to ze zdjęciami.  Interface programu SoundTracking do złudzenia przypomina ten, jaki do tej pory znaliśmy z Instagramu. Tu jednak zamiast fotografii będziemy dodawać utwory muzyczne oznakowane kwadratową grafiką okładki płyt, z których pochodzą. Do utworu możemy także dodać hashtag, który w domyśle ma służyć opisowi nastroju, w jakim znajdujemy się słuchając danej piosenki lub kategoryzowaniu danego wykonawcy według własnych kryteriów. Nowością względem innych serwisów o podobnej budowie jest system aprobaty wobec piosenek, które dodali inni. Możemy ją stopniować dzieląc piosenki na ulubione i ukochane. Moim zdaniem jest to już jednak lekka przesada i lepszym rozwiązaniem byłaby prędzej możliwość oznaczenia piosenki, za którą wyjątkowo nie przepadamy. Jeśli chodzi o możliwość dodawania samych utworów, możemy wyszukiwać je ręcznie, udostępniać to, czego aktualnie słuchamy z telefonu lub odnajdywać dźwięki na takiej zasadzie jak robią to aplikacje typu Shazam czy SoundHound. Nie wiem jak ma się skuteczność funkcji rozpoznawania piosenek względem konkurencyjnych serwisów, ponieważ skupiłem się głównie na społecznych aspektach aplikacji, jednak z Nine Inch Nails i Johnym Cashem, których słuchałem podczas testu, SoundTracking poradził sobie świetnie. Aplikacja umożliwia wskazanie lokalizacji, w której w danym momencie się znajdujemy. Jeśli szukacie bratniej duszy o podobnych zainteresowaniach muzycznych, mieszkającej w waszej okolicy, SoundTracking powinien przypaść wam do gustu. Zaraz po dodaniu utworu możemy bowiem sprawdzić kto słuchał muzyki w miejscu, które oznaczyliśmy oraz kto jeszcze dodał utwór, jaki sami zdecydowaliśmy się opublikować. Dodając nowe piosenki w swoim profilu możemy oznaczyć na nich innych znajomych zarejestrowanych w serwisie, a także wzbogacić piosenkę o zdjęcie. Każdy post można także udostępnić w serwisie Facebook, Forsquare lub Twitter. SoundTracking to wspaniała pozycja dla wszystkich, którzy chcą poszerzyć swoje muzyczne horyzonty i pochwalić się innym tymi piosenkami, których sami uwielbiają słuchać. To również ciekawy portal społecznościowy pozwalający poznać nowych ludzi, którzy odwiedzają te same miejsca i słuchają podobnych wykonawców. Serwis dostępny również na system iOS. 