31.07.2013 O Facebooku można mówić wiele rzeczy, ale jedno jest pewne, odcisnął swoją obecność na prawie całym internecie. Jego Fanpage stały się dla wielu firm głównym miejscem kontaktu z klientami, a dla serwisów miejscem budowania ruchu. Czy słusznie? To temat na inny wpis. Jeżeli jesteś posiadaczem takiego właśnie Fanpage warto przyjrzeć się aplikacji Facebook Pages Manager. Już na wstępie warto zaznaczyć że nie jest to program oficjalny, co dla niektórych może dyskwalifikować aplikację już na starcie. Testuję go od kilku dni i nie natrafiłem jeszcze na żaden dziwny spam, albo przekroczenie uprawnień, warto jednak mieć ten fakt na uwadze. Facebook Pages Manager daje nam pełny dostęp do zarządzanych przez nas stron. Autorzy chwalą się że wszystko co możemy zrobić za pomocą przeglądarki na PC, zrobimy też za pomocą ich aplikacji. Jest w tym sporo racji. Z jej poziomu możemy dodawać treści, śledzić wiadomości oraz statystyki, zarządzać ustawieniami. Do tego aplikacja wspiera typowe dla Windows Phone opcje takie jak powiadomienia (w górnej belce jak i na kafelku) oraz przypinanie poszczególnych elementów do ekranu głównego.  Bardzo pozytywnie zaskakuje wykonanie aplikacji. Autor oparł całość na interfejsie metro, a efekt jest zaskakująco praktyczny. Nie ma problemu z odnalezieniem najpotrzebniejszych elementów, każda część odróżnia się od pozostałych, a całość jest po prostu miła dla oka. Owszem, metro ma też swoją cenę, na ekranie mieści się mniej treści, ale jak dla mnie w tym przypadku aplikacja zyskuje na czytelności. Bardzo praktyczne są też kafelki informujące o najnowszych zdarzeniach. Oficjalnej aplikacji Facebook Pages Manager prawdopodobnie nie ujrzymy zbyt prędko na Windows Phone. Tym bardziej cieszą takie aplikacje jak ta. Tak naprawdę jej jedynym minusem jest fakt, że nie jest oficjalnym produktem Facebooka. Facebook Pages Manager posiada rozbudowaną wersję darmową (ograniczenia w wybranych funkcjach oraz reklamy) i płatną w cenie 6,99zł. To niedużo jak za tak dobry program. 