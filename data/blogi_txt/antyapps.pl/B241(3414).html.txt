08.05.2013 Aplikacje dostarczające mniej lub bardziej kojących dźwięków opisywaliśmy już kilkakrotnie. Tym razem twórcy postawili wyłącznie na deszcz. I mimo że aura pogodowa w naturalny sposób dostarcza nam dźwięków, których niekoniecznie chcielibyśmy słuchać w maju, to być może znajdą się tacy, którzy zatęsknią za deszczem, gdy w końcu wyjdzie słońce. Dla nich właśnie stworzono aplikację Rain Sounds.  Nadrzędnym zadaniem aplikacji jest umilać nam sen różnymi dźwiękowymi wariacjami na temat deszczu. Do naszej dyspozycji oddano 9 różnych sytuacji, którym, jak nie trudno się domyślić, towarzyszą opady. I tak do wyboru mamy między innymi: ulewę w szklarni, burzę, dźwięk kropel odbijających się od samochodowej szyby, deszcz w lesie, pod namiotem, pod drzewem, pod parasolem i kilka innych „mokrych” propozycji. Aplikacji daleko do wymyślnych interfejsów i skomplikowanej obsługi. Mimo swojej prostoty obrazki dobrane do każdego z dostępnych nagrań cieszą oko, a korzystanie z aplikacji nie sprawia żadnych problemów. W przypadku tego typu aplikacji z jakością dźwięku bywa różnie. Tu jednak udało się uniknąć porażki. Po podłączeniu smartfonu lub tabletu do zewnętrznych głośników, deszczowe odgłosy rzeczywiście mogą ukoić nerwy po całym dniu i pomóc nam w zasypianiu. Twórcy zadbali również o funkcję czasowego wyłącznika, który możemy ustawić tak, aby aplikacja wyłączyła się sama, gdy my będziemy już spać w najlepsze.  Odkąd niedawno znalazłem relaksujące dźwięki przyrody w serwisie Spotify, coraz częściej towarzyszą mi one podczas zasypiania lub w chwilach wymagających większej koncentracji. Rain Sounds to świetna alternatywa dla tych, którzy są w ciągłym ruchu, a również potrzebują chwili spokoju i odprężenia, jakie z pewnością wspomaga miarowy szum deszczu. Dodatkowym atutem aplikacji jest zupełny brak reklam i fakt, że możemy ją pobrać zupełnie za darmo. 