17.11.2011 BlueCash to usługa firmy BlueMedia, dzięki której w Polsce zaistniały przelewy ekspresowe. Standardowo terminy związane z przelewami międzybankowymi są uwarunkowane występowaniem tak zwanych sesji elixir. Z tego powodu przelew nadany w piątek popołudniu dojdzie do odbiorcy w innym banku dopiero w poniedziałek około południa. Niejednokrotnie taki czas oczekiwania jest zbyt długi. Potrzeba przelewów ekspresowych została zauważona i stworzono rozwiązanie. Teraz dostępne jest ono indywidualnie nie tylko w formie interfejsu webowego, ale nawet z poziomu telefonu. Przelew ekspresowy jako pierwszy bank w Polsce wprowadził mBank w oparciu o usługę firmy BlueMedia. W szybkim czasie okazało się, że w ten sposób wędruje po kilka tysięcy przelewów miesięcznie, dlatego wdrożenie tego typu opcji dla swoich klientów rozważył również Alior Bank. W szybkim czasie pojawiły się w nim przelewy natychmiastowe, również w oparciu o BlueCash. O ile mBank na tego typu przelewach chce zarabiać, śrubując cenę każdego do 5 zł, o tyle Alior uzależnia prowizję od wielkości przelewanej kwoty – 1 zł za każdy przelany tysiąc. Cennik jaki stosuje Alior Bank jest identyczny z tym, jaki występuje oficjalnie w BlueCash. BlueMedia z pewnością sporo zarobiła na umowach z tymi dwoma bankami, jednak wciąż pozostają miliony klientów do obsłużenia, których banki nie współpracują z tą firmą. Z tego powodu usługa BlueCash jest zaoferowana samodzielnie dla każdego posiadacza konta internetowego. Za pomocą BlueCash zalogowany użytkownik ma możliwość wykonania przelewu w ciągu 10 minut do kwoty 20 000 zł. Ciekawą opcją aplikacji, zarówno mobilnej jak i webowej jest możliwość robienia przelewów na telefon. Wystarczy podać numer telefonu odbiorcy i kwotę by dokonać natychmiastowego przelewu. W momencie gdy numer jest zarejestrowany przez danego użytkownika i powiązany z numerem rachunku bankowego, przelew zostaje wykonany natychmiastowo. W innym przypadku odbiorca otrzymuje smsa z instrukcjami – ma możliwość odebrania przelewu za pomocą strony internetowej, przy czym nie musi się w ogóle rejestrować by tego dokonać. Super. Sama opcja przelewu na telefon ma również tę istotną zaletę, że w aplikacji mobilnej możemy wybierać osoby z listy kontaktów, dzięki czemu przelewy te są naprawdę natychmiastowe! Usługa ta jest naprawdę rewolucyjna i dużo zmieniła na naszym polskim rynku bankowości internetowej. Brakuje mi jedynie w aplikacji możliwości rejestracji. Tak czy inaczej myślę, że z miesiąca na miesiąc rozwiązanie to będzie zdobywało coraz większą liczbę użytkowników. Sama aplikacja jest dostępna w Android Markecie za darmo i bez reklam, wszak firma zarabia na prowizjach od przelewów. Istnieje także wersja na iOS. 