14.12.2011 Sporo znajomych posiadaczy tabletów przekonywało mnie, że to doskonałe urządzenie do zabawy z dziećmi. Ucieszyłem się więc, gdy w ręce wpadła mi aplikacja niezbyt dźwięcznie nazwana Painting 4 Fun HD – Coloring Book. Rezolutnie domyśliłem się, że chodzi o kolorowanie i że głównym odbiorcą nie jestem ja. Po raz pierwszy więc testerem został mój 4-letni syn, Eryk. Jak się bawił?  Eryk uwielbia rysować i kolorować, więc program wydaje się dla niego stworzony. W środku mamy kilkanaście darmowych obrazków, a za kolejne zestawy należy wyłożyć po 1 euro. Nie jest to cena wygórowana i powiedzmy porównywalna z kolorowankami papierowymi. Tutaj nie potrzebujemy jednak kredek, a wyłącznie palce. Na dolnej belce wybieramy kolor a później przechodzimy do dzieła. Częściowo ułatwiającą funkcją jest „blokada” na jednym elemencie. Oddzielone konturem miejsca pokolorujemy dopiero wtedy, gdy na chwilę podniesiemy palec. Trzymając go cały czas na tablecie nie wyjedziemy za linie. Z tym, że jak napisałem – ułatwia to częściowo. Gdy mały chciał dostać się do mniejszych, trudno dostępnych miejsc, to nawet jego niewyrośnięte paluszki miały problem. System załapywał wszystkie miejsca dookoła, a nie to wybrane. Zoom częściowo to naprawia, ale są trudne momenty. Miło, że obrazki można zapisywać czy wysyłać na maila (babcie już zostały obdarowane), ale jest jeden wielki problem, który musi zostać wyeliminowany jak najszybciej – niestabilność. Dwa razy (na 5 prób) zdarzyło nam się, że aplikacja wyłączyła się pod koniec kolorowania danego obrazka, a jej ponowne uruchomienie wiązało się z rozpoczęciem od nowa. Eryk zachwycony nie był. Podstawka Painting 4 Fun HD – Coloring Book jest całkowicie za darmo, więc warto pobrać i czekać na aktualizację. Jak będzie działało stabilnie, to z pewnością dzieciaki się ucieszą. Painting 4 Fun HD – Coloring Book można pobrać stąd. 