09.04.2013 W życiu każdego gracza zdarzają się chwilę, kiedy utkwi w martwym punkcie którejś z produkcji. Popularność serwisów takich jak GameFAQs czy dziesiątki rozrastających się Wikii mówią same za siebie. Wspomniane miejsca koncentrują się na poradnikach, dostarczaniu map i innych dodatków pomagających uporać się z grą, lub po prostu dzięki zastrzykowi teorii lepiej przygotować do zabawy. Opisywana dziś aplikacja związana jest właśnie z drugim z tych serwisów. Mobilny dostęp do niego jeszcze nigdy nie był tak wygodny i przyjemny! Już na starcie, tuż po instalacji, w podręcznej bibliotece znajduje się dostęp do poradników dla kilku najpopularniejszych w ostatnich tygodniach tytułów. Spokojnie, listę bibliotek które chcemy przeglądać modyfikujemy według własnego widzimisię — tym sposobem wszystkie rezydujące tam produkcje szybko wyleciały ustępując miejsca interesującym mnie seriom. By dodać grę, wystarczy kliknąć w plusik znajdujący się w prawym górnym rogu programu, następnie w wyszukiwarce wklepać interesujący nas tytuł. Kiedy gra zostanie wyświetlona, musimy jedynie mieć na uwadze to, by wybrać interesujący nas język (jednak polskiego raczej tam nie uświadczymy), a następnie zatwierdzić wybór naciskając na zielony symbol z prawej strony.  Kiedy zyskamy już łatwy dostęp do treści które nas interesują, wybieramy z listy pozycję o której chcemy poczytać. Naszym oczom ukazuje się zbiór tematów z nim związany, podzielony na dwa działy: top picks oraz hot. Wewnątrz każdego z nich działa wyszukiwarka, która pozwala jeszcze sprawniej dotrzeć do pożądanych treści. Po otwarciu artykułów możemy zostawiać w nich także zakładki, by w razie potrzeby móc za pomocą dwóch kliknięć dostać się do nich z głównego ekranu. Oczywiście wszystkie wpisy nafaszerowane są odnośnikami do kolejnych artykułów — ale spokojnie, wystarczy tylko w nie kliknąć, by znaleźć się w kolejnym wzbudzającym naszą ciekawość miejscu. W każdym wpisie znalazło się jeszcze podręczne menu, pozwalające podzielić się stroną, otworzyć w mobilnej przeglądarce czy zmodyfikować format tekstu w aplikacji (wielkość, krój czcionki, justowanie). W opcjach nie znajdziemy za wiele ustawień — możemy tam jedynie sprawnie zarządzać tytułami w bibliotece, synchronizacją oraz krojem wyświetlania tytułów w naszej bazie podręcznych tytułów. Nie ma tego wiele, jednak każdy użytkownik Wikii z pewnością doceni łatwość z jaką dzięki temu rozwiązaniu będzie mógł dotrzeć do dziesiątek informacji związanych z interesującą go produkcją. Game Guides w nowej odsłonie prezentuje się fenomenalnie, a całość dopełniają jeszcze ładne animacje. Aplikację można pobrać zarówno na urządzenia z Androidem jak iOS — oczywiście w obu przypadkach zupełnie za darmo. 