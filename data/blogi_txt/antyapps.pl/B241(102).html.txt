20.04.2012 Czy są wśród was osoby, które pamiętają jeszcze czasy „gry telewizyjnej”? Niektórzy czarne pudełko podłączane do telewizora mogą kojarzyć pod nieco inną nazwą, jednak z pewnością każdy pamięta gry, które były na nim zainstalowane. Jednym z moich ulubionych tytułów był AirFox, który teraz powraca w wersji mobilnej. „Gra telewizyjna” bo tak była nazywana w moim gronie to już prawdziwy zabytek. W świetle coraz to bardziej dopracowanych graficznie tytułów, mało kto pamięta o przerośniętych pikselach, w których ludzie dostrzegali dobrą zabawę na długie godziny. Dziś, lepszą grafikę niż ta proponowana przez „grę telewizyjną” z lat 90.-tych znajdziemy nawet na telefonie z najniższej półki. Okazuje się, że pomimo imponujących osiągnięć technicznych, zagorzali fani telewizyjnej rozrywki tęsknią za starymi tytułami, które pomimo niskiej jakości, zachwycały. Trend ten został zauważony przez studio Tango Games  które zdecydowało się przywrócić klasyk ponownie do życia tworząc mobilną wersję AirFox. Czym jest AirFox? To stosunkowo prosta gra, w której zostajemy pilotem małego samolotu. Naszym zadaniem jest strzelanie do wrogów, pilnowanie poziomu paliwa, oraz lot zgodnie z wyznaczonym torem. Jakiekolwiek gwałtowne ruchy poza zaznaczoną ścieżkę, kończą się utratą życia. Zasady gry nie należą do najbardziej skomplikowanych, jednak sama gra wcale nie jest najłatwiejsza. Developerzy zdecydowali się w żaden sposób nie ulepszać tytułu – dobrze wiedzieli, że gdyby się tego dopuścili, najwierniejsi fani by im po prostu nie wybaczyli, przez co wystawili by grze negatywne opinie. W chwili obecnej, swoich sił możemy spróbować jedynie w trybie Single Player. Moduł dla wielu graczy jest nadal w przygotowaniu. Pierwsze uruchomienie i… nie zawiodłem się. Wszystko jest na swoim miejscu. Nawet dźwięk pozostał ten sam! Istnieją trzy sposoby sterowania w AirFox. Retro (dotykowy joystick), strzałki oraz za pomocą przechylania telefonu. Choć początkowo próbowałem swoich sił w sterowaniu przy pomocy ruchów telefonem, w końcu zrezygnowałem i wróciłem do klasyki. Sterowanie przy pomocy dotykowego joysticka jest dużo wygodniejsze. Ponowne tchnięcie życia w tak archiwalny tytuł jak AirFox to bardzo trafiony pomysł. Twórcy nie oszukują pisząc w opisie aplikacji – przywróć wspomnienia z dzieciństwa. Szalone lata 90. wracają, aż łezka w oku się kręci. Gorąco zachęcam do spróbowania. Grę pobierzecie z AppStore już za 0,79€. 