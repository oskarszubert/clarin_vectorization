19.12.2013 AutoMapa znana jest w naszym kraju przede wszystkim z wyśmienitej i rozwijanej od lat nawigacji samochodowej. Dla wielu najlepszej jeżeli chodzi o poruszanie się po drogach krajowych. Teraz dołącza do niej kolejny członek rodziny AutoRadar. Czym jest AutoRadar? Jam mówią sami twórcy AutoRadar to Twój radar na radary! Całkowicie legalny, darmowy program, bazujący na ponad 10-letnim doświadczeniu AutoMapy – najpopularniejszego polskiego programu nawigacyjnego. Dzięki aplikacji AutoRadar dowiesz się, gdzie zwolnić, by nie zapłacić mandatu, gdzie jest korek lub wypadek. Pierwsze wrażenia nie są zbyt pozytywne. Wszystko za sprawą archaicznego interfejsu. Już kiedyś wspominałem że jest to cecha wspólna wielu nawigacji i aplikacji pokrewnych. Owszem to nie wygląd jest w nich najważniejszy, jednak dalej to on ma największych wpływ na pierwsze wrażenie. W przypadku AutoRadaru odstrasza już sama ikona programu. :)  Najważniejsza jest jednak baza informacji oraz jej szybka i skuteczna aktualizacja. Skuteczność zapewne w najbliższych dniach zweryfikują sami kierowcy. Okres świąteczny to wyjątkowo dobra pora na premierę takiej aplikacji. Jak zapewniają jej autorzy, dane będą weryfikowane na bieżąco przez społeczność AutoMapy, Miplo.pl, Targeo.pl i AutoRadaru. Nowe punkty może dodawać każdy kierowca korzystający z aplikacji. Wspomniany już interfejs choć nie grzeszy urodą, dobrze spełnia swoje zadanie. Prezentuje najważniejsze informacje, umożliwia szybki dostęp do niezbędnych opcji. Kluczowe miejsce poza mapą zajmuje licznik przedstawiający prędkość pojazdu do wartości maksymalnej dozwolonej w polskich przepisach. U góry pojawią się wszystkie istotne powiadomienia. Sporym utrudnieniem może być brak wsparcia dla poziomego trybu. AutoRadar już na start musi się zmierzyć ze sporą i popularną konkurencją. Niezależnie od wyniku tego starcia, my jako użytkownicy powinniśmy na tym tylko skorzystać. Poniżej macie linki do poszczególnych wersji aplikacji. Zachęcam do pobierania i testowania oraz bezpiecznej jazdy przed świętami. :) Dla posiadaczy Windows Phone dobra wiadomość, aplikacja działa też z systemem w wersji 7.5. AutoRadar dostępny jest za darmo. 