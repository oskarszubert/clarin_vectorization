04.12.2012 Aplikacji pogodowych, które pozwalają nam zobaczyć, co czeka nas, gdy wyjedziemy z domu, jest bardzo dużo i naprawdę jest w czym przebierać. Za to raczej rzadko zdarza się, aby wokół pogody budować aplikację społecznościową. Rzadko, nie znaczy nigdy. Wezzoo jest właśnie taką aplikacją. Łączy w sobie społecznościówkę z informacją pogodową. Dzięki niej nie tylko przekonamy się, jaka jest pogoda w danej okolicy, ale również, możemy wręcz zobaczyć ją na własne oczy dzięki zdjęciom. Cała zabawa polega na tym, że informację o pogodzie dodają do wirtualnej mapy sami użytkownicy. W tym celu mogą wykorzystać ciekawie przygotowany moduł edycji. Najpierw wybieramy sytuację atmosferyczną, a więc, czy pada deszcz, czy świeci słońce. Gdy to zrobimy, możemy dodać zdjęcie i własny komentarz. Gdy dodamy już pogodę, pokazuje się ona na wirtualnej mapie w postaci kropki. Jej kolor odpowiada zachmurzeniu. Gdy klikniemy na wybraną kropkę powiększy się i wyświetli nam zdjęcie, ikonkę, temperaturę oraz kiedy dodano informacje o pogodzie. W ten sposób możemy sprawdzić pogodę na całym świecie. Oprócz tego aplikacja wyświetla timeline z najnowszymi wpisami dotyczącymi pogody. Można je polubić lub skomentować. Można także śledzić aktywność wybranych użytkowników.  Muszę powiedzieć, że pod względem graficznym Wezzoo prezentuje się naprawdę dobrze. Bardzo podoba mi się design tej aplikacji, a do tego działa szybko i stabilnie. Sama idea, którą wykorzystuje Wezzoo również jest interesująca. Tworzenie nieustannej prognozy pogody na podstawie wpisów użytkowników jest bardzo ciekawym podejściem do tematu. Oczywiście można tutaj jednak napotkać na pewne problemy. Nie zawsze taka informacja dostarczona przez użytkownika może być prawdziwa, albo może to wynikać z faktu, że na przykład dobrał złą ikonkę, albo zrobił to celowo. Trudno również opierać się tylko na tym, co mówi ta aplikacja, gdyż akuratność pogody zależeć będzie od częstotliwości dodawania postów. Aplikacja ta więc wymaga zaufania do innych. Ale można by Wezzoo nieco usprawnić. Wystarczy, że oprócz komunikatów od użytkowników na mapę nakładana by była prognoza pochodząca z oficjalnych źródeł. Z chęcią zobaczyłbym również jakąś możliwość wyciągania statystyk z tych danych dostarczanych przez samych użytkowników dla danych lokalizacji. Wezzoo to dość obiecujący produkt, który może się spodobać. Prognoza pogody dla większości ludzi jest istotna, a więc budowanie społeczności na tym elemencie może się przyjąć. Na razie jednak aplikacja wymaga jeszcze dopracowania i przede wszystkim, aby przekazywała adekwatną i kompleksową informację, większej liczby użytkowników. 