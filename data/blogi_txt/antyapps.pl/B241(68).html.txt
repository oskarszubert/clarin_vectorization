03.05.2013 Co jakiś czas z ciekawością przeglądam kategorię New   Noteworthy w AppStorze, gdzie czasami można znaleźć prawdziwe perełki, o których newsy mnie ominęły. Jedną z nich jest specyficzna produkcja, w której zamiast zabawiać się — do czego nas przyzwyczaiło już dużo gier — cyframi, literami czy symbolami, to kombinujemy z kolorami. I nie łączymy niczego w pary, po prostu układamy palety koloru. Poznajcie Blendoku!  Na początku idea ta brzmiała dla mnie bardzo abstrakcyjnie, bo mimo że w swoim życiu przyglądałem się już wielu takim zestawieniom, nigdy specjalnie nie starałem się zapamiętać jak to właściwie działa. I przy pierwszych planszach z podstawowego zestawu były drobne problemy. Jednak kiedy już zrozumiałem jak to działa, poznałem podstawowe połączenia barw, zabawa była o wiele przyjemniejsza. Przynajmniej do czasu, w którym pojawiły się kolejne trudności — koniec robienia jednolitych pasków, czas skupić się na bardziej skomplikowanych kombinacjach. A im dalej w las, tym więcej barw, coraz trudniejszych do odróżnienia, pojawia się w naszych rękach. I ze wszystkimi musimy się uporać, licząc jedynie na jedną podpowiedź… dziennie.  W grze dostępne są cztery stopnie trudności zadań: łatwe, średnie, trudne oraz mistrzowskie, które dostosowane są jedynie do większych ekranów tabletów. W sumie oferują one blisko pięćset wyzwań, tworzących różne figury i różniące się ilością elementów, nad którymi musimy główkować. Jeżeli to dla kogoś za mało, w sklepiku dostępnym z poziomu gry można nabyć kolejne zestawy dla łatwych / średnich zagadek. Oprócz tego można jeszcze zainwestować w dodatkowe podpowiedzi — zamiast jednej, możemy liczyć na 5 / 20 dziennie. W zależności od tego, ile zapłacimy.  Mechanika gry jest niezwykle prosta i zamyka się w kilku krokach samouczka. Dostępne w górnej części ekranu barwy przeciągamy do pustego schematu, gdzie wstawiono kilka kluczowych barw. My zaś musimy dopełnić go tak, by całość ze sobą współgrała. Nie uświadczymy tutaj żadnych robiących wrażenie efektów audiowizualnych, po prostu ciemne tło wzbogacone o krótką animację każdorazowo, gdy odpalamy wyzwanie. Nie ma nawet muzyki, a dźwięki które słyszymy przy nawigacji są na tyle „delikatne”, że idealnie komponują się z całością. Gra dostępna jest zarówno na iOS jak i Androida. W obu przypadkach za darmo, z reklamą, której niestety nie da się usunąć. Szkoda, tym bardziej że sklep w grze jest. Ale mimo wszystko jeśli szukacie dobrej, innowacyjnej gry nadające się zarówno na krótkie jak i dłuższe posiedzenia, powinniście dać Blendoku szansę, tym bardziej, że to nic nie kosztuje! 