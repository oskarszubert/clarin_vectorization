04.12.2013 Idea wyścigów zminiaturyzowanymi samochodami po trasach umiejscowionych na stole kuchennym, w pokoju dziecinnym czy łazience nie jest nowa. Jedną z najlepszych gier tego typu było niezapomniane Micro Machines, w które swego czasu do nieprzytomności zagrywali się niemal wszyscy posiadacze najpopularniejszego prezentu komunijnego, czyli kultowej konsoli Pegasus. Sam spędziłem w świecie MM niezliczoną ilość godzin i nie ukrywam, że od dłuższego czasu szukałem gry mobilnej, która byłaby w stanie zapewnić mi podobne doznania. W ten sposób trafiłem na Table Top Racing. TTR to zręcznościowe wyścigi pełną gębą. W czasie rozgrywki pędzimy na złamanie karku po barwnych trasach umiejscowionych w pokoju dziecinnym, na biurku, czy wśród stosów książek. Twórcy przygotowali dla nas 8 krętych torów, na których możemy spróbować swoich sił w aż 6 trybach rozgrywki. Zapnijcie pasy i ruszamy!  Pierwszym spostrzeżeniem, którym chcę się z Wami podzielić jest fakt, że z Table Top Racing można całkiem przyjemnie spędzić czas. Gra jest na tyle dobrze pomyślana i wykonana, że pokonywanie kolejnych zakrętów nie nuży, a wręcz przeciwnie – wciąga jak diabli.  W Table Top Racing trasy są krótkie, rozgrywka szybka, a samochody – oryginalne. Będzie nam dane zasiąść za sterami lodziarni na kółkach, klimatycznego ogórka, jeepa z napędem na cztery koła i kilku innych równie wymyślnych i rzadko spotykanych w grach wyścigowych pojazdów. Jakby tego było mało dodam, że każdy pojazd dostępny w grze możemy wyposażyć (w trakcie trwania wyścigu) w narzędzia niosące zagładę współuczestnikom wyścigu. Na trasie znajdziemy skrzynki z bombami, samonaprowadzającymi się rakietami, paralizatorami… na nudę raczej nie powinniśmy narzekać.  Złego słowa nie mogę powiedzieć o oprawie audiowizualnej. Na żywo wygląda ona znacznie lepiej niż to, co widzicie na zrzutach ekranu. Na uwagę zasługują przede wszystkim dopracowane modele pojazdów. Problemu nie sprawia również sterowanie naszym pojazdem – wyczucie samochodu jest łatwe, a użytkownik ma do wyboru kierowanie za pomocą wirtualnych przycisków lub przechyleń tabletu/smartfona na boki. 