03.09.2013 Jeżeli często słuchasz radia, bądź też bywasz w galeriach handlowych, jeździsz komunikacją miejską i przebywasz w miejscach publicznych, mogła Ci się zdarzyć sytuacja w której słyszałeś bardzo fajną piosenkę, ale w żaden sposób nie mogłeś sprawdzić co to właściwie było. W tym momencie z pomocą przychodzi smartfon i aplikacja Co Było Grane. Głównym zadaniem Co Było Grane jest zapewnienie nam informacji o utworach granych w blisko 50 stacjach radiowych. Na start wita nas okno z listą aktualnie granych kawałkach w kilku wybranych rozgłośniach. Po prawej stronie umieszczono pełen spis stacji (graficzne logo pomaga w identyfikacji) wraz z wyszukiwarką, a po lewej listę ulubionych. Domyślne ustawienia wyszukiwania wskazują na utwory grane danego dnia w ostatniej godzinie. Oczywiście możemy je zmienić. Pamiętasz że wczoraj przy zakupach słyszałeś świetny kawałek? Było to radio zet, a godzina pomiędzy 12 a 13. Nic trudnego, ustawiamy odpowiednie dane i otrzymujemy listę wszystkich utworów granych w tym czasie. Jeżeli same nazwy i wykonawcy nic nam nie mówią, przy każdym z nich umieszczono odnośnik do YouTube który pozwoli nam sprawdzić, czy to o ten kawałek właśnie nam chodzi. Prosto i intuicyjnie. Zakres samych informacji zależny jest od tego co oferują poszczególne stacje. Wykonanie aplikacji jest miłe dla oka, zwłaszcza gdy mamy w telefonie ustawione czarne tło. Części interfejsu czerpią kolor z ustawień kafelków. Grafiki jak i animacje wyglądają ładnie i schludnie, a nawigacja jest logiczna. Naprawdę ciężko do czegoś się przyczepić. Aplikacja wspiera wszystkie rozmiary kafelków, a te prezentują się dobrze nawet przy wyższej rozdzielczości. Co Było Grane dostępne jest za darmo i na chwilę obecną nie zawiera reklam. Polecam bo to bardzo przydatna aplikacja. Już nie trzeba na szybko uruchamiać programów do identyfikacji muzyki, aby dowiedzieć się co to za kawałek. Wystarczy na spokojnie wybrać Co Było Grane i przejrzeć informacje. 