16.01.2014 Programy lojalnościowe to dziś jedno z najskuteczniejszych narzędzi do przyciągnięcia na dłużej klienta do jednego miejsca. Chętnie z nich korzystamy, bo oznaczają na ogół wymierne profity. Czy jednak koniecznie musimy trzymać wszystkie te karty ze sklepów w naszym portfelu i rozpychać go do granic możliwości? Otóż nie. Problem ma rozwiązać aplikacja CardMate, która agreguje wszystko w jednym miejscu i pozwoli nam swobodnie korzystać z wirtualnych odpowiedników. CardMate ma być wyzwoleniem dla naszego portfela. Aplikacja dysponuje mechanizmem dodawania kart lojalnościowych, dzięki czemu możemy zrezygnować z noszenia ich zawsze przy sobie i skonwertować na formę wirtualną. Co jednak istotne, obsługiwane są tutaj jedynie te, które posiadają kod kreskowy. W przypadku innego rodzaju kuponów CradMate nam nie pomoże i będziemy musieli uciec się do tradycyjnego rozwiązania. Program jest dość prosty. Twórcy nie zaimplementowali tutaj szczególnie rozbudowanego interfejsu. Tuż po uruchomieniu zobaczymy pusty ekran z plusem w lewym górnym rogu, po którego kliknięciu możemy wprowadzić nową kartę. Robimy to na jeden z dwóch sposobów – skanujemy kod kreskowy lub wprowadzamy numer ręcznie (ten jest następnie automatycznie przekształcany w kod kreskowy).  Każdą dodaną kartę możemy delikatnie spersonalizować. Poza nadaniem jej unikatowej nazwy, aplikacja pozwala wybrać symbolizującą sklep/usługę ikonę, a także dostosować tło. Niestety baza tych elementów jest dość skromna. O ile liczbę ikon da się zaakceptować, to tła ograniczono do zaledwie kilku nieznacznie różniących się pozycji. Interfejs programu nie ma nic wspólnego z Holo UI. Twórcy postawili na autorskie rozwiązanie. Jak dla mnie brakuje mu elastyczności. O ile przy 2-5 kartach daje radę, to przy skonfigurowaniu ponad 10 możemy mieć już problemu. Nie zaimplementowano tutaj żadnych mechanizmów kategoryzowania lub filtrowania. Z uwagi, że program jest darmowy, przy górnej krawędzi stale wyświetla się banner reklamowy. Nie jest na szczęście szczególnie dokuczliwy. CardMate może być ciekawym sposobem na „cyfryzację” naszych kart lojalnościowych. Zanim jednak do tego przystąpimy, warto się zastanowić, czy nie ma w Google Play narzędzia o większych możliwościach. Opisywany program jest szalenie prosty, co jednak działa też trochę na jego niekorzyść. Chciałoby się zobaczyć tutaj również bardziej elastyczny interfejs. 