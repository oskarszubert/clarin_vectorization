07.11.2013 Są rzeczy w internecie których pomimo wysiłku prawdopodobnie nigdy nie zrozumiem. Jedną z nich jest fenomen wąsów, które doczekały się wielu aplikacji, a nawet są prezentowane przy okazji promocji nowych usług i opcji (Google za ich pomocą często promował Hangouty). Swoje trzy grosze dodała także Nokia wydając aplikację #MoWithLove. #MoWithLove ma jedno zadanie, pomóc nam w prosty sposób dodać wąsy do naszego zdjęcia. Zaraz po starcie aplikacja nie wita nas widokiem z aparatu, a strumieniem zdjęć osób które już skorzystały z aplikacji i postanowiły podzielić się efektem końcowym z resztą świata. Trzeba przyznać że jest tego sporo, a nowe treści wciąż napływają. Kolejne potwierdzenie fenomenu wąsów. Zdjęcia innych użytkowników możemy udostępnić w swoich sieciach społecznościowych, bądź też zgłosić nadużycie. Na dolej belce umieszczono dwa przyciski. Jeden przenosi nas do galerii z zasobów której możemy wybrać zdjęcie, drugi uaktywnia aparat. Gdy już zdecydujemy się na któreś z rozwiązań, musimy jeszcze przyciąć grafikę do wymiarów kwadratu (niczym w Instagramie) i możemy przystąpić do dodawania wąsów. Do wyboru mamy blisko 20 różnorodnych wzorów. Każdy z nich możemy dowolnie obracać oraz powiększać i pomniejszać. Pomimo wielu prób i bardzo różnorodnych ujęć zawsze udawało mi się dopasować wąsy do danego zdjęcia.  Gdy już będziemy zadowoleni z efektu końcowego, mamy możliwość zapisania naszego dzieła w pamięci telefonu bądź też udostępniania go w usługach społecznościowych. Należy być czujnym bo najpierw zostaniemy zapytani o przesłanie naszego zdjęcia w świat, na strumień zdjęć #MoWithLove. Jeżeli nie wyrażacie na to zgody, zostaniecie przekierowani do systemowego okna społeczności. I to właściwie tyle jeżeli chodzi o możliwości aplikacji. Nie jest tego wiele, ale swoje zadanie spełnia znakomicie. Warto dodać, że odstęp do niej mamy także z menu aparatu, wtedy automatycznie zostaje uruchomiony podgląd z kamery. Choć jak już wspomniałem nie rozumiem fenomenu wąsów to testy z #MoWithLove  należały do przyjemnych. Aplikacja dostępna jest za darmo dla posiadaczy telefonów Nokii z Windows Phone 8. Jeżeli lubicie zabawę waszymi zdjęciami, zwłaszcza humorystyczne przeróbki, docenicie prostotę i możliwości #MoWithLove . 