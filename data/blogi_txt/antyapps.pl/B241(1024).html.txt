16.01.2012 Nie każdy klon jest zwykłą kopią. Lubię, kiedy idee są ponownie wykorzystywane jedynie kiedy za każdym razem dodawane jest coś nowego. Odgrzewane kotlety mnie nie intereresują. Doodle Grub korzysta z pierwotnej idei Snake’a, jednak opakowuje go w nowy system sterowania, nowe zasady i przyjemną grafikę. Jak w to się gra? Korzenie Doodle Gruba to znany wszystkim wężyk. Tak samo zatem i tutaj musimy zbierać kolejne elementy, które wydłużają wężyka. W tej grze to jednak nie wąż jest głównym bohaterem, a sympatyczny robak, który po zjedzeniu kolejnych jabłek wydłuża się. Żeby było ciekawiej, na planszy znajdują się także zgniłe jabłka, które odejmują punkty. W grze pojawiają się również różne bonusy typu złote jabłko, które jest oczywiście lepiej punktowane.  Przeszkodami w Doodle Grub są inne robaki, które frywolnie poruszają się po planszy. Spotkanie z niektórymi z nich powoduje koniec gry, podczas gdy w innym przypadku po prostu odgryzają nam część ogona. Bardzo ciekawym pomysłem jest zaimplementowany w tej grze sposób sterowania. Naszym robakiem poruszamy poprzez zmianę orientacji telefonu. Gra wykrywa nie tylko samo przechylenie, ale również jego siłę, co znajduje swoje odwzorowanie w szybkości poruszania się robaka po planszy. Czy warto? Jest to bardzo uniwersalna gra, gdyż wciągnie nie tylko dorosłych, ale również i dzieci. Dzięki temu, że nie zawiera przemocy może z powodzeniem służyć również właśnie im. Najlepsze jest to, że tak dobry tytuł jest dostępny za darmo, a jedyną ceną, jaką przyjdzie nam zapłacić, to oczywiście oglądanie banera reklamowego. Warto.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 