17.10.2013 Miniclip.com to marka, która nie od dziś rozpieszcza nas wciągającymi tytułami „na zabicie nudy”, które przed laty pojawiały się jako gry przeglądarkowe, a od czasu upowszechnienia się tabletów i smartfonów mogą się nimi także cieszyć fani mobilnej rozrywki. O pierwszej części Gravity Guy niemal równo rok temu na łamach AntyApps pisał Kamil. Już wtedy gra zebrała dobre opinie i zasłużoną ocenę 4+. Jakiś czas temu doczekaliśmy się kontynuacji tytułu. Nasz główny bohater pokazał twarz pozbywając się hełmu, a nam przyjdzie pokonać dziesiątki nowych poziomów. Sprawdźmy, czy nowy Gravity Guy dorównuje swojej poprzedniej części i jakie zmiany postanowili wprowadzić twórcy. Mimo zniknięcia charakterystycznego atrybutu naszego bohatera, czyli kasku, jaki znaliśmy z pierwszej odsłony gry, na otarcie łez otrzymaliśmy 7 zupełnie różnych postaci, które odblokujemy wraz z rozwojem rozgrywki. Dodatkowo nie zabrakło możliwości rozwoju każdego z wybranych „uciekinierów”.  Gravity Guy 2 to gra typu runner. Jak nietrudno się domyślić, naszym zadaniem będzie jak najdłuższe utrzymanie bohatera przy życiu podczas niekończącego się biegu w prawą stronę ekranu. To, co wyróżnia tytuł od podobnych gier, których w Google Play naprawdę nie brakuje, to sposób, w jaki sterujemy postacią. Z prawej strony znajduje się przycisk odpowiedzialny za unoszenie platform, po których biegniemy. Musimy tak zsynchronizować ich wysokość, żeby naszej postaci udało się przeskoczyć na następną. W przypadku gdyby sztuka ta nie wyszła nam idealnie, do naszej dyspozycji będzie również jet pack, który uruchomimy przyciskiem znajdującym się z lewej strony. Wiedząc, że tytułowy „Guy” nie wybił się dostatecznie mocno, może on przelecieć nieznaczną odległość, oszukując tym samym grawitację.  Grze towarzyszy naprawdę solidnie przygotowana oprawa dźwiękowa. Dubstepowe brzmienia świetnie wpisują się w futurystyczny klimat świata, w jakim przyjdzie nam biegać. Niestety, jak większości gier w dzisiejszych czasach, Gravity Guya nie ominęły systemy mikropłatności. Na szczęście nie są one niezbędne, żeby móc sprawnie pokonywać kolejne misje. Niektóre powerupy w sklepie są jednak dość kosztowne i długo przyjdzie nam grać zanim uzbieramy odpowiednią kwotę. Zabrakło również różnych trybów rozgrywki, które towarzyszyły nam w pierwszej części gry oraz możliwości biegu na dwóch graczy z wykorzystaniem jednego urządzenia, które także oferowała „jedynka”.  Druga część gry Gravity Guy to nowe postaci, plansze i powerupy. Zabrakło jednak urozmaicenia, jeśli chodzi o tryby rozgrywki, jakie towarzyszyły pierwszej części, dlatego mimo wielu nowości, swoją przygodę z tytułem polecam zacząć od „jedynki”. Czytając komentarze w Google Play, myślę, że twórcy powinni również popracować nad błędami, które nadal towarzyszą grze. Sam przekonałem się o tym, że Gravity Guy 2 niejednokrotnie potrafi się zawiesić. Mimo wszystko gra wciąga i warta jest choćby krótkiego sprawdzenia. Fani runnerów powinni być zadowoleni. Gierka dostępna jest również na urządzenia z systememy iOS oraz Windows Phone. 