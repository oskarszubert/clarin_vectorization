14.01.2013 W AppStore nie jest wielką sztuką znaleźć gry, które mają w sobie potencjał prawdziwego, światowego hitu, jednak jakimś cudem nie udaje im się osiągnąć tego co zrobiło Rovio z Angry Birds czy ZeptoLab z Cut the Rope. W ubiegłym tygodniu, na wirtualne półki sklepu z aplikacjami na urządzenia Apple trafił kolejny tytuł, który przy odrobinie szczęścia może powtórzyć sukces swoich kolegów. Noble Nutlings to grupa trzech wiewiórek, które ruszyły w szalony pościg za orzechami.  Gdy po raz pierwszy zobaczyłem screeny z najnowszej produkcji studio Boomlagoon, od razu przypomniał mi się spin-off autorstwa Rovio – Bad Piggies. Dużo się nie pomyliłem, bo w grze faktycznie można znaleźć wiele podobieństw.  Na pokładzie drewnianego wózka, znajdują się 3 wygłodniałe wiewiórki. Przed nimi – prawdziwy raj wypełniony orzechami po brzegi jednak by je zdobyć, trzeba się nieźle pogimnastykować pokonując przygotowany tor przeszkód. Gaz do dechy, a potem wszystko jest już w naszych rękach, dosłownie. Różnego rodzaju wyskocznie, wybuchające pułapki, mosty i przeszkody, skutecznie będą starały się nas odwieść od osiągnięcia założonego celu. By uniknąć wypadku i zgubienia pasażerów w drodze, będziemy musieli zmieniać położenie naszego telefonu, które to z kolei ma wpływ na to, jakie ustawienie będzie miał nasz wóz. Propos wozu, warto wspomnieć, że kluczowym elementem gry są jego modyfikacje. Za walutę zbieraną podczas wyścigów, będziemy mogli zakupić różnego rodzaju dopalacze i ulepszenia. Gdy jednak chęci przerosną możliwości, pomocny może okazać się zakup dodatkowych monet najtańszy pakiet to kwestia 0.89€. Sama gra jest bezpłatna.  Na dzień dzisiejszy, Noble Nutlings to 36 poziomów, przy czym by odblokować wszystkie, będziemy musieli zdobyć odpowiednią liczbę gwiazdek w poprzednich. Gra umożliwia nam także rywalizację ze znajomymi. W tym celu wystarczy połączyć aplikację z naszym kontem na Facebooku. Ta operacja zapewnia nam także synchronizację wyników pomiędzy urządzeniami. Gra dostępna jest zarówno na telefon jak i tablet firmy Apple.  Noble Nutlings to naprawdę ciekawa propozycja, na którą zdecydowanie warto zwrócić uwagę. Przy odrobinie szczęścia i z wykorzystaniem umiejętności marketingowców, jest to zdecydowanie ten typ gry, który ma szansę odnieść międzynarodowy sukces na platformie iOS. Czy tak się właśnie stanie? Czas pokaże. 