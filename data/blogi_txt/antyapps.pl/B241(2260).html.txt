24.11.2011 Czy borykaliście się kiedyś z problemem zawalenia mieszkania czy też strychu/piwnicy masą niedokładnie opisanych kartonów? Przy częstych przeprowadzkach albo żyłce kolekcjonera to nieustanny problem. W którym pudle leży jaki film? Gdzie była ta gra? Jak mogę dostać się do konkretnej książki? Przeszukiwanie i tracenie czasu na grzebanie bywa męczące. Twórcy aplikacji Box It Up zauważyli ten problem i nad nim zasiedli. Dumali, aż w końcu wydumali.  Box It Up nie udaje, że jest najpiękniejsze albo najbardziej rozbudowanym programem. To proste narzędzie do katalogowania zawartości kartonów. Pierwszym krokiem jest ustalenie pomieszczeń, w którym się one znajdują. Następnie po kolei należy wpisać wszystkie pudła, aż w końcu ich zawartość. Ten ostatni punkt możemy na dodatek okrasić fotografiami, na wszelki wypadek, gdybyśmy zapomnieli jak wygląda okładka. Mało przydatne. Największym minusem póki co jest dla mnie brak możliwości zrobienia zdjęcia samego kartonu – to by się na pewno przydało. Można je sobie oczywiście jakoś opisać, ale nie o to przecież chodzi. Wkrótce ma ukazać się nowa wersja, która miejmy nadzieję wyeliminuje tę niedogodność. Dla największych maniaków katalogowania znajdziemy tu jeszcze jedną funkcję – eksport do Dropboxa oraz PDFów. To tak, jakbyście też na swoim komputerze chcieli wiedzieć gdzie co jest. Box It Up jest obecnie darmowe, do czasu ukazania się kolejnej wersji programu. Przeprowadziwszy się przez ostatnie kilka lat z 5-6 razy doceniam pomysł. Może i Wam się przyda? Box It Up możecie pobrać stąd. 