01.10.2013 Niektórzy z Was pewnie kojarzą produkcję Super Meat Boy, która swego czasu podbiła komputery osobiste jako jedna z czołowych produkcji nurtu Indie. Brave Bit to tytuł tego samego pokroju. Poruszamy się tutaj czarnym… klockiem z okiem, który ma przed sobą labirynt złożony z ogromu pułapek i niebezpieczeństw. Brave Bit to produkcja bardzo oszczędna w swojej oprawie. Dominują tutaj jedynie odcienie szarości, a sam bohater jest bardzo upartym klockiem (tytułowym Bitem), który poza poruszaniem się w lewo i prawo potrafi jedynie skakać. Stawia go to w dość trudnej sytuacji, biorąc pod uwagę jakim zagrożeniom i pułapkom będzie musiał stawić czoła.  Gra nie jest łatwa. Cóż, szczerze mówiąc jest bardzo trudna. Przynajmniej ja przedzierałem się przez pierwszą planszę kilkukrotnie. Dopiero po tym czasie udało mi się dotrzeć na sam szczyt. Nie wiem czy jest to spowodowane zmyślnym rozstawieniem pułapek czy może ich liczbą. W każdym wypadku znajdziemy tutaj tego niemało – począwszy od tnących tarcz, przez wysuwane z podłogi kolce, a na miażdżących odważnikach i kapiących (zapewne toksycznych) cieczy. Wszystko to sprawia, że każdy ruch, który stawiamy na planszy musi być dobrze przemyślany. Tymczasem to niełatwe.   Klocek ma bowiem to do siebie, że zamiast iść krok po kroku, sunie do przodu dopóki, nie zabierzemy palca z odpowiedniej strzałki. Tych mamy dwie. Umieszczono je przy dolnej krawędzi ekrany wraz z przyciskiem skakania. W zasadzie myślę, że lepiej sprawdziłoby się tutaj rozwiązanie polegające na podzieleniu ekranu na odpowiednie strefy i wykorzystanie przeciągnięć palcem do wykonywania skoków. Szkoda, że twórcy dali nam tylko jedno, z góry narzucone rozwiązanie. Łącznie plansz jest tutaj 30, ale z czasem mają pojawiać się kolejne. Twórcy uruchomili nawet sklep z koszulkami i czapeczkami z logo Brave Bita, co sugeruje, że najwyraźniej wierzą w siłę tej marki. Cóż, sam klocek jest rzeczywiście postacią dość przekonującą – na co szczególnie wpływają sceny, w których zostaje zmiażdżony/zmielony przez którąś z pułapek. Nie sądzę jednak, by bez solidnego dopracowania gry miał szansę przedrzeć się do świadomości graczy. Nie wskazują też na to pierwsze oceny w Google Play. Tam znajdziemy dwie wersje – darmową oraz płatną z dostępem do wszystkich plansz w cenie 3,41 zł.   Brave Bit to bardzo wymagająca produkcja o ciekawym pomyśle i nietuzinkowym wykonaniu. Niemniej do ideału ciągle jej sporo brakuje. Przede wszystkim przydałoby się tutaj zaimplementowanie alternatywnego modelu sterowania. Plusem byłaby też integracja z Google Play Games – aż prosi się, by wysiłki graczy były nagradzane osiągnięciami. W zasadzie ciekawym pomysłem byłoby też wprowadzenie nowych postaci lub innych atrakcji do odblokowywania w miarę postępów. 