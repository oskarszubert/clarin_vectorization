05.07.2013 Od czasów pierwszego spotkania z kultowym już Bejeweled raczej nie istnieją dla mnie tygodnie, bym nie rozegrał kilku rundek w jakąś produkcję polegającym z grubsza na tym samym — czyli łączeniu na niewielkiej planszy co najmniej trzech elementów tego samego koloru. Sięgając po Rolling Idols: Lost City byłem pełen nadziei — lubiany przeze mnie schemat i to skrywający się za grą, na którą na co dzień trzeba wydać blisko pięć dolarów. Dużo, biorąc pod uwagę że podobnych gier w sklepie jest na pęczki. Sprawdźmy zatem, czy warto wydać tę sumę na kolejną z przekładanek. Na początku zostajemy uraczeni czymś na wzór wstawki fabularnej, opartej na kilku komiksowych kadrach. Nie spodziewajcie się tutaj niczego nadzwyczajnego, to kolejna opowieść o złym bohaterze, który połknął bogów odpowiedzialnych za żywioły. Na szczęście trzem z nich udało się zbiec — i to właśnie w ich rękach leżą teraz losy świata. Naszym zadanie zaś jest pokierować nimi tak, by nie dopuścić do katastrofy, czyli sytuacji w której Nibiru będzie miał wszechwładzę.  Jeżeli chodzi o samą rozgrywkę, to nie uświadczymy tutaj nic specjalnie odkrywczego. Kolejna kwadratowa plansza, na której w różnych kombinacjach poukładane są kolorowe figurki. Naszym zadaniem jest przekładając je (gest przesunięcia palcem między dwoma pionkami) ustawiać je tak, by co najmniej trzy z nich znalazły się obok siebie. Wówczas to redukują się, wprowadzając na planszy sporo zamętu — a jeśli uda się w ten sposób doprowadzić do kolejnych redukcji, to zostaniemy jeszcze hojniej obdarowani punktami. Co ciekawe, to jedna z tych gier, w której nie ma presji upływającego nieubłaganie czasu — zamiast tego musimy napełnić energią pasek widniejący z prawej strony ekranu, przy okazji mieszcząc się w określonej liczbie ruchów. Ale jeśli graliście w jakąkolwiek tytuł z gatunku to z pewnością już teraz zastanawiacie się, gdzie tkwi szkopuł, za który twórcy życzą sobie ponad piętnaście złotych?  Nie mam zielonego pojęcia. Wraz z kolejnymi planszami, podążając za tą szczątkową fabułą, odbudowujemy piramidy i ratujemy z tarapatów kolejnych bożków. Ci wówczas trafiają również na planszę i pomagają nam w odzyskaniu kolejnych. Im więcej ich na planszy, tym większa różnorodność barw, a tym samym coraz trudniej o efektowne comba i perfekcyjne zaliczanie plansz, mieszcząc się przy okazji w najmniejszej możliwie liczbie ruchów. Za zdobywane w planszy monety możemy także nabywać power-upy i inne dodatki, które uatrakcyjnią i ułatwią nam całą zabawę. Na szczęście jeśli starannie przemyślimy nasze ruchy i uda nam się kończyć wszystkie wyzwania z trzema gwiazdkami, to sięganie do portfela by dokupić nieco monet nie będzie konieczne.  Rolling Idols: Lost City jest grą poprawną. Znany pomysł, dobre wykonanie, zaprojektowana na tyle zmyślnie, że nie próbuje na każdym kroku wyłudzić od nas dodatkowej gotówki. Wciąga jak wszystkie takie produkcje, ale, moim zdaniem, nie zalicza się do ich czołówki — brak solidnych samouczków tłumaczących co tak właściwie mamy robić poza przekładaniem jest ogromnym minusem, bowiem do wszystkiego musimy dotrzeć sami. Gra dostępna jest w AppStorze na tablety w dwóch wersjach: darmowej oraz płatnej (5$), jednak jeśli się pospieszycie, macie szansę załapać się na promocję, w której tę drugą również będziecie mogli pobrać bez żadnych opłat. 