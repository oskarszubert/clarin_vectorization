13.09.2013 Już wielokrotnie wspominałem, że mikrotransakcje i model free- to-play są dla mnie wręcz nie do zaakceptowania. Zdanie to jak najbardziej podtrzymuję, tym bardziej w świetle coraz bardziej nachalnych projektów tytułów, które mam przyjemność testować — bo pisać o tym w kontekście „ogrywania” byłoby już nadużyciem… Tym co lubię w grach wideo, jest wyzwanie. Cel. Bardzo trudno jest mi się wczuć w pozycje, których nie mogę „przejść” — czy może w tym wydaniu bardziej pasuje czasownik „przejechać”. Na pierwszy rzut oka Muscle Run to kolejne wyścigi samochodowe, a tych — jak wiadomo — na mobile nie brakuje. Jednak najbliżej im nie do tradycyjnego nurtu gier z samochodami w roli głównej, a raczej eksploatowanego do granic gatunku infinity runnerów. Bowiem na pierwszy plan wysuwa się tam tryb, w którym jeździmy non-stop, bez startu i mety, ani też większego celu niż zbieranie porozrzucanych po drodze power-upów i waluty. Tej niestety za wiele tam nie ma, dlatego by dorobić się lepszych samochodów, udoskonaleń dla tych posiadanych i odblokować kolejne elementy zabawy, jak choćby nowe wersje kolorystyczne naszej fury czy trasy, przyjdzie nam się nieco nakręcić dookoła. Jak na moje standardy — aż za dużo. Ale nawet jeśli wybierzemy opcję z metą, tam również nie ma za wiele emocji…  Z moich obserwacji i wyliczeń wynika, że musiałbym w Muscle Run spędzić dużo więcej czasu. I może po prostu nie jestem targetem, ale mimo kilkunastu godzin błądzenia po tamtejszych trasach, nie udało mi się ani razu „zginąć”. Nie byłoby żadnego pierwiastka, który wzbudziłby we mnie chęć walki i podjęcia wyzwania. Wyobrażam sobie jednak, że kiedy podrzuci się taką produkcję małym pasjonatom motoryzacji to mogą wsiąknąć na sporo godzin — właśnie dlatego, że nie ma tam żadnych presji, ani ekranu obwieszczającego, że zabawa dobiegła końca. Na dobrą sprawę nigdzie nie musimy się spieszyć, ważne jest tylko to, by celnie wjeżdżać w porozrzucane elementy. Ale i to nie jest reguła, przecież nikt nie każe nam kupować kolejnych aut :)  Jednym z niewielu, moim zdaniem, atutów gry, jest jej strona techniczna, przy której autorzy się przyłożyli. Faktycznie fizyka sprawdza się znakomicie, do tego oprawa audiowizualna robi wrażenie. Nie bez powodu Muscle Run można odpalić tylko na dwóch najświeższych generacjach produktów Apple. Autorzy pomyśleli także o gustach i guścikach, dlatego zaproponowali kilka znanych i lubianych schematów sterowania — dzięki szerokiej palecie stylów jazdy, każdy może samodzielnie zdecydować jak będzie gnał po upragnione znajdźki.  Czy mogę tę produkcję polecić z czystym sumieniem? Hm, tak, jednak zdecydowanie nie każdemu. Tak jak wyżej wspomniałem, jeżeli macie ochotę bez większego celu pokręcić się po ulicach w blasku słońca (czy też pod osłoną nocy) — gra może okazać się trafionym w dziesiątkę wyborem. Gdybyście jednak poszukiwali w grach z samochodami czegoś więcej, to zdecydowanie trafiliście pod zły adres. Warto przekonać się na własnej skórze, tym bardziej, że gra kosztuje kosztuje 0,89 euro i mowa tu o wersji uniwersalnej. 