13.08.2013 Trzy z największych marek Internetu i aplikacji mobilnych doczekały się aktualizacji. Wśród nich znajdziemy poprawki błędów (jak zawsze), ale także drobne, acz znaczące nowości i zmiany. Na co zwrócimy uwagę? Facebook nareszcie wprowadził hashtagi do mobilnej wersji portalu, zaś Skype udostępnił rozmowy w HD dla wybranych urządzeń.  Zacznijmy od Twittera – ten, w ostatniej wersji 5.9.1 doczekał się co prawda jedynie poprawek błędów, lecz wersja 5.9.0 przyniosła obsługę dwu etapowej weryfikacji podczas logowania, która robi się coraz popularniejsza ze względu na rosnące niebezpieczeństwo w Sieci. W mobilnym Facebooku hashtagi zyskały trochę życia – są teraz klikalne, a po ich naciśnięciu przejdziemy do innych oznaczonych tym tagiem postów. Poprawiona została wydajność aplikacji dla iPada, gdzie lekkiego faceliftingu doczekała się oś czasu użytkowników. Poprawiony został błąd wyświetlania informacji o powiadomieniu, gdy takowych nie było.  Skype dla iPada czwartej generacji oraz iPhone’a 5 obsługuje teraz jakość HD podczas wideorozmów. Aplikacja zyskała także na stabilności działania, co jest odczuwalne – do tej pory delikatne zacięcia były dość regularne i irytujące. Źródło grafiki. 