10.07.2012 Wszelkiego rodzaju konwertery, czy to walut, czy jednostek miar i wag to bardzo przydatne narzędzia, zarówno w życiu codziennym, jak i np. w szkole. Markety z aplikacjami mobilnymi obfitują w programy tego rodzaju, ciężko więc wśród całej masy podobnych aplikacji wyłuskać tą najlepszą. Od czego jednak macie nas:) Converter Touch to bardzo przejrzyście zaprojektowana, niewielka aplikacja, której przeznaczeniem jest dokonywanie konwersji jednostek miar wszelakich w czasie rzeczywistym. Program kosztuje niewiele, bo 0,79 Euro, a z zadaniami do jakich jest przeznaczony radzi sobie nadzwyczaj dobrze.  Prosty interfejs sprzyja szybkiemu wybieraniu interesujących nas w danym momencie jednostek, a cały proces odbywa się bardzo intuicyjnie. Górny pasek programu służy do wyboru kategorii, natomiast dolne pole służy do wyświetlania jednostek, z których możemy dokonywać wyboru.  Aplikacja obsługuje zarówno widok poziomy jak i pionowy – obsługa konwertera w obu pozycjach jest wygodna. Converter Touch jest aplikacją stabilną i szybką – podczas codziennego użytkowania ani razu nie odmówił działania, a wszelkie przeliczenia odbywają się bardzo płynnie. 