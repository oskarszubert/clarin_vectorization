16.12.2011 Buildings to aplikacja stanowiąca jeden z kanałów dostępu do danych z serwisu OpenBuildings. Jest to strona przeznaczona głównie dla architektów, którzy mogą korzystać z bazy 40 tysięcy budynków posegregowanych według statusu (np. wybudowany, w fazie projektu) czy przeznaczenia (np. rządowy, edukacyjny). Aplikacja może jednak służyć również przeciętnemu użytkownikowi dzięki funkcji Nearby, która wskazuje najciekawsze budynki z najbliższej okolicy. Buildings daje nam dostęp do ogromnej bazy budynków na całym świecie. Nie jestem architektem, więc pewnie nie do końca mogę docenić możliwość wyszukiwania z filtrowaniem po architekcie budynku czy statusie projektu. Z pewnością będzie to użyteczna funkcja dla studentów architektury, jak i pełnoprawnych architektów. To, co zwróciło szczególnie moją uwagę, to natomiast funkcja znajdowania ciekawych budynków w najbliższej okolicy. Taka możliwość sprawia, że aplikacja zwiększa swój potencjalny zasięg. Wystarczy mieć Buildings na telefonie i zawsze znajdując się poza miejscem zamieszkania, na przykład na wycieczkach, dostajemy informację, jakie miejsca warto odwiedzić. W połączeniu z Troverem gwarantuje świetnie spędzony czas na wyjazdach :) Sama aplikacja ma przyjemny design, a interfejs jest intuicyjny. Główny ekran został podzielony na trzy zakładki dające szybki dostęp do przeglądania wszystkich budynków, tych z najbliższej okolicy oraz oznaczonych jako ulubione. Do tej ostatniej funkcji potrzebne jest założenie konta w serwisie OpenBuildings. Aplikacja jest darmowa. Zapraszam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 