15.11.2013 Jakiś czas temu pisałem o aplikacji Opiekun Rodziny, której zadaniem było namierzanie lokalizacji naszych bliskich, możliwość informowania nas, jeśli opuszczą wyznaczony obszar lub wysyłania między sobą krótkich wiadomości. Tym razem udało mi się trafić na podobny program, tyle że bardziej nastawiony na wykonywanie wspólnych zadań i przydatny nie tylko w charakterze stróża naszych dzieci czy żony, ale także jako narzędzie dla osób pracujących razem lub pozwalający odnaleźć znajomych podczas wieczornego wyjścia „na miasto”. Możecie jeszcze o tym nie wiedzieć, ale po zainstalowaniu Cabin kontakt z najbliższymi nabierze dla was zupełnie nowego znaczenia. Aplikacja wymaga założenia konta oraz przesłania zaproszenia do innych za pomocą maila. Interfejs Cabin prezentuje się naprawdę ładnie. Graficy postarali się o odpowiedni dobór kolorów, a całość obsługuje się niezwykle intuicyjnie i wygodnie. Z apki naprawdę można brać przykład, jeśli chodzi o dobre przygotowanie strony wizualnej. Muszę przyznać, że aplikacja, poza praktycznym zastosowaniem, niesie ze sobą wiele zabawy. Korzystanie z niej w towarzystwie najbliższych znajomych daje dużo frajdy, kiedy możemy wspólnie stworzyć listę zadań, zostawiać sobie nawzajem notatki głosowe (przypomniałem sobie czasy, kiedy jako dziecko miałem okazję bawić się walkie talkie) oraz namierzać nawzajem swoje położenie. Funkcja ta naprawdę się sprawdza i dokładnie pokazuje na mapie miejsca, gdzie znajdują się nasi znajomi. Gadżetem, który zrobił na mnie duże wrażenie, jest także możliwość sprawdzenia „na odległość” stanu baterii w telefonie innych użytkowników, którzy są z nami połączeni przez Cabin. Mamy również do dyspozycji kalendarz oraz wspólną tablicę, na której możemy zostawiać sobie wiadomości. Nie zabrakło również specjalnych ikonek-piktogramów, które możemy wykorzystać podczas rozmowy.  Cabin to naprawdę dobrze zaprojektowany program, który przyda nam się zarówno w rodzinie, jak i w grupie bliskich znajomych. Można właściwie powiedzieć, że jest to serwis społecznościowy dla bardzo małej zbiorowości. Osobiście apka bardzo przypadła mi do gustu i mam nadzieję, że pozostanie na dłużej ze mną i moimi znajomymi. Obecnie dostępny jest niestety tylko na urządzenia z systemem Android, jednak mam nadzieję, że twórcy zadbają niedługo o wersję na iOS oraz Windows Phone. PS. Dziękuję moim szanownym kolegom za ekspresową pomoc przy testach w spartańskich warunkach ;) 