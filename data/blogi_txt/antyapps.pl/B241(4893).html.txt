06.12.2011 Bardzo lubię wszelkiego rodzaju gry logiczne, które zmuszają do ruszenia szarych komórek. Warto poświęcić chociażby kwadrans dziennie na tego typu rozrywkę, która łączy przyjemne z pożytecznym. Na łamach Antyapps o tego typu aplikacjach pisałem już nie raz, jednak nigdy nie było tutaj programu do trenowania liczenia w pamięci – oto i on :) Math Pack to aplikacja posiadająca spore walory edukacyjne. Codzienny trening z pomocą tego narzędzia z pewnością poprawia zdolności szybkiego liczenia w pamięci. Oprócz tego taka rozrywka to spore wyzwanie dla umysłu użytkownika, który może piłować swoje wyniki, co powoduje, iż Math Pack przyciąga jeszcze bardziej.  Aplikacja nie ma ograniczeń wiekowych. Może służyć zarówno dorosłym, którzy chcą zmierzyć się z własnymi możliwościami, jak i dzieciom, które będą z niej korzystać jako sumplement nauki szkolnej. Ekran główny programu zbudowany jest z siatki, gdzie każdy kolejny wiersz odpowiada za zadania innego typu, na przykład dodawanie, mnożenie, wstawienie brakującej liczby, ułamki itp. Kolumny to natomiast poziomy trudności. Rozwiązywanie konkretnych zadań opiera się o zasady quizu. Pod równaniem pojawiają się cztery możliwe odpowiedzi, z których oczywiście tylko jedna jest właściwa. Program punktuje nas nie tylko za liczbę poprawnie rozwiązanych zadań, ale również i za czas ich wykonania. Często zatem nawet w stu procentach poprawnie rozwiązany quiz da się zrobić lepiej :)  Samych zadań jest naprawdę sporo, a aplikacja jest w pełni darmowa! Szczerze zachęcam do pobierania i regularnego korzystania. 