05.07.2012 MADFINGER Games słynie z gier, które wyciskają ostatnie poty z naszego telefonu. Choć jak na razie wydali tylko parę tytułów, każdy z nich zwracał na siebie uwagę grafiką i wsparciem dla najnowszych rozwiązań w smartfonach. Podobnie jest z DEAD TRIGGER, jednak tym razem coś nie zagrało.  DEAD TRIGGER należy do gatunku FPS. Obserwując akcję z oczu bohatera przemierzamy kolejne plansze, eksterminując naszych przeciwników. Autorzy starali się, by misje były zróżnicowane. Czasem mamy za zadanie wybić konkretną ilość zombie, innym razem bronić jakiegoś obiektu (np. karetki) lub też przetrwać określoną ilość czasu. Pomimo tego, rozgrywka jest bardzo podobna i powtarzalna. Idziemy do miejsca gdzie są zombie, lub też takiego z którego najlepiej widać nadciągające fale, stajemy, strzelamy. I tak raz za razem. Sterowanie nie odbiega zbytnio od kanonów gatunku. Po lewej mamy kontroler odpowiedzialny za ruch, po prawej przycisk strzału, przeładowania, oraz apteczkę. Dodatkowo z prawej u góry jest okno zmiany broni. Niestety bardzo ciężko osiągalne podczas gry na tablecie. Pomijając ten jeden przycisk, sterowanie jest bardzo wygodne i intuicyjne. Po chwili zabawy nie sprawia żadnego problemu.  Oczywiście w grze jest też fabuła, a raczej coś na jej kształt. Jak przystało na klasyczny FPS, ma być jedynie pretekstem do niczym nieskrepowanej rzezi. Tak więc ludzkość została pokonana przez infekcję zamieniającą ludzi w Zombie. Naszym celem, jako jednego z nielicznych ocalałych jest ich eksterminacja. DEAD TRIGGER prezentuje się ładnie. Nie wiem czy jest to najładniejsza gra na systemy Android i iOS, ale na pewno jedna z ładniejszych. Niestety, pod tym „pięknem” kryją się spore ograniczenia. Plansze oraz przeciwnicy są mało różnorodni, cały czas towarzyszy nam myśl „hmm już tu byłem” „hmm już go zabijałem”. Oczywiście rozumiem, że Zombie to Zombie, są do siebie podobni, ale naprawdę dodatkowe 5-10 modli wyszło by grze na dobre.  Znikoma jest także interakcja z otoczeniem. Tak właściwie to nie istnieje, poza strzelaniem do wybuchających beczek. Możecie ostrzeliwać wszystko inne, szyby, pudełka, ściany, lamp a nie zobaczycie nawet najmniejszego śladu po kuli, nie mówiąc już o zniszczeniu czegokolwiek. Aha, grafika ma mało wspólnego z prezentowanymi tutaj screenami. Pochodzą one z materiałów producenta.  Jeżeli zachwyciła Was bardzo mała cena, już spieszę z wiadrem wody. Jest ona możliwa, dzięki systemowi mikropłatności, bardzo mocno zakorzenionemu w grze. Na tyle mocno, że sporej części przedmiotów nie zdobędziecie w żaden inny sposób jak właśnie poprzez zakup ich za gotówkę. Tak więc płacąc 3,99zł dostajecie grę w wielu aspektach ograniczoną. Aby odblokować wszystkie jej elementy szykujcie się na wydanie o wiele, wiele więcej. Nie lubię takich praktyk, nie lubię mikropłatności, a tu jest najgorszy jej rodzaj. Gracz nie jest w stanie, choćby grała nie wiem jak długo, zdobyć funduszy na niektóre przedmioty. Po prostu trzeba je kupić za realne pieniądze i już.  Czy warto grę kupić? 3,99zł to nie majątek. Osobiście uważam, że tę kwotę lepiej przeznaczyć na inne dzieła MADFINGER Games takie jak Samurai II: Vengeance albo SHADOWGUN, ale jeżeli już je posiadacie, to zapewne kupicie i DEAD TRIGGER. Gra jest idealna aby pochwalić się przed znajomymi możliwościami naszego telefonu, samemu sprawdzić jego wydajność, a przy okazji spędzić parę relaksujących chwil na eksterminacji Zombies. Tylko tyle, albo aż tyle. Ewidentnie czegoś zabrakło. Ocena: 3 