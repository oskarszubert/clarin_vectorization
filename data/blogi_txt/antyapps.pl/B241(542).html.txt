24.08.2012 Choć telefon nieszczególnie nadaje się do grania w gry akcji, jak shootery chociażby, to jednak przy dozie pewnej pomysłowości można stworzyć nieco prostszą w obsłudze produkcję, które jednak dostarcza podobnych emocji, jak pełnowymiarowa strzelanka. Tak jest właśnie z Bravo Force: Last Stand. Bravo Force: Last Stand to prosta fabularnie gra, w której mamy jedno zadanie: zabić jak największą liczbę wrogów póki samemu się nie zginie. Do dyspozycji mamy dwie podstawowe plansze, jedną w arktycznym zimnie, drugą w upale Bliskiego Wschodu. Idea jest banalna, dostajemy broń, mur, za którym możemy się schować i musimy szprycować naszych przeciwników ołowiem dopóty, dopóki w końcu nas nie dorwą. Po pierwsze wybieramy ekwipunek. Do dyspozycji mamy kamizelkę wzmacniającą naszą ochronę, dodatkową amunicję, a także moduł wskrzeszenia. Możemy wziąć ze sobą oczywiście C4 oraz wsparcie ogniowe z powietrza, to przecież standard, prawda? Gdy trafiamy na pole walki mamy tylko jeden pistolet, maszynówkę, kilka granatów i RPG. Niestety, poza pistoletem każde z tych broni ma swój limit. Nasi wrogowie mają nieco lepiej, bo dysponują karabinami maszynowymi średniego i dużego kalibru, od kałaszy, po przeciwpancerne, mają również granatniki a także czołg. Kto wygra?  Wszystko zależy od naszej szybkości. Gdy jesteśmy schowani za murem lub inną osłoną mamy czas na przeładowanie, a przeciwnicy nie mogą nas dosięgnąć. Rozgrywka polega na tym, aby szybko się wychylić, namierzyć wrogów i klikając na nich do nich strzelać z różnego typu broni. Oczywiście, jak źle wymierzymy czas to również ich kule mogą nas dosięgnąć. Za każdego zabitego wroga dostajemy punkty, tak samo jak za czas ich pokonania (rozgrywka podzielona jest na fale). Aby jednak gra nam się nie nudziła jej twórcy pomyśleli o systemie rang i zadań dostosowanych do rozgrywki: a to czasem trzeba mieć trzy headshoty pod rząd, a to należy przeprowadzić atak kamikadze, itp. Za wypełnione zadania dostajemy kasę i generalnie awansujemy powoli do następnych rang. Dzięki temu co jakiś czas pojawia się możliwość kupienia lepszego wyposażenia. Jednak można to zrobić tylko na jedną rozgrywkę, więc prędzej czy później kończą się nam pieniądze.  Bravo Force: Last Stand to nie jest może zbyt rozbudowany tytuł, ani fabularnie ani pod względem dostępnych broni czy plansz, niemniej jednak zapewnia całkiem sporo prostej rozrywki polegającej na sprawdzaniu naszego refleksu. Poza tym trzeba przyznać, że grafika jest całkiem dobra a gra działa płynnie. Jeżeli macie ochotę od czasu do czasu się wyżyć strzelając do terrorystów, to Bravo Force: Last Stand może się Wam spodobać. Gra jest w tym momencie za darmo, więc nie wahajcie się ją pobrać. Ocena: 4+ 