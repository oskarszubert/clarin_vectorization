03.01.2013 W Google Play i AppStorze produkcji skierowanych dla dzieci, czy to w postaci interaktywnych historii czy prostych gier, jest pod dostatkiem. Problem polega na tym, że lwia część z nich dla naszych pociech często jest niegrywalna przez barierę językową, dlatego poza kilkoma chlubnymi wyjątkami gdzie takowa nie występuje, lepiej sprawdzają się nasze rodzime produkcje. Kapitan Dyzio to kolejna z nich — w pełni udźwiękowiona, przyjemna gra dla najmłodszych! Bóbr Dyzio pragnie zostać piratem, ale co to za zabawa, jeśli nie ma nawet własnego statku? Przyjaciele zamieszkujący okolice Narwii postanawiają mu pomóc zgromadzić potrzebne materiały, by sympatyczny bohater mógł wyruszyć na swoją upragnioną przygodę. Do naszych zadań należy kierowanie zaprzyjaźnionymi zwierzakami — wśród nich znalazły się m.in. wiewiórka i jeż. Przed rozpoczęciem zabawy, poza możliwością zapoznania się (w tym także wysłuchania) rozmów między Dyziem, a chętnymi do pomocy, zapoznawani jesteśmy też z krótkim opisem każdego ze zwierząt. Nie bez powodu zresztą — gra zrealizowana została bowiem na zlecenie ministerstwa środowiska. A na czym polega ta zabawa? Narew to bardzo zakręcona rzeka, naszym zadaniem jest, startując od dołu, pomóc zwierzakom pozbierać wszystkie materiały, a następnie dopłynąć na samą górę. Jak? Wychylając telefon we wszystkich możliwych kierunkach — sterujemy za pomocą akcelerometru który w tym wypadku zresztą działał dość topornie, albo to tylko kwestia przyzwyczajenia do produkcji, gdzie potrzebna jest większa precyzja i już nawet najdrobniejsze podniesienie urządzenia skutkuje ruchem. Wizualnie gra prezentuje się znakomicie — soczyste kolory, fajne projekty postaci, jest naprawdę ładnie. Muzycznie zresztą również jest w porządku — problem polega na tym, że Kapitan Dyzio to gra na pięć minut. I nie mówię tego ani z przekąsem, ani ironią — tylko dosłownie tyle zajmuje jej przejście… także dziecku. Znalazły się tam jedynie cztery poziomy — i mimo że każdy z labiryntów jest bardziej zakręcony i wymaga większego kręcenia się i nawigowania, to żaden z nich nie stanowi wyzwania nawet dla sześciolatka. Szczerze mówiąc — spodziewałem się czegoś lepszego. I nie dlatego, że sama gra jest zła, jest najzwyczajniej w świecie za krótka. W produkcji o takim potencjale można było wycisnąć dużo więcej — naszprycować ciekawostkami, przepleść je innymi mini-grami i stworzyć z tego sporej wielkości, pełnoprawną zabawę dla dzieci od której nie będą chciały odejść. A tak… wyszło dość biednie. Kapitan Dyzio dostępny jest za darmo na platformie Google Play — do działania wymaga zainstalowanego Adobe AIR. 