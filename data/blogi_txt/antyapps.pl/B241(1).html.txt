28.12.2011 Przy okazji świątecznych promocji polecałem Wam pobrać jako jedną z darmowych gier epizod pierwszy 1112. To taka typowa przygodówka point   click, gdzie szukamy przedmiotów, aby rozwiązać zagadkę i przejść dalej. Oczywiście mam nadzieję, że wykonaliście te kilka kliknięć i zaczęliście zabawę, bo dzisiaj pochylę się nad drugim epizodem.  Drugi epizod wyszedł po ponad roku i poprawił wiele charakterystycznych elementów – w grze dostępnych jest więcej zagadek wykorzystujących sterowanie dotykowe (łączenie kabli, składanie kartki papieru) oraz przede wszystkim lepszy interfejs samego zarządzania przedmiotami. Dzięki temu gra jest jeszcze przyjemniejsza, a my zamiast się denerwować możemy skupić się na fabule. Historia rozkręca się powoli, ale cały skrypt, jak na moje standardy jest napisany całkiem nieźle i nie jest całkowicie sztampowy. Niektóre dialogi potrafią rozbawić, zresztą podobnie jak teksty głównego bohatera, gdy próbujemy wykonać różne głupoty typu podpalenie zasłon w naszym pokoju hotelowym. Pomijając jednak drobne żarty gra ma dość ciężką stylistykę, która może przytłoczyć osoby przyzwyczajone do ostrej kolorystyki Angry Birds. Tu wszystko jest stonowane, to ciekawy kontrast do większości pozycji z AppStore’a.  Na wspomnienie zasługuje strona artystyczna projektu, chociaż postacie mają tylko kilka prostych animacji podczas rozmów to są narysowane na tyle przyjemnie, że nie zwraca się na ten szczegół uwagi. W ogóle cała oprawa audiowizualna łącznie z motywem przewodnim wypadają świetnie. To bardzo ważne, bo jak gdzieś utkniemy to wierzcie mi, że denerwująca melodyjka potrafi jeszcze bardziej frustrować i zniszczyć nam całą zabawę.  Czy warto? Mówimy o części drugiej więc już z zasady mamy mniej innowacji niż w nowych produkcjach, ale to niekoniecznie oznacza coś złego. Ja czekałem ponad rok, żeby kontynuować przygodę i szczerze mówiąc zapomniałem całkowicie, jak skończyła się historia w jedynce. Jednakże nie przeszkadzało mi to w rozgryzaniu kolejnych zagadek i zabawie w klikanie we wszystko. 1112 episode 2 jest przede wszystkim dobrze napisane i dzięki temu nie nudzi tak szybko, a człowiek dąży do poznania co się wydarzy dalej. Osobiście w niedługiej przyszłości planuję zakup części trzeciej. Link do aplikacji (wersja na iPhone’a, cena: 1,59 Euro). Link do aplikacji (wersja na iPada, cena: 1,59 Euro) 