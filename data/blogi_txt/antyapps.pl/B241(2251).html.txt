23.11.2012 Slam Dunk King to świetny przykład dobrze przemyślanej gry na urządzenia wyposażone w ekran dotykowy. Połączenie szybkiego, mocno zręcznościowego stylu rozgrywki z elementami koszykówki sprawdza się w przypadku tej produkcji wyśmienicie. Jeżeli dodamy do tego wygodne, intuicyjne sterowanie, dobrą grafikę i klimatyczną oprawę dźwiękową otrzymamy grę, która ma szansę pochłonąć nie tylko miłośników NBA. Choć koszykówka nie należy do moich ulubionych dyscyplin sportowych, to muszę przyznać, że bywa szalenie efektowna – szczególnie ta w ulicznym wydaniu. Szybkie akcje, siła, zwinność, wsady i efektowne rzuty z połowy boiska – z tym kojarzy mi się streetball i właśnie taki jest Slam Dunk King. W produkcji studia Pik Pok nie znajdziemy licencjonowanych drużyn i zawodników. Właściwie, nie znajdziemy tu żadnych zespołów i koszykarzy. Jedynym zawodnikiem jest gracz, a chcąc być bardziej precyzyjnym – jego palec. Pole gry jest również bardzo ograniczone – na ekranie widzimy jedynie kosz zawieszony na tle murów gęsto pokrytych graffiti. Zadaniem gracza jest umieszczenie jak największej ilości piłek w obręczy z doczepionym do niej łańcuchem. Mogłoby się zdawać, że przy takim uproszczeniu zasad ciężko będzie o urozmaiconą i wciągającą rozgrywkę. Nic bardziej mylnego. Po raz kolejny okazuje się, że najbardziej grywalnymi produkcjami przeznaczonymi na urządzenia mobilne są tytuły z prostą, czytelną grafiką i nie przekombinowanymi regułami rozgrywki. Gry, które możemy włączyć na przysłowiowe 5 minut i przez tą chwilę świetnie się bawić próbując pobić rekord własny lub kumpla. Dokładnie taki jest Slam Dunk King. O ile główny szkielet gry we wszystkich trzech dostępnych trybach rozgrywki jest identyczny – chodzi o wrzucenie do kosza jak największej ilości piłek i dokonanie tego w jak najbardziej efektowny sposób, to różnice dostrzeżemy w sposobie, w jaki możemy przegrać. Time Attack, podstawowy tryb gry, dostępny od samego początku to półtorej minuty sam na sam z koszem. W tym czasie musimy zdobyć jak najwięcej punktów, a bomby (które z czasem zaczynają pojawiać się równie często jak piłki) skierowane do kosza powodują stratę jakże cennych sekund. Kilka udanych partii skutkuje odblokowaniem drugiego trybu rozgrywki – Arcade. Tym razem czas nie ma znaczenia, a ograniczeniem jest nasza zręczność i refleks – trzy piłki, które nie trafią do kosza kończą rozgrywkę. Ostatni rodzaj zabawy, na którego odblokowanie musimy zasłużyć przynajmniej kilkudziesięcioma udanymi „meczami” to Sudden Death – w tym przypadku jakikolwiek błąd natychmiast kończy rozgrywkę. Gra w Slam Dunk King to czysta przyjemność. Sterowanie jest intuicyjne i bezbłędne, a liczba trików, jakie można wykonać podczas gry przyprawia o zawrót głowy. SDK to również wyzwanie – poziom trudności do najłatwiejszych nie należy, dzięki czemu gra powinna spodobać się doświadczonym wyjadaczom. Slam Dunk King jest tytułem darmowym, co wiąże się z obecnością reklam (o dziwo stosunkowo nienachalnych). Na szczęście producent udostępnił możliwość ich zablokowania, a koszt tej przyjemności wycenił na 0,89 euro. 