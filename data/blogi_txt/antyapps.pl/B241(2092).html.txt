05.11.2013 LastPass to jedna z najpopularniejszych aplikacji do zarządzania naszymi hasłami. W dobie kiedy, posiadamy dziesiątki kont w różnych zakamarkach internetu spamiętanie wszystkich danych dostępowych okazuje się wręcz niemożliwe. Z pomocą przychodzą właśnie tego typu rozwiązania. Wiodący wśród nich LastPass doczekał się właśnie bardzo dużej aktualizacji. Co nowego wprowadzili twórcy? Nowy LastPass jest do złudzenia podobny do mobilnej wersji przeglądarki Chrome. Sama aplikacja nabrała podobnego charakteru i stała się alternatywą dla takich marek, jak Firefox, Dolphin czy Opera. Rzecz jasna, w tym przypadku zamiast typowego programu do surfowania po stronach www otrzymujemy rozwiązanie dopieszczone pod względem bezpieczeństwa, zapisywania haseł i prostego logowania do serwisów. Interfejs programu został całkowicie przeprojektowany i teraz wykorzystuje elementy Holo UI. Twórcy postawili na prostotę i właściwie oprócz panelu z kartami, paskiem adresu i przyciskiem menu nie znajdziemy tutaj żadnych zbędnych dodatków. Zrezygnowano nawet z wysuwanych zza lewej krawędzi menu. Jest prosto i całkiem schludnie, co na pewno ułatwia obsługę programu.   Głównym miejscem, gdzie magazynowane są wszystkie hasła jest karta My Vault, której jako jedynej zamknąć nie możemy. Znajdziemy tutaj spis naszych haseł, notatek, a także szablonów według których mają być automatycznie wypełniane formularze. Wszystko podzielono na trzy ekrany. Możemy swobodnie między nimi nawigować i przeglądać zapisane dane. Charakter przeglądarki www nie jest tutaj przypadkowy, bo program posiada wbudowaną funkcję generowania haseł. W ten sposób możemy poprosić algorytm o wykreowanie długiego, praktycznie niemożliwego do złamania ciągu znaków, który następnie zostanie zapisany w naszym sejfie. Tym samym nie ma praktycznie możliwości, aby ktokolwiek uzyskał do niego dostęp (no, chyba, ze włamie się na nasze konto LastPass). Niestety czyni to też każde urządzenie, na którym nie posiadamy klienta LastPass niezdolnym do zalogowania na nasze profile… Program działa zauważalnie szybciej. Twórcy zadbali o zoptymalizowanie go pod kątem współpracy ze smartfonami oraz tabletami. Trzeba jednocześnie zaznaczyć, że korzystanie z mobilnej wersji jest bezpłatne jedynie przez pierwsze 14 dni. Potem musimy zapłacić 12 dolarów za roczny abonament.   Zmiany w LastPass trzeba ocenić zdecydowanie na plus. Program stał się bardziej autonomiczny i przez to niejako wymusza na nas korzystanie z niego podczas każdorazowego korzystania z kont społecznościowych, poczty e-mail czy banków. Prawda jest jednak taka, że większość z nas hasła do tych usług ma na swoich urządzeniach zapisane domyślnie, a więc opisywane rozwiązanie powinno głównie znaleźć zastosowanie na stronach www, które nie dysponują swoimi aplikacjami mobilnymi. 