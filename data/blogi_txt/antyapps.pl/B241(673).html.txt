29.06.2012 Nadszedł w końcu dzień, na który czekało wielu użytkowników urządzeń z logo nadgryzionego jabłka. Wczoraj, podczas trwającej w San Francisco konferencji I/O Google ogłosiło rychłą premierę jednego ze swoich najlepszych produktów – przeglądarki Chrome w wersji na system iOS. Zapowiedź szybko stała się faktem – już po kilku godzinach w AppStore pojawiło się znane logo aplikacji. Nie trzeba było również długo czekać, aż przeglądarka zacznie bić rekordy popularności – zaledwie kilka godzin po jej pojawieniu się w polskim AppStore znalazła się ona na pierwszym miejscu wśród aplikacji darmowych. Jaka jest nowa przeglądarka mobilna od Google? Czy spełnia pokładane w niej oczekiwania? Zapraszamy do lektury.    Pierwsze wrażenie? Przejrzystość. Użytkownicy „stacjonarnej” wersji przeglądarki poczują się jak w domu. Standardowy ekran startowy wita nas podglądem miniaturek najczęściej otwieranych stron. Poniżej wyświetlane są ostatnio zamknięte elementy. Na górną belkę składa się natomiast wąski pasek z otwartymi kartami oraz pole adresu. Dla osób, które korzystają z Chrome jako głównej przeglądarki na komputerze stacjonarnym czy laptopie, najważniejszą funkcjonalnością będzie zapewne możliwość synchronizacji zakładek. Działa ona bezproblemowo, ale zaimportowane zakładki wyświetlane są w nieco inny sposób niż w „dorosłej” wersji Chrome. Umieszczono je w drugim ekranie startowym, którego podgląd uzyskujemy przewijając „najczęściej otwierane” w lewo. Ten sposób wyświetlania ulubionych adresów jest nieco kłopotliwy w momencie, gdy chcemy z nich skorzystać, gdy na ekranie mamy otwartą bieżącą stronę internetową. W takim przypadku jedyną możliwością dotarcia do zakładek jest wywołanie menu aplikacji i wybranie odpowiedniej opcji. Wymaga to kilku czynności i jest stosunkowo czasochłonne. Zalogowanie się do konta Google poza synchronizacją zakładek umożliwia korzystanie z otwartych kart (strony, które mamy otwarte w „stacjonarnej” wersji przeglądarki automatycznie możemy przeglądać na iPadzie czy iPhonie), zapamiętanych haseł oraz danych omniboksa. To wszystko sprawia, że korzystając z różnych urządzeń użytkujemy właściwie jedną przeglądarkę. Rozwiązanie to jest szalenie wygodne i świetnie sprawdza się w praktyce. Z ciekawszych funkcji warto z pewnością wspomnieć o dobrze działającym wyszukiwaniu głosowym (obsługującym język polski) oraz opcji blokowania pop-upów. Twórcy mobilnego Chrome dali również użytkownikom możliwość ustawienia wstępnego wczytywania stron (opcje: zawsze, tylko przez Wi-Fi, nigdy) oraz wyboru domyślnej wyszukiwarki. W praktyce przeglądarka spisuje się bardzo dobrze. Strony wczytują się błyskawicznie (mam wrażenie, że nieco szybciej niż w przypadku Safari) i wyświetlają się poprawnie. Na uwagę zasługuje fakt braku ograniczeń co do ilości otwartych kart i bardzo wygodna nawigacja  pomiędzy nimi. W Chrome na iOS nie zapomniano również o trybie incognito, znanym z „dorosłej” wersji przeglądarki. Chrome w wersji na iOS to aplikacja uniwersalna, wymagająca systemu operacyjnego w wersji 4.3 lub nowszej. 