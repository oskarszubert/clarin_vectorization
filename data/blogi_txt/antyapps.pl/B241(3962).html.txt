03.07.2013 W technicznych serwisach z newsami można wybierać i przebierać jak się żywnie podoba. Jaki jest ich największy problem? Połowa wpisów jest przegadana i nieatrakcyjna z punktu widzenia przeciętnego ich czytelnika. Z takiego założenia wyszedł twórca serwisu Launch Ticker, w którym starannie selekcjonowane są informacje okołotechnologiczne, które pojawiają się na jego łamach. Aplikacja mobilna dedykowana serwisowi jest równie minimalistyczna, co on sam. Białe tło, czarne litery — w ten minimalistyczny sposób dostarczane są starannie wyselekcjonowane wieści ze świata technologii, jak twierdzą twórcy — wykastrowane z dziesiątek nudnych tekstów ze statystykami i „newsami”, które nie wnoszą nic nowego do tematu. Tylko prawdziwie łakome kąski. Podawane tam informacje zawsze są w formie skrótowej, to zajawki artykułów — dopiero klikając na nie otwieramy źródło, w którym znajdziemy pełną treść wpisu. Minimalistyczna i nieprzekombinowana — zupełnie jak „pełna” wersja serwisu. Jeśli macie dość czyszczenia RSS z dziesiątek nudnych nagłówków, dajcie szansę Launch Tickerowi — może akurat ichniejsza selekcja ze świata elektronicznych nowinek i świata startupów okaże się dla Was w sam raz? Aplikacja dostępna jest zarówno na iOS jak i Androida. 