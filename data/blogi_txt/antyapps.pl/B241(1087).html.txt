23.10.2012 Znacie Ikarugę? To wydana w 2001 roku na automaty (a później także konsole) gra z gatunku shoot’em up, w której musimy zmagać się z tysiącami lecących w naszym kierunku pocisków. Elementem wyróżniającym produkcję była zabawa z kolorami: kiedy ustawiliśmy niebieską osłonę naszego statku, kule w tym samym kolorze wchłanialiśmy i raniły nas jedynie czerwone — i vice versa. Prosta mechanika, która później była wykorzystywana również w innych grach (ot, choćby wydanym raptem rok temu Outland) zawitała również do produkcji dedykowanych smartfonom i tabletom. Dziś jedna z nich, free-runner w futurystycznej oprawie: Polara.  Przyszłość. Agentka Lara to kolejna postać tragiczna: zdradzona przez tych którym ufała, samotna, zdana tylko i wyłącznie na siebie. Nie pozostaje jej nic innego jak ucieczka. Nieustanny bieg przez ponad 50 niebezpiecznych poziomów, w których czekają na nią setki niebezpieczeństw. A te niejeden mają kolor.  Lara nieustannie biegnie przed siebie, a do naszych kompetencji należą jedynie skoki oraz zmiana koloru, by nie zostać porażonym. Naturalnie przyjdzie nam się zmagać nie tylko z prostymi wiązkami laserowymi jednego koloru przez które będziemy przebiegać. Musimy przygotować się na długą podróż pełną niebezpieczeństw — czasem dosłownie nie do przejścia, bo trzeba będzie je przeskoczyć. Nie zabraknie także zabaw z grawitacją i innych kombinacji. Na szczęście twórcy doskonale zdawali sobie sprawę z tego, że przygotowany przez nich materiał i postawione wyzwania do prostych nie należą, dlatego i checkpointy porozstawiane są niezwykle gęsto. Bez nich przejście gry byłoby prawdziwie diabelskim zadaniem, szczególnie, że sama ucieczka to jeszcze nie wszystko — by nie było zbyt przyjemnie, co kilka poziomów czeka nas potyczka z bossem.  Gra oprócz interesująco poprowadzonej, a przy tym dobrze ślicznie ilustrowanej, fabuły i ciekawej, wymagającej, rozgrywki niestety nie może poszczycić się podobnymi osiągnięciami w innych kategoriach. Ucieczka, przyszłość, jaskrawe kolory grające pierwsze skrzypce — jasne, ale oprócz tego można zadbać także o dopracowanie środowiska i muzykę. Tego mi w Polara po prostu zabrakło, a kontrast ten jest szczególnie widoczny przy tak bliskich doskonałości pozostałych elementach. Muzyka również niespecjalnie mnie przekonała, ale cóż — najwyraźniej nie można mieć wszystkiego.  Hope This Works Games Inc. zaserwowali nam prawdziwą perełkę wśród zalewu mdłych, bliźniaczo do siebie podobnych gier gdzie bohaterowie są w ciągłym biegu. Wciągająca, wymagająca i dająca ogromnie dużo satysfakcji. Polara dostępna jest zarówno na urządzenia z Androidem jak iOS — w obu przypadkach trzeba będzie za nią zapłacić blisko 10 złotych (równowartość 3 dolarów). Ocena: 4+ 