05.12.2013 Gra z przesłaniem — zabawa i pomaganie, przy czym nie ma mowy żeby sama rozrywka zrzucona została na dalszy plan. Za produkcją stoi większa idea i faktycznie, pozwala promować akcję i pomagać głodnym dzieciom, ale także doskonale się bawić. Bo po to przecież instalujemy gry. Jeżeli lubujecie się w zręcznościowo- logicznych produkcjach, Baby Nom Nom może okazać się tytułem w sam raz skrojonym dla Was! Tak jak głosi tytuł wpisu, naszym zadaniem jest wsypanie ryżu do misek głodnych dzieci. Jednak sam ryż to trochę mało — warto byłoby dorzucić do niego trochę owoców. Dlatego też po drodze trzeba zebrać ich jak najwięcej. Każdorazowo wszystkie składniki uwięzione są w mniej lub bardziej skomplikowanych labiryntach, obracając które mamy szansę wysypać ziarenka. Najlepiej, no właśnie, zbierając trzy przysmaki.  Labirynty obracamy prostymi gestami przesunięcia palcem po ekranie smartfona lub tabletu. Musimy jednak cały czas mieć się na baczności, by nie stracić ani ziarenka — im więcej ich wyląduje w misce głodnego dzieciaka, tym lepszej noty możemy spodziewać się przy podsumowaniu planszy. O aspekcie jakościowym już wiecie, zatem teraz dorzucę kolejną cegiełkę, by nie było zbyt przyjemnie. Presja upływającego czasu — na wykonanie każdego z zadań mamy określoną liczbę sekund. Oczywiście jeśli uda nam się wyrobić dużo szybciej — lepiej dla nas, to również znajdzie odzwierciedlenie w punktowym podsumowaniu wyzwania. Jeżeli zadanie Was przerośnie, zawsze możecie skorzystać z dodatkowej pomocy przedmiotów ułatwiających ich wykonanie. A jeżeli tych na Waszym koncie zabraknie, spokojnie możecie zasilić je w ramach zaimplementowanych mikrotransakcji. Gra urzeka swoją prostotą, ale z drugiej strony często zdumiewało mnie jak wiele refleksu jest potrzebne, by przebrnąć przez plansze — o ich wymasterowaniu nawet nie wspominając. Twórcy także dbają o to, abyśmy się nie nudzili i co rusz rzucają nam dodatkowe kłody pod nogi, byśmy mieli urozmaicenie i zajęcie na więcej godzin. Z technicznego punktu widzenia jest niezwykle poprawnie, ale w sumie niczego innego nie spodziewałem się po twórcach uwielbianego na całym świecie i bardzo ciepło ocenionym przez Marcina Table Top Racing. Typowo mobilna gra — doskonała zarówno na krótkie rundy jak i dłuższe posiedzenie. Jeżeli lubujecie się w takich tytułach, koniecznie sprawdźcie. Gra w wersji uniwersalnej dostępna jest w AppStorze za 0,89 euro. 