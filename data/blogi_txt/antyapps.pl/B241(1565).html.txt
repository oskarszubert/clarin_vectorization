17.04.2013 Gumtree chyba nikomu nie muszę przedstawiać — serwis od lat cieszy się bardzo dużym zainteresowaniem, a znaleźć tam można najróżniejszego rodzaju ogłoszenia — od motoryzacji, przez nieruchomości, zwierzaki, na ofertach związanych z pracą kończąc. Przeglądanie portalu z poziomu mobilnej przeglądarki nie należało do najwygodniejszych, że już o ich dodawaniu nie wspomnę. Na szczęście Gumtree nareszcie dorobiło się solidnej aplikacji, która ułatwia korzystanie z serwisu na urządzeniach z Androidem na pokładzie. Program podzielony został na pięć zakładek:   przeglądaj — wszystkie ogłoszenia z podziałem na kategorie, które możemy oglądać w dowolnie nas interesujących konfiguracjach, ustalając na starcie obszar z jakiego treści nas interesują. Po wyborze kategorii możemy uściślić elementy poszukiwań takie jak cena, odległość czy stan. Po otworzeniu ogłoszenia możemy dodać je do ulubionych, udostępnić w portalach społecznościowych, czy przesłać dalej SMSem. Na stronie ogłoszenia możemy też skorzystać z formularza kontaktowego w formie mailowej czy za pomocą dosłownie jednego przycisku zatelefonować / wysłać wiadomość tekstową pod numer tam podany. W przypadku, kiedy nie mamy ochoty wklepywać ręcznie regionu, zawsze możemy też skorzystać z dobrodziejstw geolokalizacji przy założeniu, że pozwalamy się naszemu urządzeniu znaleźć na mapie. wyszukaj — nic trudnego, podobnie jak na stronie wklepujemy wszystkie parametry — od ogólnych począwszy, przez bardziej szczegółowe — naciskamy wyszukaj i cieszymy się najbardziej pasującymi do naszych kryteriów wynikami. dodaj — korzystanie z Gumtree to nie tylko poszukiwanie ogłoszeń, ale także ich zamieszczanie. Z poziomu aplikacji w kilku prostych krokach, bez konieczności posiadania konta, możemy sprawnie zamieścić oferty ze sprzedażą czy chęci kupna. Poza gotowymi polami do wypełnienia, możemy jeszcze, naturalnie, dodać zdjęcia z naszego urządzenia i ostatecznie posłać wszystko w sieć. Szybko, sprawnie, bezboleśnie! zarchiwizowane ogłoszenia — tutaj trafiają wszystkie treści, które dodamy do ulubionych czyli, mówiąc pokrótce, oznaczymy gwiazdką podczas przeglądania ofert. zaloguj się / moje ogłoszenia — miejsce w którym możemy wklepać dane do naszego konta i sprawnie zarządzać naszymi ogłoszeniami, lub też dopiero się takowego dorobić.  Dedykowana polskiej odsłonie Gumtree aplikacja posiada wszystko, czego trzeba — jest lekka, czytelna i w żadnym razie nie ma mowy o przekombinowaniu. Wspaniale spełnia swoją rolę, łatwo możemy dotrzeć do wszelkich interesujących nas treści, sprawnie i wygodnie dodać kolejne ogłoszenia, a także odpowiedzieć na te, które już „wiszą” w portalu. Aplikację można pobrać za darmo na platformie Google Play. 