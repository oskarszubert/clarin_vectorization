18.02.2013 Vladstudio to niezwykle oryginalny projekt grafika komputerowego rodem z Rosji – Vlada Gerasimova. Nasz sąsiad zza wschodniej granicy w latach 90-siątych rozpoczął projektowanie interfejsów programów i witryn internetowych, w wolnym czasie zajmując  się tym, co sprawiało mu największą przyjemność – tworzeniem tapet na pulpit. Jak to bywa w przypadku jednostek obdarzonych ponadprzeciętnym talentem, hobby dość szybko przerodziło się w pracę na pełen etat. Prace Vlada, tak bardzo podobały się użytkownikom komputerów, że tylko kwestią czasu stało się założenie firmy zajmującą się sprzedażą stylowych tapet na popularne blaszaki.  Wraz z galopującym postępem technicznym i pojawieniem się urządzeń mobilnych wyposażonych w wysokiej jakości ekrany dotykowe Vladstudio zyskało nową grupę odbiorców. Muszę przyznać, że styl Rosyjskiego grafika wyróżnia się oryginalnością, o którą nie łatwo w dzisiejszych czasach – by się o tym przekonać wystarczy rzucić okiem na oficjalną stronę artysty. Z pracami Gerasimova mogą zapoznać się również użytkownicy tabletów z logo nadgryzionego jabłka. Wszystko dzięki aplikacji Vladstudio Desk Clock HD dostępnej na iPada. Darmowy program daje użytkownikowi możliwość ustawienia na ekranie tabletu jednego z siedmiu dostępnych zegarów bazujących na grafikach Rosjanina. Dostęp do najciekawszych prac otrzymujemy dopiero w momencie odblokowania aplikacji, co wiąże się z niewielką opłatą (0,89 euro). Po pełnej aktywacji programu dostajemy dostęp do ponad 100 zegarów, kilku plików z odgłosami natury oraz alarmów. Uruchomienie aplikacji skutkuje wyświetlenie na ekranie tabletu wybranego zawczasu zegara zsynchronizowanego z czasem ustawionym w systemie.  Na moje oko, prace Gerasimova najlepiej prezentują się w formie tapet. Zegary dostępne za pośrednictwem Vladstudio Desk Clock HD nie przypadły mi do gustu w tak dużym stopniu, jak grafiki przeznaczone na pulpit. Jest to jednak kwestia czysto subiektywna. Podczas użytkowania VDC HD nie miałem problemów ze stabilnością aplikacji, wszystko działało jak należy. Warto zajrzeć do opcji programu – możemy znaleźć tam odnośnik do strony zawierającej wspomniane w tekście (darmowe) tapety przeznaczone na iPada. 