25.04.2013 Prosty pomysł, minimalistyczny design i wiele godzin dobrej zabawy — tak najprościej jest mi opisać PUK, najświeższą produkcję Laser Dog. Zaserwowali wyjątkowo przystępną, arcade’ową, grę, od której trudno się oderwać. Komu nie są straszne czasówki powinien się zainteresować — bo to one są tu naszym największym wrogiem. Reguły są proste: pozbyć się wszystkich kół widocznych na ekranie. Jak? Strącając je mniejszymi krążkami, które posłać możemy w ich kierunku. Te dostępne są w dolnej części ekranu, wystarczy zatem tylko przesunąć po nich palcem i wybrać kierunek, w którym chcemy uderzyć. Duże elementy będziemy najpierw musieli stopniowo zmniejszać, by dopiero ostatnie z nich zredukować do zera. W pierwszych planszach chodzi tylko o sprawne wcelowanie w nie. Wraz z kolejnymi jednak wzrasta poziom trudności — pojawiają się ściany, od których musimy umiejętnie odbijać nasze krążki, by zbić cel. A jak już wspominałem, naszym największym wrogiem jest czas — z każdą planszą topnieje on coraz szybciej, przez co dekoncentrowani mamy problem, by trafić do celu.  Sama gra może do trudnych nie należy, ale przez to, że po każdej porażce musimy zaczynać od początku, przejście dostępnych 1000 plansz stanowi ogromne wyzwanie. I nie będę ukrywał, że przede mną do zwycięstwa jeszcze ogromnie długa droga. Jak już wspomniałem, PUK wyróżnia się nie tylko fajną realizacją znanego i lubianego pomysłu, ale też wszędobylskim minimalizmem. Wszystko, z wyłączeniem bonusowych czarnych plansz, skąpana jest w jednym odcieniu pomarańczy. Oprócz nich znalazły się jedynie białe krawędzie okręgów i ścian. Tylko tyle i aż tyle, bo całość, mimo oszczędności formy, prezentuje się fenomenalnie i wcale nie dziwię się, że zbiera tyle pozytywnych głosów, a także jest stale promowane przez Google na głównej stronie ich sklepu z aplikacjami. Aha, warto również wspomnieć, że swoimi wynikami możemy się tuż po każdej rundzie podzielić w najpopularniejszych portalach społecznościowych. Jestem miłośnikiem dobrze zrealizowanych, prostych i wciągających gier. PUK zdecydowanie się do takowych zalicza — oszczędna, acz wciąż ciesząca oko, forma, zabawa bez skomplikowanych zasad, miodność płynąca z rozgrywki. Grzech nie spróbować. Tytuł ten można nabyć zarówno w Google Play jak i AppStorze, w obu przypadkach trzeba będzie wydać około 3,5 pln. 