05.09.2012 Kto z nas nie lubi promocji i wszelkiego rodzaju kuponów rabatowych? Myślę, że wszyscy którzy zadeklarują niechęć do nabywania produktów i usług po niższej cenie albo chcą zrobić na złość pytającemu, albo… nie mam pojęcia dlaczego mogliby zechcieć tak odpowiedzieć. Niemniej i tak byliby w mniejszości — dlatego całej reszcie z nieskrywaną przyjemnością przedstawiam Wyspę Skarbów — kolejną aplikację, dzięki której możemy nabyć wiele produktów kilkadziesiąt procent taniej!  By skorzystać z ich oferty niezbędne nam będzie konto, do którego założenia posłuży nam numer telefonu. Następnie logujemy się wykorzystując podany wcześniej numer i samodzielnie ustalone przez nas hasło. A wówczas świat wielkich marek za dużo mniejsze pieniądze stoi przed nami otworem. Obniżki możemy przeglądać za pośrednictwem katalogu tematycznego, gdzie z podziałem na branżę znajdziemy wszystkie produkty, lub dzięki dobrodziejstwu geolokalizacji przejrzeć co możemy taniej nabyć w pobliżu, określając odległość na osi — do wyboru mamy dystans od jednego do 50 kilometrów. Jeżeli szukamy czegoś konkretnego, możemy skorzystać z rozbudowanej wyszukiwarki, gdzie oprócz kategorii, marki czy sieci, również określamy odległość. Kiedy już znajdziemy coś wartego uwagi, wystarczy kliknąć na ikonkę „pobierz kupon”, a po chwili dostaniemy na numer telefonu przyporządkowany do konta kod rabatowy. Ten prawdopodobnie musimy okazać w sklepie, jednak przyznam że sam jeszcze nie miałem przyjemności się o tym przekonać, acz myślę, że to tylko kwestia czasu. Obecnie w promocji można nabyć markowe oprawki do okularów za ponad 30% taniej — a to przy kilkuset złotych już będzie różnica zauważalna, więc warto skorzystać, prawda? Jeżeli przez przypadek skasujecie smsy z kuponami rabatowymi, nie ma się czym martwić. W aplikacji czeka specjalnie dla takich gap przygotowana zakładka, gdzie możemy szybko przejrzeć pobrane oferty. Zaś w zakłade profil możemy uzupełnić lub zmienić nasze dane, w tym także hasło dostępu oraz numer telefonu przyporządkowany do konta. Jeszcze jedna aplikacja która pomaga w tańszych zakupach — to prawda. Ale takich, moim zdaniem, nigdy nie za wiele. Szczególnie, jeśli chodzi o dość ekskluzywne i drogie produkty/usługi, bo jak zapewniają autorzy aplikacji z ich rabatami można nabyć je od 10 do 70% taniej. Sprawdźcie, może akurat znajdziecie coś dla siebie. Wyspa Skarbów dostępna jest za darmo zarówno na urządzenia z iOS jak i Androidem. 