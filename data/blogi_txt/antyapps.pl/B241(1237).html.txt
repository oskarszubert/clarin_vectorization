10.04.2012 Największy serwis społecznościowy kupił Instagrama na tydzień po wydaniu wersji na Androida. Tę recenzowałem przede wszystkim jako aplikację społecznościową. Zdecydowanie nie jest to edytor zdjęć i Facebook ma tego świadomość. Poprzez przejęcie za miliard dolarów zainwestował przede wszystkim w gwałtownie rosnącą społeczność. Jak już mówiłem, aplikacja jest naprawdę niezła. Minimalizm w niczym tu nie przeszkadza, bo program zawiera wszystko to, co powinien, a jednocześnie jest przejrzysty i wygodny w obsłudze. Czego można spodziewać się po przejęciu przez internetowego giganta? Facebook podaje, iż Instagram nie zostanie wchłonięty, czyli nie stanie się integralną częścią Facebooka, a pozostanie niezależny. Mark Zuckerberg informuje, iż program cały czas będzie rozwijany, a firma zainwestowała przede wszystkim w zespół i know-how. Założyciel Facebooka nie przyzna się oficjalnie, ale w przejęciu chodziło oczywiście również o wchłonięcie rosnącej konkurencji, która mogłaby zagrozić serwisowi, gdyby została wchłonięta i zintegrowana z usługami innego podmiotu. Więcej informacji na temat przejęcia można znaleźć we wpisie Grzegorza na Antywebie. Tymczasem ponownie zachęcam do pobrania Instagrama z Google Play. 