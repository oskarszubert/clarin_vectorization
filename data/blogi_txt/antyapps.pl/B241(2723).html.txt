07.08.2013 Temat wojny secesyjnej nie pojawia się zbyt często w grach, przynajmniej obecnie. Niemniej jest to dość wdzięczne tło dla produkcji tego typu – szczególnie z gatunku strategii. Na wykorzystanie historycznych realiów wpadło studio Anuman, które wydało strategiczną grę turową North vs South, remake kultowej produkcji z Amigi. North vs South to osadzona w realiach historycznych strategia, która w dość przystępny sposób przybliża nam realia wojny secesyjnej, a jednocześnie oferuje bardzo przystępny i ciekawy model rozgrywki. Starsi gracze zapewne pamiętają jej pierwowzór, który był hitem w czasach Amigi. Rozgrywka toczy się w systemie turowym, a więc na zmianę z przeciwnikiem wykonujemy nasze ruchy, które polegają na zajmowaniu kolejnych stanów USA oraz toczeniu bitew. Gra pozwala również na zabawę w dwie osoby, co jest możliwe zarówno na tablecie jak i smartfonie (w końcu urządzenie i tak przekazujemy sobie z rąk do rąk. Problem pojawia się dopiero podczas walki, gdzie sterujemy jednocześnie).  Zabawa polega na zajęciu jak największej liczby stanów, przy czym szczególne znaczenie odgrywają tutaj prowincje z fortami, które łączy sieć kolejowa. Jeżeli uda się nam je połączyć pod naszym panowanie, będziemy otrzymywali w każdej turze liczbę złota równą liczbie połączonych fortów. Za złoto kupujemy natomiast nowe jednostki, działa i ulepszenia, które znacznie zwiększają naszą przewagę nad przeciwnikiem. Twórcy zadbali też o obecność kilku dodatków, jak zmieniająca swoją pozycję co turę burza, która unieruchamia jednostki na wybranych polach, czy atakujący Indianie i Meksykanie. Ponadto, właściciel portu w Południowej Karolinie uzyskuje co jakiś czas wsparcie w postaci nowych jednostek, cow decydującym momencie może zaważyć na losach rozgrywki. Rozgrywka jest wciągająca, mimo, ze rządzi się prostymi regułami. Na szczególną uwagę zasługują bitwy, gdzie w czasie rzeczywistym musimy sterować działami, piechotą i konnicą. Każdy typ jednostek ma inne cechy i atakuje w inny sposób. Dodam, że wygrana jest uzależniona nie tylko od liczebności armii, ale też strategii i zręczności. Trzeba zatem kombinować, co na wyższym poziomie trudności nie jest wcale takie proste.  Niestety wszystko co dobre kiedyś się kończy i North vs South po kilku rozegranych partiach zaczyna nudzić. Problem tej produkcji polega na tym, że do dyspozycji oddaje nam tylko jedną mapę i sytuacji nie ratuje nawet możliwość rozpoczęcia gry innych latach, co zmienia układ sił obu frakcji. Szkoda, bo sama produkcja ma duży potencjał i równie dobrze można by na tym modelu oprzeć inne gry, wprowadzając jednak więcej map, jednostek i dodatkowych pól specjalnych. Istotnym byłoby tylko utrzymanie balansu i wyważenia rozgrywki. North vs South to bardzo interesująca produkcja z ciekawym gameplayem i barwnym tłem historycznym. W tym wszystkim zabrakło jednak trochę większego zróżnicowania. Może, gdyby twórcy popuścili trochę wodze wyobraźni, gra by na tym zyskała? Dla fanów prostych strategii będzie ona na pewno gratką – szczególnie ze względu na możliwość gry wieloosobowej. Dostępna jest też wersja na iOS i Windows 8/RT 