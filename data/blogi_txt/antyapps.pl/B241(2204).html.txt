30.01.2014 I jeszcze jednej platformówce poświęcamy miejsce w tym tygodniu na AntyApps. Mam wrażenie, że już od kilku miesięcy nie miałem takiego farta do świetnie skrojonych gier w gatunku, a jeszcze by trafiać na nie raz za razem? Widać atak zimy wspiera nie tylko mój dobry humor, ale i bibliotekę solidnych tytułów w tabletach oraz smartfonach. Lumi to kolejna cegiełka wśród platformerów 2D od której wprost nie można się oderwać, wręcz grzechem byłoby jej nie polecić! Produkcja ta to nie mniej, nie więcej, jak ogromna walka z wszechobecną ciemnością. Naszym zadaniem zaś jest najzwyczajniej w świecie rozświetlić ją we wszystkich krainach, z jakimi przyjdzie nam się zmierzyć. W pierwszej z plansz wystarczy blask który towarzyszy świetlistemu bohaterowi którym sterujemy, dalej zaś już nie jest tak wesoło. Musimy bowiem zbierać błyszczące lumy, a następnie napełniać nimi stojące mroczne drzewa. Te rzucają nieco blasku na pogrążoną w ciemności krainę — jeżeli zadbamy o to, by było go dostatecznie dużo, otwiera się portal który pozwala nam zakończyć błądzenie po planszy i pomoc kolejnej krainie. Mechanika jaką posłużyli się autorzy nie jest niczym innowacyjnym. Tradycyjnie wykorzystali wirtualne gałki analogowe oraz jeden (niewidzialny) przycisk odpowiedzialny za skok. Oprócz tego porozrzucano dla nas także portale magnetyczne, do których przylepiamy naszego bohatera. Wówczas musimy skupić się na dobrym wycelowaniu nim w miejsce, gdzie chcemy się dalej udać. Takowe możemy wykonać za pomocą „przycisku” odpowiedzialnego za skok, albo też w nieco bardziej intuicyjny sposób: korzystając niczym z wyrzutni w Angry Birds czy innych bliźniaczych tytułach.  W grze znalazło się kilkadziesiąt plansz rozrzuconych po trzech różnorodnych światach. Każdy charakteryzuje się innym designem i klimatem, jednak mają one wspólny mianownik: dobrze zaprojektowane plansze. Szerokie i wysokie, pełne pułapek, czyhających na nasze zdrowie wrogów oraz zakamarków w których zmieszczono kolejne lumy. Jeżeli zaś chodzi o techniczne aspekty, to — niestety — na iPadzie z Retiną nawet wersja HD nie wygląda specjalnie przekonująco. Nadrabia jednak stylistyką i magiczną oprawą muzyczną, która buduje klimat całej historii.  Gra zarówno w wersji na małe jak i duże ekrany dostępna będzie przez najbliższych kilka dni za darmo w ramach akcji App of the Week, dlatego mimo wszystko warto się w nią teraz wyposażyć — nie wiadomo kiedy znów nadarzy się taka okazja. Na co dzień trzeba za nią zapłacić kolejno 0,99 oraz 1,99$. 