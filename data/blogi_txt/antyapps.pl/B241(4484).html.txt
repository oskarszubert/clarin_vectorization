25.03.2012 Cut the Rope to bardzo przyjemna gra logiczna bez ograniczeń wiekowych. Wprost tryska z niej grywalnością przez co niesamowicie wciąga. Nie jest łatwa, dlatego wymaga myślenia, ale nie jest na tyle trudna, by trzeba było nad nią siedzieć godzinami. Wystarczy ruszyć odrobinę szarymi komórkami, a zostaniemy wciągnięci na wiele godzin. Jak w to się gra? Naszym głównym zadaniem w grze jest dostarczenie Om Nomowi cukierka. Ten wisi na linie, a my musimy wykorzystać połączenie dostępnych na planszy elementów oraz praw fizyki. Przyjdzie nam zatem przecinać liny, łapać cukierka innymi linami, wrzucać go do unoszącej się w górę bańki, czy spychać falami powietrza.  Na każdej z plansz znajdują się trzy gwiazdki i to na ich podstawie jesteśmy oceniani. Im więcej zbierzemy, tym lepszy wynik. Można zatem przejść całą grę, ale próbować jeszcze piłować swoje wyniki. Dzięki temu żywot tytułu się przedłuża. Co podoba mi się w tej grze najbardziej, to połączenie łamigłówek z niesamowicie przyjemną oprawą audiowizualną. Ta przyciąga pomimo tego, że gra zmusza nas do myślenia, a przecież nikt tego nie lubi :) Po pewnym czasie wkręcamy się jednak w zabawę i myślenie sprawia nam frajdę. I właśnie w taki sposób powinny działać gry logiczne! Czy warto? A i owszem. Gra jest warta tych groszy, za jakie wystawiona została w Google Play. To niewiele ponad trzy złote, a poziom zadowolenia z tytułu jest potem nie do zmierzenia. Co lepsze, Cut the Rope może służyć zarówno dzieciom, jak i dorosłym. Polecam.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 