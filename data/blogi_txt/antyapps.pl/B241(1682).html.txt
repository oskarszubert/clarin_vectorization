05.06.2013 Quizy, Trivie i inne zgadywanki biją ostatnio rekordy popularności wśród aplikacji na Androida. Świetna rozrywka na wolne chwile, długie podróże i przypływy nudy spotyka się z zainteresowaniem zarówno wśród dzieciaków, jak i starszych użytkowników urządzeń działających pod szyldem zielonego robota. Całkiem niedawno pojawił się kolejny tytuł z tego gatunku, który mimo banalnie prostej formuły może pozbawić was wielu godzin czasu, który moglibyście spędzić inaczej niż odgadując kolejne obrazkowe rebusy…  Icomania to typowa gra w stylu bijącego rekordy popularności Logo Quiz czy recenzowanego u nas całkiem niedawno Guess The Movie. Naszym zadaniem jest odgadnięcie hasła mając do dyspozycji piktogram wskazujący na odpowiedź oraz liczbę wyrazów i liter z jakich składa się poszukiwane słowo. Tym razem twórcy aplikacji nie zdecydowali się na zawężanie tematyki kalamburów, dlatego kategorie, z jakimi przyjdzie nam się zmierzyć, są naprawdę różne. I tak odgadywać będziemy nazwy miast, imiona bohaterów filmowych, znane marki czy nazwiska znanych ludzi. W nasze ręce oddano przeszło 300 zgadywanek, a twórcy aplikacji prawdopodobnie dalej będą rozwijać projekt. Poza ogromną frajdą, jaką daje odgadywanie kolejnych obrazków, gra z pewnością niesie ze sobą aspekty edukacyjne. Ponieważ aplikacja dostępna jest w 7 językach, z pewnością zgadywanie słówek może rozwinąć nasze lingwistyczne umiejętności. Zdziwił mnie natomiast fakt, że aplikacja przywitała mnie w języku niemieckim, którego niestety nie miałem okazji się nauczyć, co spowodowało lekką konsternację, ponieważ na screenach w Google Play wszystko było po angielsku. Jeśli chodzi o minusy Icomanii, dużym mankamentem jest brak możliwości powrotu do odgadniętych wcześniej zadań oraz brak opcji przeskakiwania do przodu, omijając piktogramy, z którymi trudno sobie poradzić. Do dyspozycji mamy jednak pomoc w postaci zdobywanych w trakcie gry podpowiedzi. Polegają one na wyeliminowaniu zbędnych liter lub wskazaniu, gdzie znajdują się te, które składają się na nasze poszukiwane słowo. Icomania to gra, która mimo wspomnianych niedogodności i tak daje dużo radości zarówno podczas gry samemu, jak również w grupie znajomych. Jeśli ukończyliście już inne gry tego typu dostępne w Google Play, ten tytuł z pewnością zaspokoi wasz głód zgadywanek na kilka kolejnych godzin. Gra dostępna jest za darmo na systemy Android, iOS oraz Windows. 