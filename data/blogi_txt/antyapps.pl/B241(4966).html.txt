03.01.2014 Moda na gry taneczne wydaje się powracać co jakiś czas. Choć obecnie kojarzymy je głównie z końcówką poprzedniej generacji konsol i obecnymi, to moda na nie trwała już w czasach popularnego szaraka. W końcu taniec to nie tylko dobra zabawa ale i zdrowy ruch. A co powiecie na grę taneczną w smartfonie bądź też tablecie? Nie wiem czy Zumba Dance jest pierwszą produkcją tego typu, na inne wcześniej nie trafiłem. Z tym większą ciekawością podszedłem do tego tytułu. Cena na Windows Phone w wysokości 17,49zł nie należała do najniższych, zwłaszcza że nie mamy dostępu do wersji testowej. Zumba Dance stara się przenieść na ekrany naszych smartfonów i tabletów rozgrywkę znaną z dużych konsol i telewizora. Zasady są podobne, po wybraniu odpowiedniego trybu, tańczymy w rytm melodii i ruchów na ekranie, nasze poczynania rejestruje przednia kamera urządzenia.  Tak to wygląda w teorii, a jak sprawdza się w praktyce? Zumba Dance to zdecydowanie zabawa na tablety. Owszem na smartfonie też da się grać, ale mały ekran oraz problemy ze stabilnym ulokowaniem, znacznie obniżają komfort zabawy. Przygodę z grą rozpoczynamy od stworzenia swojego profilu. Podajemy takie dane jak imię, płeć, waga czy też wzrost (na jednym urządzeniu możemy mieć kilka różnych profili). Na ich podstawie będą wyliczane nasze wyniki w tym spalone kalorie. Dane takie nigdy nie będą grzeszyły dokładnością, jednak przy odpowiednim podejściu mogą okazać się pomocne. Zumba Dance oferuje 4 tryby zabawy: dowolne tańczenie do wybranej piosenki, coś na kształt kampanii, fitness plan oraz trening czyli lekcje podstawowych kroków. Niestety kupując grę nie otrzymujemy dostępu do pełnej zawartości. Chodzi tu głównie o piosenki. W zestawie z grą otrzymujemy ich jedynie 6, pozostałe dostępne są w pakietach po 14 za 34,49zł. Możemy też kupić je razem, zapłacimy wtedy 84,99 zł.  Jak wygląda sama zabawa już pokrótce wspominałem. Przed jej rozpoczęciem będziemy musieli rozmieścić prawidłowo urządzenie. Pomoże nam w tym specjalnie przygotowany poradnik. Dodatkowo gra rozpoznaje gdy jesteśmy zbyt blisko, bądź też nie ruszamy się. Podobnie jak w innych grach tanecznych system bardzo łatwo oszukać, jednak nawet wtedy kosztuje nas to sporo ruchu. Do technicznej strony Zumby nie mam żadnych zastrzeżeń. Podczas kilku godzin testów gra ani razu się nie wysypała. Szata graficzna jak na urządzenia mobilne wygląda przyzwoicie, a animacje tancerzy zasługują na uznanie.  Jeżeli zastanawiacie się czy warto inwestować w Zumbę, nie mam dla Was gotowej odpowiedzi. Jak już wspomniałem sam trochę żałuję zakupu. Wina leży jednak w moim sprzęcie czyli nieforemnej i „małej” Lumii 920, którą ciężko odpowiedni ustawić, a do tego ekran nie należy do największych. Pomijając te niedogodności godziny testów był dobrą i męczącą zabawą. A mówię to jako osoba która nie słynie z zamiłowań do tańca. Oceny nie wystawiam, ale samą produkcję uważam za bardzo udaną, szkoda tylko że nie mamy możliwość jej przetestowania przed zakupem, a pakiety piosenek są tak drogie. 