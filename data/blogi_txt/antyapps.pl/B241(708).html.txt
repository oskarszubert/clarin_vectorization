09.11.2012 Markety wszystkich głównych systemów mobilnych pełne są aplikacji typu ToDo. Cieszą się one wielkim zainteresowaniem użytkowników, co tylko potwierdza zapotrzebowanie na takie organizery. Duża konkurencja sprawie także, że aby się wybić trzeba posiadać w sobie coś wyjątkowego. Clearer postawił na interfejs.  Trzeba jednak szczerze przyznać, że nie był w tym oryginalny. W dużej mierze jest klonem bardzo popularnej aplikacji z iOS Clear. Na czym polega ta wyjątkowość? Na oparciu interfejsu prawie w całości na gestach. Dlatego zaraz po starcie otrzymujemy obszerny przewodnik i radzę go nie pomijać. Jeżeli jednak już to zrobiliśmy, to porady odnośnie gestów będziemy otrzymywali także podczas użytkowania. Oczywiście mamy też bardziej klasyczne rozwiązania w interfejsie. Po dodaniu konkretnego zadania, u dołu pojawia się menu podstawowej edycji koloru jak i możliwość dołączenia zdjęcia, ale głównym trzonem pozostają gesty.  Gesty potrafią być sporym ułatwieniem jak i zmorą użytkownika. Wystarczy chwila bez aplikacji, a już je zapominamy. Na szczęście te zastosowane w Clearer są bardzo domyślne. Wpisy dodajemy przesuwając palcem na dół, odhaczamy w identyczny sposób jak odrzucanie powiadomień. Ma to swój urok. Trochę gorzej, gdy chcemy przykładowo dodać przypomnienie o zadaniu. W swej prostocie Clearer nie posiada bardziej rozbudowanych opcji edycji treści (stawia głównie na ich kolorystykę), czy też synchronizacji z chmurą. Mamy za to możliwość współpracy z Google Tasks, co dla wielu będzie zapewne lepszym rozwiązaniem. Ciekawie prezentuje się kafelek główny oraz te dedykowane poszczególnym zadaniom. Przedstawiają czytelne informacje, a ich zakres możemy konfigurować. Niestety, aplikacja obecnie dostępna jest tylko w wersji płatnej. Czy warto kupić? Jeżeli znacie Clear i przypadł wam do gustu, zapewne nie odczujecie braku 3,49zł. Podobnie jeżeli szukacie prostego i ładnego programu do tworzenia listy zadań, a przy okazji lubicie obsługę za pomocą gestów. 