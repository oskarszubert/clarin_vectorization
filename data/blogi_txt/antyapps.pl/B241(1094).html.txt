27.06.2012 Jeżeli na dźwięk takich tytułów jak Eye of the Beholder albo Stonekeep, twoje serce zaczyna bić szybciej, a do głowy wracają miłe wspomnienia z lat młodości, to właśnie znalazłeś grę wartą Twojej uwagi. Naprawdę nie rozumiem dlaczego autorzy gier mobilnych tak rzadko sięgają po taki model rozgrywki. Jak wskazuje cyfra w tytle, gra jest kontynuacją. Bardzo dopracowaną kontynuacją. Od czasów części pierwszej zmieniono sporo rzeczy. Usprawniono silnik graficzny który obecnie pozwala na dowolne obracanie się oraz spoglądanie pod nogi i do góry. Niestety sterowanie choć dopasowane do nowych realiów, działa… dziwnie. Potrzebuje czasu aby stać się intuicyjnym i pozwolić eksplorować nam podziemia inaczej niż z nosem na ścianie. Choć oczywiście da się grać, a po 20-30 minutach problem znika, to ten element zdecydowanie należy poprawić.  Irytująca bywa zgłasza interakcja z obiektami ich podnoszenie, otwieranie. Po drugiej stronie barykady stoi system rzucania zaklęć. Bardzo ciekawie rozwiązany, nie ogranicza się to zwykłego kliknięcia „zamroź przeciwnika”.  Zabawę zaczynamy standardowo od utworzenia naszego bohatera. Niestety wpływ mamy jedynie na jego imię, avatar oraz losowy wybór statystyk Dokonujemy tego poprzez rzut kośćmi. Element tak ważny dla tego typu gier, czyli fabuła, wypada poprawnie. Niczym nie zachwyca, ale nie jest też dodany na siłę. Na pewno nie przeszkadza w grze, a czasem motywuje do eksploracji świata.  Graficznie widać bardzo duży skok względem części pierwszej. Wrażenie robią zwłaszcza otwarte przestrzenie, oraz modele niektórych przeciwników. Niestety wszelkiego rodzaju tła menu i opcji przeszły tylko drobny lifting, przez co dalej wyglądają wyjątkowo średnio i lekko amatorsko. Ma to swój urok, ale w jakiś dziwny sposób nie do końca pasuje do całości. Muzyka podobnie jak w części pierwszej jest na dobrym poziomie, wpisuje się w klimat.  Jest jeszcze jeden plus, który ostatnimi czasami doceniam coraz bardziej. Gra nie posiada mikropłatności. Oczywiście wynika to ze specyfiki Windows Phone, ale dobrze czasem uruchomić grę (zwłaszcza w takim gatunku jak RPG) która sama w sobie jest zamkniętą całością, niewymagającą większych nakładów niż sam zakup (albo oglądanie reklam).  Warto również podkreślić, że studio Pansoft bardzo dba o swoje gry i obdarza je częstymi aktualizacjami, które nie tylko ulepszają grę, ale również ją rozwijają. Dungeon Stalker 2 dostępny jest w wersji darmowej (z psującymi klimat reklamami) oraz płatnej (3,49zł). Jeżeli jesteście fanami RPG, zwłaszcza tego typu, za niewielką kwotę możecie kupić sobie sporo dobrej zabawy. Ocena: 4- 