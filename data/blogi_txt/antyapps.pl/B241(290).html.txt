27.09.2012 Albert to chłopak jak malowany. Co prawda nieco kwadratowy, ale jego unikalny wygląd gwarantuje, że szybko o nim nie zapomnicie. Albert nie tylko lubi spać, ale jest również bohaterem gry, której tytuł brzmi dokładnie tak jak jego imię. W przypadku tej produkcji nic nie jest takie na jakie wygląda na pierwszy rzut oka – jedna gra to tak naprawdę kilkanaście różnych (całkowicie różniących się zasadami i sterowaniem) mini-gierek, a dostępność Alberta w akcji App of the Week (której założenia gwarantują pobranie za darmo tytułu, który na co dzień dostępny jest odpłatnie) okazuje się nieco na wyrost (gdyż tak naprawdę za ‚free’ dostajemy jedynie wersję demo). Albert HD to jedna z niewielu znanych mi produkcji, które podczas rozgrywki zmuszają gracza do korzystania z pełni funkcjonalności iPada. Dotykowy ekran, mikrofon, głośnik, akcelerometr, prędkościomierz – wszystkie te elementy są wykorzystywane podczas gry. Albert HD jest dzięki temu zabiegowi tytułem niezwykle urozmaiconym i zaskakującym użytkownika z każdą kolejną planszą. W tym momencie niestety nie sposób nie wspomnieć o jedynej, ale jakże bolesnej słabostce tej ciekawej produkcji. Wersja pobrana z AppStore to zaledwie 10 poziomów. 10 bardzo krótkich poziomów. Ich pokonanie zajęło mi w drodze powrotnej z pracy… 15 minut. Gracze, którym produkcja przypadnie do gustu mogą za pomocą zakupów wewnątrz aplikacji nabyć kolejną dziesiątkę etapów za 2,39 Euro, co wydaje się kwotą nieco wygórowaną za kilkanaście minut zabawy. Sama rozgrywka w Alberta to mnóstwo zabawy w niezwykle ciekawej oprawie. Gra powinna spodobać się przede wszystkim najmłodszym oraz osobom ceniącym ręcznie malowaną, trochę kanciastą grafikę. Z poziomu na poziom rozgrywka wymaga od gracza innych umiejętności: raz liczy się refleks, raz precyzja, a jeszcze innym razem umiejętność… gwizdania:) Ponadto, szczególnie ciekawscy mogą oddać się poszukiwaniom skarbów poukrywanych  w różnych miejscach menu. Twórcy Alberta znakomicie wykorzystali możliwości tabletu Apple’a, szkoda tylko że nie poświęcili więcej czasu na zaprojektowanie akceptowalnej ilości poziomów. Alberta w HD ściągniecie za darmo z AppStore. 