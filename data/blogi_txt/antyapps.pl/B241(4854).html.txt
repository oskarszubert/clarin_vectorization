14.03.2012 Rano pisałem na temat Airport City, czyli tycoona, w którym naszym zadaniem jest zbudowanie miasteczka lotniczego. Mam dla Was jeszcze jedną dobrą grę z tego gatunku. W My Railway wybudujecie swoją własną sieć kolejową, którą połączycie przeróżne miejscowości, a współpraca z przemysłem zapewni przewóz surowców między nimi. Jak w to się gra? Typowy dla tego gatunku gier widok z lotu ptaka pokazuje nam najbliższą okolicę. Gra jest dość uproszczona, bo nie polega wcale na budowaniu trakcji niczym w znanej z komputerów serii Transport Tycoon. W rzeczywistości możemy po prostu rozbudowywać połączenia między wybranymi miastami i wioskami. Zostało to zaimplementowane właśnie w uproszczony, ale ideowo ciekawy sposób. Otóż rozłożenie torów jest z góry ustalone, ale budujemy drogę krok po kroku, bawiąc się w ekipę budowlaną – po prostu klikamy w ikonkę młotka. Jak przystało na tycoona, mamy spore możliwości w kwestii wydawania pieniędzy. Możemy na przykład kupować różne lokomotywy, inwestować w nowe połączenia i kupować różne inne rzeczy w wybranych miejscowościach. Nasze zakupy są jednak ograniczone, to jest musimy dla danego obiektu osiągnąć konkretny poziom zaawansowania. Ten zwiększa się przy określonym wzroście punktów doświadczenia, które dostajemy na przykład za budowę nowej trasy. Czy warto? Gra jest znacznie bardziej uproszczona niż Airport City. Jeśli macie ochotę na tycoona, sami zdecydujcie, jak dużych możliwości potrzebujecie i który motyw – lotnictwa czy kolei – bardziej Wam odpowiada. Obie gry dostępne są za darmo, a twórcy zarabiają na sprzedaży wirtualnej waluty, bez której da się grać, ale jest po prostu trudniej. Zachęcam do pobierania My Railway.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 