04.11.2013 Opatulony od stóp do głów wojownik ninja charakteryzujący się wyjątkową skocznością oraz niespożytą wytrzymałością to postać znana dużej części mobilnych graczy. Jego przygody mieliśmy okazję poznać za sprawą cieszącej się sporą popularnością dylogii NinJump – zręcznościówki wydanej na iOS oraz Androida. Mająca premierę kilka dni temu gra pt. NinJump Rooftops to trzecia część przygód zwinnego japońskiego zawadiaki. NinJump Rooftops to kawałek rozrywki na niezłym poziomie. Choć gra należy do mocno już wyeksploatowanego gatunku runnerów, czyli produkcji w których główny bohater po prostu biegnie przed siebie, to wysoki poziom wykonania całości sprawia, że w trakcie zabawy na moment zapominamy o jej wtórności.  Wojownik ninja, którego los bierzemy w swoje palce to postać zwinna, szybka, wytrzymała i… lekka w prowadzeniu. Sterowanie ogranicza się do dotykania palcem dowolnego miejsca ekranu w momencie, gdy chcemy by nasz bohater wykonał skok. Reszta (czyli sam bieg) jest od nas niezależna – nie możemy wpływać ani na szybkość poruszania się herosa, ani na kierunek, w którym ma podążać.  Droga, którą przyjdzie nam przemierzać nie jest usłana kwiatami, tym bardziej że nie jest ona drogą w dosłownym tego słowa znaczeniu. Nasz dzielny bohater przemierza świat skacząc po dachach budynków upstrzonych pułapkami i różnorodnymi przeciwnikami. Wraz z kolejnymi metrami zwiększa się nie tylko ilość wrogo nastawionych jednostek i śmiercionośnych pułapek, ale i szybkość poruszania się naszego bohatera, przez co zabawa staje się naprawdę wymagająca.  Na trasie niekończącego się biegu, prócz wspomnianych wcześniej nieprzyjemności, czeka na nas całkiem sporo złota i fantów ułatwiających rozgrywkę. Oprócz czasowych bonusów zapewniających bohaterowi nieśmiertelność, umożliwiających dodatkowy, trzeci skok, magnesów przyciągających monety i kilku innych bonusów, na trasie „biegu” znajdziemy mnóstwo złota. Zebranie odpowiedniej ilości połyskujących monet jest gwarancją udanych zakupów w sklepiku zaimplementowanym w grze.  NinJump Rooftops okazuje się bardzo grywalną pozycją. Mimo braku oryginalności i powielaniu znanych schematów zabawa wciąga na całego. Najnowsza część przygód japońskiego wojownika dostępna jest za darmo na tablety i smartfony z systemem iOS na pokładzie. 