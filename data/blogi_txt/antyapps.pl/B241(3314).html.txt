28.02.2013 Fani runnerów oddający się swojej ulubionej rozrywce na urządzeniach z systemem iOS nie mają powodów do narzekań. Ilość gier tego typu dostępnych w AppStore z pewnością w zupełności zadowala każdego miłośnika gatunku. Wśród całej masy darmowych i płatnych propozycji znajdą oni tytuły w swojej kategorii wybitne, jak i takie, które nigdy nie powinny ujrzeć światła dziennego. Tegoroczny debiutant – Tin Man Can zajmuje wygodne miejsce pomiędzy tymi dwiema skrajnościami.Akcja gry ma miejsce w kosmosie. Na odkrycie czekają cztery mieniące się kolorami planety podzielone na ponad 60 poziomów. Nasz bohater przemierza je na czymś w rodzaju jednokołowego roweru. Uzupełnieniem monocykla jest niewielkie śmigło zamontowane na czapce kosmicznego śmiałka. Sterowanie nie odbiega od sprawdzonego schematu. Przemieszczanie do przodu odbywa się automatycznie, a gracz odpowiada jedynie za podskakiwanie (krótkie pacnięcie placem w ekran) lub lot (przytrzymanie palca na ekranie) głównego bohatera Tin Man Can. Na naszej drodze nie brak przeszkód oraz różnego rodzaju bonusów przyspieszających, bądź zmieniających kierunek, w jakim przyjdzie nam się poruszać. Nieustannie musimy również zwracać uwagę na szybko kurczący się zapas energii, którą uzupełniamy zbierając gęsto porozrzucane po planszach tajemnicze czerwone kule.  Ciekawostką, wyróżniającą Tin Man’a spośród szarej masy runnerów jest bardzo grywalny tryb wieloosobowy. Do jego zainicjowania niezbędny jest dostęp do internetu i znalezienie chętnego do sprawdzenia swoich umiejętności (możemy zagrać ze znajomym, bądź z losowo wybranym graczem z dowolnego zakątka kuli ziemskiej). Rozgrywka w tym trybie trwa do momentu wygrania przez jednego zawodnika dwóch wyścigów. Jeżeli tylko uda nam się znaleźć chętnego do gry (z tym jest akurat różnie – np. w tym momencie nie ma dostępnych żadnych graczy online) zabawa bywa przednia. Tin Man Can dostępny jest w AppStore w wersji uniwersalnej (iPhone, iPad, iPod Touch), a jego cena wynosi jedynie 0,89 euro. 