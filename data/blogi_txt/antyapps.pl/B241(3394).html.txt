06.12.2013 Szczerze mówiąc to nie mam zielonego pojęcia, czy cyfrowe podpisy w takiej formie mają jakąkolwiek moc w przypadku ważnych dokumentów, jednak nie jest tajemnicą, że potrzeba matką wynalazków, czyli zakładam, że ktoś z funkcji oferowanych przez QuickSign zrobi użytek. Przyjrzyjmy się zatem im bliżej, bo podpisywanie z poziomu tej aplikacji nie jedno ma imię. Aplikacja pozwala na edycję kilkunastu najpopularniejszych formatów. Wśród nich zabraknąć nie mogło oczywiście *.pdf, *.jpg czy *.doc wraz z jego świeższą odsłoną — *.docx. Pliki możemy zarówno ze skrzynek mailowych jak i bezpośrednio z naszych chmur — obecnie QuickSign obsługuje tylko trzy, za to zdecydowanie należą one do czołówki jeżeli chodzi o popularność; mowa o Dropbox, Google Drive oraz Box. Możemy także skorzystać z systemowego aparatu i po prostu sfotografować dokument, który planujemy podpisać.  Dobrze, mamy już pliki które musimy podpisać, zaś co z samymi maźnięciami z naszej strony? Te możemy zdefiniować w dwóch kategoriach: podpisów pełnych oraz inicjałów. Do ich wykonania mamy trzy kolory wirtualnego tuszu, pióro oraz długopis których grubość możemy dostosowywać do własnych potrzeb i stylu odręcznego pisma. Takich podpisów możemy skomponować nawet kilka, w zależności od okazji i potrzeb, także spokojnie. Gotowe? Zatem wróćmy do dokumentów, które czekają na nasz odbiór. Po otwarciu pliku otwiera nam się przy dolnej krawędzi przybornik z narzędziami. Oprócz podpisów i inicjałów, znalazł się tam również tekst (a wśród niego także zestaw czcionek i różne ich wielkości), automatyczne wstawienie daty, ptaszka zatwierdzającego poprawność (ang. tick) oraz stempel, czyli po prostu jedna z kilkunastu plakietek na różne okoliczności przygotowanych przez autorów aplikacji. Wstawiane podpisy możemy dowolnie przenosić po otwartym dokumencie, a także je skalować, by nie było żadnych komplikacji w ich wykorzystaniu. Gdy już uporamy się z edycją pliku, mamy dwie opcje — zakończyć nad nim prace, lub zapisać jeszcze jako szkic, by móc w dowolnym momencie do niego powrócić i wprowadzić poprawki bez większych kombinacji. Przy gotowych dokumentach zaś mamy dostępne cztery opcje — wysłania ich mailem, zamieszczenia w obsługiwanych usług do przechowywania dokumentów w chmurze, otwarcie w innej aplikacji albo druk. Bez zbędnych komplikacji mamy gotowe, podpisane własnoręcznie dokumenty. Tak jak napisałem we wstępie, nie mam pojęcia czy takie rozwiązania mają moc prawną i czy w Polsce ktokolwiek z rozwiązań tego typu korzysta. Ze swojej strony mogę jedynie powiedzieć, że z technicznego aspektu aplikacja działa jak należy i przy jej testowaniu nie miałem żadnych problemów, zaś własnoręczne podpisy są doskonałej jakości. Program dostępny jest w AppStorze w wersji na duże ekrany za 4,99$ (recenzowana), oraz darmowej z ograniczoną funkcjonalnością. 