14.06.2012 Aplikacji typy timer, których głównym, a często jedynym zadaniem, jest odmierzanie czasu jest więcej, niż grzybów po deszczu. Co więcej, deweloperzy chcący stworzyć tego typu produkt mają przed sobą niełatwe zadanie: no bo co właściwie można wymyśleć w tej materii nowego? Wzbogaca się więc tego typu aplikacje dodatkowymi funkcjami w postaci list zadań lub tworzy się graficzne cudeńka, aby przyciągnąć klientów nie tyle użytecznością, co designem. Nie inaczej jest z aplikacja 30/30. Z tą różnicą, że oprócz świetnie zaprojektowanego wyglądu może również być pożyteczna poprzez całkiem dobrze przygotowany moduł tworzenia zadań. Generalnie jest to bardziej task manager połączony z licznikiem czasu niż klasyczny timer. Co dostaniemy, jeżeli zdecydujemy się wybrać tę aplikację? Zacznę może od wyglądu. Na samej górze widoku mamy kołowy zegar, który będzie nam odmierzał czas. Pod nim znajduje się lista zadań. Każdy wpis ma inny kolor, a tło oraz zegar aplikacji przyjmują kolor danego zadania. Aby stworzyć nowe zadanie wystarczy uszczypnąć ekran (przypomina mechanizm z Clear, nieprawdaż?). Wpisy możemy dowolnie segregować, a przesuwając po danym wpisie palcem, kasujemy go. „Odmierzone” zadanie przechodzi na dół listy i automatycznie włącza się nowe odliczanie dla kolejnego wpisu. W prawym górnym rogu znajdziemy menu, w którym możemy zarządzać notyfikacjami, dźwiękiem, wibracją czy jasnością aplikacji. Znajdują się tutaj również newsy dostarczane przez twórców 30/30. Aby edytować wpis klikamy na niego dwukrotnie i przechodzimy do odpowiedniego trybu. Aplikacja nie narzuca nam ilości znaków do opisu zadania. Oprócz tego możemy wybrać jedną z kilkunastu ikonek, które odpowiadają różnym aktywnością, jak na przykład gra na gitarze czy oglądanie telewizji. Ikonka ta pojawi się wewnątrz zegara z panelu głównego. Poza tym w edytorze ustawiamy za pomocą suwaka liczbę minut, które będzie nasza aplikacja odmierzać.    Wśród minusów muszę wymienić fakt, że aplikacja pozwala nam ustawić licznik tylko na maksymalnie 60 minut. Oprócz tego łatwo jest niechcący usunąć zaplanowane zadanie. Nie da się także ustalić daty, kiedy chcemy rozpocząć odliczanie. Jako manager zadań 30/30 przypomina więc bardzo Clear, tyle tylko, że wmontowany ma licznik czasu. Muszę jednak przyznać, że aplikacja jest bardzo ciekawie przygotowana, szczególnie pod względem graficznym. Sama nawigacja również jest dobrze zaprojektowana. Jeżeli więc chcecie zaplanować sobie zadania na nie dłużej niż godzinę do przodu od ukończenia poprzedniego, to 30/30 powinno Wam się spodobać. Warto również zaznaczyć, że aplikacja jest darmowa i jak na taki produkt stoi na wysokim poziomie, widziałem gorsze produkcje i do tego płatne. Ocena: 4+ 