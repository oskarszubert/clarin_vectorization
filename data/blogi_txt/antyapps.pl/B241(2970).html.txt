12.09.2013 Jestem fanem wszelkich gier z patyczakiem w roli głównej. Nie wiem, co mnie do nich ciągnie – czy prosty, wręcz banalny gameplay, czy może makabryczne kolizje i wypadki, które przytrafiają się głównemu bohaterowi. Tak czy inaczej, twórcy kontynuują swoją serię. Tym razem dali patyczakowi rower. Stickman Downhill proponuje nam model rozgrywki dobrze znany z wielu innych produkcji, w których musimy przejechać jakimś pojazdem z punktu A do punktu B po wyboistej trasie. Sam z pamięci mogę wymienić kilka takich tytułów. Co wyróżnia ten? Być może jest to postać samego bohatera oraz cała oprawa produkcji, które są właściwie jedyne w swoim rodzaju.  Zabawa polega na tym, by nasz patyczak na rowerze dojechał cały i zdrowy do mety. W tym celu musimy ostrożnie przyśpieszać i relatywnie często używać hamulca, a w dodatku obracać urządzeniem by za pomocą akcelerometru ustawić rower w odpowiedniej pozycji. Niewielki brak precyzji skończy się roztrzaskaniem środka transportu i poturbowaniem głównego bohatera. Ale bez obaw, w przeciwieństwie do poprzednich odsłon, tym razem nie traci on swoich kończyn. Do dyspozycji oddano nam 70 tras, które ulokowano w różnych sceneriach. Poprzednie produkcje tego studia raczej charakteryzowały się dość jednolitą oprawą, ale tutaj wreszcie postawiono na większą gamę barw i w rezultacie nie powinniśmy szybko zacząć narzekać na nudę. Szczerze mówiąc, grafika w Stickman Downhill jest bardzo ładna i niczym nie przypomina ascetycznych poprzednich odsłon przygód patyczaka.  W grze nie zabrakło też szeregu dodatkowych elementów, które maja nam uprzyjemniać zabawę. Wraz z pokonywaniem kolejnych plansz możemy odblokowywać nowe rowery, co daje pewną satysfakcję z postępów. Szkoda, że nie oddano nam do dyspozycji również możliwości zmiany wyglądu głównego bohatera lub chociażby jakiegoś systemu power-upów, które by urozmaicały/ułatwiały zabawę. Zamiast tego, twórcy chcą czerpać zyski z kupowania przez graczy wcześniejszego dostępu do wybranych modeli rowerów oraz odblokowywania plansz za pieniądze. Przy czym nie ma tutaj żadnej ułudnej wirtualnej waluty – za wszystko płacimy przelewem. Oczywiście nie jest to niezbędne do czerpania przyjemności z gry.  Opisywana produkcja obsługuje również API Google Play Games, dzięki czemu możemy rywalizować z innymi graczami, porównując nasz czasy, zdobywając osiągnięcia oraz zajmując miejsce w rankingach. Chyba nie ma skuteczniejszego sposobu do zmotywowania do dalszej gry i podkręcania osiągniętych czasów. Stickman Downhill to jak dotąd najładniejsza, ale nie powiedziałbym, że najciekawsza produkcja studia Dijnnworks. Twórcom udało się zadbać o zróżnicowanie plansz oraz przyjemną oprawę, ale sam gameplay jest dość wtórny. Brakuje mi tutaj również jakiejś bogatszej otoczki wokół niego. Cieszy natomiast obecność obsługi API Google Play Games. Myślę, że dając szansę temu tytułowi, nie zawiedziecie się – o ile inne tego typu nie sprawiły, że gatunek już się Wam przejadł. 