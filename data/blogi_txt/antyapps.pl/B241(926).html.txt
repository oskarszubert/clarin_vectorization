15.01.2014 Największy plus tych niewielkich urządzeń które nosimy w kieszeniach / plecakach? Multimedialność. Znakomite ekrany, wspaniała jakość dźwięku, intuicyjność interfejsu — to wszystko daje twórcom przeogromne pole do popisu. Zresztą różnorodność programów i gier jakie możemy pobrać na nasze smartfony i tablety mówi sama za siebie. Daje to także ogromny potencjał dla wszelkich programów edukacyjnych, które mogą w o wiele ciekawszy sposób niż tradycyjne media przedstawić temat. Okazuje się jednak, że wykorzystanie go wcale nie jest takie oczywiste, a twórcy dostarczają nam elektroniczną wersję tego, co równie dobrze można podać w formie papierowej. Szkoda.  Da Vinci w całości poświęcona jest sylwetce człowieka renesansu, który, zakładam, nie jest dla nikogo sylwetką obcą. Cały program podzielony został na cztery sekcje: galerię, biografię, mapę oraz ulubione. Pierwsza zakładka, z pewnością najbardziej atrakcyjna, to zbiór skanów/fotografii/reprodukcji jego prac. Podzielona została na pięć działów: wczesne prace, lata osiemdziesiąte XIV wieku, lata dziewięćdziesiąte XIV wieku, piętnasty wiek oraz szkice, pamiętniki oraz opracowania. To prosta w obsłudze galeria obsługiwana gestami, dla żądnych wiedzy zaś mam dobrą wiadomość — wszystkie tamtejsze wpisy zostały opatrzone stopką, na którą składają się rok skończenia, technika, wielkość oryginału oraz miejsce, gdzie obecnie można znaleźć oryginał danego dzieła. Klikając na nie zaś, otwieramy widok pełnoekranowy.  Dalej zaś znalazła się biografia. Ta raczej jest krótką notką niż wyczerpującą sylwetką. Na plus jednak oceniam oś czasu, na której, również skrótowo, zaznaczono i opatrzono krótkim opisem najważniejsze wydarzenia w życiu Włoskiego artysty. Większość z nich oparta jest na lokacjach geograficznych, dlatego też klikając na poszczególny wpisy widzimy znacznik na mapie znajdującej się tuż obok (przynajmniej w testowanej przeze mnie wersji na iPada). Kolejna zakładka również jest mapą — tutaj oprócz niej znalazły się zakładki geograficzne oparte na całej bazie danych zgromadzonych w programie. Dzięki temu możemy po lokalizacji sprawdzić, gdzie znajdują się obecnie dzieła, bez konieczności przeglądania każdego z osobna w galerii.  Ostatniej zakładki tłumaczyć raczej nie trzeba — wszystkie wpisy do których chcemy mieć szybki dostęp oznaczamy symbolem serduszka i będą tu właśnie na nas czekać. Da Vinci jest programem wykonanym poprawnie. Bardzo poprawnie, jednak pozostawia pewien niedosyt. Mimo że posiada bibliotekę dobrej jakości grafik związanych z twórczością artysty, to trochę za mało. Za mało biografii, albo jakichkolwiek ciekawostek, nieoczywistych faktów. Szkoda, dla mnie to po prostu zmarnowany potencjał. Aplikację można nabyć w AppStorze za 0,89 euro. [Źródło grafiki w nagłówku] 