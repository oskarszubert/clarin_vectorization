27.02.2013 Gry które pozwalają się zawiesić i nie potrzebują od nas wielkiego wkładu ani intelektualnego, ani zręcznościowego? Myślę, że każdy z nas lubi mieć takie pozycje pod ręką, pozwalają się zająć w sytuacjach beznadziejnych, kiedy nie mamy ani siły, ani ochoty by dalej trwać na tym świecie. Jetpack Jinx to kolejna produkcja w której naszym zadaniem jest po prostu wzbić się jak najwyżej. Tylko tyle i aż tyle, a oderwać się nie można. Tytułowy Jinx nieszczęśliwie znalazł się na dziwnej planecie. Całe szczęście, że w zapasie miał jeszcze swój odrzutowy plecak, bo i bez jego zniknięcia szef, Lord Shadowbot, jest okrutnym tyranem. Nie ma na co czekać, trzeba powrócić na statek tak, by ten nie spostrzegł się, że nas tam zabrakło. Odpalamy gadżet i leciiiimy — napędzani porozrzucanymi w tym magicznym miejscu kryształami, dlatego też nieustannie musimy manewrować lotem tak, aby zbierać ich jak najwięcej. Zbyt długa przerwa w ich zbieractwie jest równoznaczna z tym, że zaczynamy spadać, co przekłada się na koniec zabawy.  Jinxem sterujemy wychylając telefon, pamiętając o tym, że w tym świecie nie ma granic, także zawsze możemy „przelecieć” z jednej strony ekranu na drugą — co jest raczej standardem w takich grach. Wygodne oraz intuicyjne sterowanie zapewnia sporo znakomitej zabawy, a oczy cały czas nie mogą się nacieszyć tym co widzą. Dziesiątki kolorów, piękne tła i uroczy bohater to zestaw, o który wiele gier może być poważnie zazdrosnych. Zbierane podczas zabawy złote monety możemy następnie wymienić w sklepiku na zestaw ulepszeń, a nawet kosmetyczne zmiany w wyglądzie Jinxa. Nowe bandany albo gogli? Płacisz i masz! Na szczęście te, z porównaniem do przedmiotów mających wpływ na rozgrywkę, są śmiesznie tanie. Niecierpliwi zbieracze mogą zawsze nabyć trochę tej waluty w ramach mikrotransakcji. Ciekawym jednak jest zabieg dość mało popularny, a nie ukrywam że bardzo potrzebny, blokowania możliwości zakupu. W opcjach gry można wklepać kilkucyfrowy pin, który wyłącza możliwość jakichkolwiek zakupów. Prosta rzecz, a jakże przydatna, szczególnie jeśli udostępniamy nasze urządzenia zalogowane na konta z podpiętą kartą. Jetpack Jinx jest urocze, niewymagające i tak naprawdę to nie ma niczego, co przytrzymałoby mnie w tamtejszym świecie na dłużej. Nie rywalizuję ze znajomymi, nie mam żadnych narzuconych celów. Ale frunę, bo całość wygląda uroczo i kiedy po całym dniu wracam zmęczony w komunikacji miejskiej, po prostu napawam się tym zestawem pięknych doznań estetycznych i niewymagającej mechaniki. Wam polecam zrobić to samo, grę można pobrać za darmo zarówno w AppStorze jak i Google Play. 