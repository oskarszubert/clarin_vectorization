13.12.2012 Google najwyraźniej lubi rozpieszczać swoich fanów, którzy jednak zdecydowali się na urządzenie z systemem mobilnym iOS. Zamiast skrzętnie karać zdrajców, od ubiegłego tygodnia co kilka dni oddaje w nasze ręce coś nowego. Najpierw GMail, YouTube dla iPada, w końcu największa niespodzianka – Snapseed, który od teraz jest zupełnie bezpłatny, aż do najbardziej oczekiwanych od czasu premiery iOS 6 – Google Map, które od dziś dostępne są w AppStore, także bezpłatnie. Hip hip – HURRA!  To co Apple według wielu zrujnowało, Google po prostu naprawiło. Wreszcie możemy zapomnieć o nieudanych mapach dla iOS 6. Swoim wyglądem zachwycił mnie już nowy GMail, YouTube też prezentuje się nieźle, a to co Google zrobiło teraz z mapami przeszło moje najśmielsze oczekiwania. Aplikacja Mapy Google wygląda i działa po prostu fenomenalnie. Wszystko to, co kochaliśmy w mapach Google najbardziej, powraca – natężenie ruchu, wskazówki zakręt po zakręcie, działające w coraz większej ilości miejsc – informacje o komunikacji publicznej – a także trasy piesze i podgląd satelitarny. Czy trzeba wymieniać dalej? Zapewne już po samej nazwie producenta mogłem skończyć, a w AppStore i tak ustawiałyby się kolejki… :).  Wracając do samego designu aplikacji, Google zdecydowało się na całkowitą renowację znanych Map z poprzednich wersji systemu mobilnego Apple. Nie musicie się jednak martwić, program jest jeszcze prostszy w obsłudze, a zmiany graficzne są tylko i wyłącznie „na plus”. Wprowadzone innowacje można także zauważyć w samej obsłudze nowych map, wiele rzeczy wykonamy tu gestami i przesunięciami palcem po ekranie, o każdym tricku zostaniemy poinformowani stosownym komunikatem na ekranie – dla mnie, bomba! Z wykorzystaniem map Google bez problemu przeniesiemy się także „na ulice” wykorzystując Street View. Choć moim zdaniem dostęp do tej usługi został nieco utrudniony (schowany jest w opisie miejsc wyszukiwanych na mapie) to i tak wygląda i działa jak trzeba. Nie wiem kto obecnie odpowiada za aplikacje mobilne w Google, ale pewne jest jedno – to właściwa osoba, na właściwym miejscu. Swoim produktem firma z Mountain View po raz kolejny pobiła to co stworzyło Apple, co zaczyna nieco niepokoić. Jednak to nie nam pozostaje się przejmować, wyciąganie wniosków i naprawę własnych błędów pozostawmy Apple tymczasem – cieszmy się nowymi mapami. 