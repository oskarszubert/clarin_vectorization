21.10.2013 Microsoft od niedawna zaczął dbać o użytkowników swoich usług na innych platformach. Po kliencie poczty Outlook, pakiecie MS Office czy grze logicznej Wordament przyszła pora na aplikację zdalnego pulpitu. Chyba nietrudno się domyślić, do czego została ona stworzona. Zasadnicze pytanie brzmi, czy da się jej używać i z jakim skutkiem. Nie ukrywam, że byłem zaskoczony decyzją Microsoftu o wypuszczeniu aplikacji tego typu na Androida oraz iOS. Gigant z MountView zna sytuację na rynku, więc najwyraźniej chce w ten sposób nie dopuścić do tego, aby użytkownicy posiadający smartfony i tablety z konkurencyjnym systemem, rezygnowali z jego usług. MS Remote Desktop jest aplikacją, która pozwala wykorzystać jedną z najbardziej niedocenianych do tej pory funkcji systemów Windows, a więc zdalnego pulpitu. Co najciekawsze, funkcję tę posiadają niemal wszystkie aktualnie dostępne na rynku wersje, począwszy od XP, poprzez Vistę, a na najnowszych 7 i 8 skończywszy. Oczywiście nie należy zapominać o również kompatybilnych wydaniach serwerowych.   Program został przygotowany w oparciu o zasady Holo UI i prezentuje się bardzo estetycznie. Interfejs podzielono na dwa ekrany – listę wszystkich naszych skonfigurowanych komputerów oraz spis ulubionych. Za pomocą nagłówka na górnej belce (lub przycisków po lewej stronie, w przypadku tabletów) wybierzemy natomiast poszczególne kategorie, gdzie umieszczono listy certyfikatów, zasobów i bram domyślnych. Konfiguracja nowego klienta jest dość wymagającym procesem i może przerosnąć użytkowników mniej zaawansowanych. Musimy tutaj podać nie tylko numer IP swojego komputera, ale również bramy dostępowej, a następnie, jeżeli wcześniej nie korzystaliśmy z funkcji zdalnego pulpitu, aktywować stosowne uprawnienia na naszym desktopie. Teoretycznie wszystko można znaleźć na stronach pomocy Microsoftu, ale w języku angielskim, co będzie pewnie kolejną przeszkodą.  Po aktywowaniu zdalnego pulpitu mamy właściwie zbliżone możliwości kontroli, jak w przypadku urządzeń domyślnie pracujących w oparciu o system Windows. Musimy być świadomi ograniczeń ekrany dotykowego. Jeżeli uda nam się, opanować relatywnie szybko obsługę, myślę, że nowe rozwiązanie będzie na pewno satysfakcjonującym gadżetem. Microsoft Remote Desktop to aplikacja bardzo prosta i pozbawiona jakichkolwiek możliwości konfiguracji. Twórcy nie uprościli też zbytnio samego procesu logowania, co będzie barierą nie do przejścia dla początkujących użytkowników. Co jednak najważniejsze, całość działa i to całkiem sprawnie. W przypadku, gdy dysponujemy tabletem z Androidem, może to się okazać fantastycznym udogodnieniem i niemalże dostarczyć nam drugi system na nasze urządzenie. 