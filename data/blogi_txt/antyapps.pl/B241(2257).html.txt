24.02.2012 Osobiście jest to dla mnie zupełnie nowe zagadnienie, bo z zasady będąc człowiekiem leniwym korzystam z kilku haseł ustalonych już wieki temu i nie ufam żadnemu innemu przechowywaniu danych w ten sposób. Nadszedł jednak czas, w którym mam po prostu za dużo miejsc, gdzie muszę się logować, więc potrzebowałem odnaleźć sensowne rozwiązanie problemu i na pierwszy ogień poszedł MasterKey od Partixel.  Nie będę nawet ukrywać, że moją uwagę zwrócił przede wszystkim piękny interfejs aplikacji. Wygląda to tak, jakbyśmy dostawali się do wnętrza jakiegoś skarbca, co w sumie jest prawdą, jeśli założymy, że MasterKey służy nam jako lista wszystkich naszych haseł. Dodatkowo ciekawie się to komponuje z efektami dźwiękowymi wbudowanymi w aplikację. Pozostawmy jednak elementy mniej ważne i skupmy się na tym, co ważne. Aplikacja jest bardzo łatwa w użyciu, a nawet jakbyśmy się w minimalnym stopniu czuli zagubieni to zawiera proste wprowadzenie wyjaśniające, jak i co należy zrobić. Na głównym ekranie znajdziemy wygenerowane hasło oraz jego siłę, a poniżej nich wielki przycisk, który wygeneruje nowe hasło. Tak, to jest tak proste. Teraz z tak utworzonym hasłem możemy zrobić co chcemy, przykładowo skopiować je do schowka i/lub zapisać w historii haseł, która jest dostępna z głównego ekranu aplikacji (przycisk na górze po prawej stronie). Jeśli chcemy zmienić hasło to oczywiście jest taka możliwość – możemy albo skasować stare albo je edytować, a do każdego wygenerowanego klucza możemy dodać komentarz, bez którego trudno byłoby się zorientować, o co w aplikacji chodzi.  Dodatkowe ustawienia dla bardziej zaawansowanych użytkowników znajdziecie pod wskaźnikiem siły danego hasła. Są tam takie opcje, jak ustawienie bazowej długości (od kilku do 30 znaków), liczb, symboli, dużych liter alfabetów, jest możliwość zablokowania powtórzeń oraz dodania dodatkowego fragmentu przed lub po głównym haśle.  Oczywiście samą aplikację również możemy zablokować kodem dostępu, aby zabezpieczyć nasze hasła. Są też różne mniej przydatne opcje, jak automatyczne wysyłanie do schowka, potrząsanie telefonem, aby wygenerować nowy klucz oraz włączenie/wyłączenie dźwięków. Aplikacja synchronizuje się przez iCloud, co dla niektórych użytkowników może mieć znaczenie. Czy warto? MasterKey na bazowym poziomie spełnia wszystkie swoje zadania bardzo dobrze i jeśli ktoś szuka jakiegoś menadżera haseł, który nie jest szczególnie skomplikowany to jest to dobra opcja. Możemy z łatwością wygenerować klucze i nimi w prosty sposób zarządzać, choć jeśli chodzi o bezpieczeństwo to powiedziałbym, że nie jest to najlepsza aplikacja. Wersja uniwersalna kosztuj 1.59 Euro i mi wystarczyła w zupełności, choć no nie będę ukrywać, że nie utrzymuje w niej tych prawdziwie ważnych haseł. Link do aplikacji (uniwersalna, 1.59 Euro). 