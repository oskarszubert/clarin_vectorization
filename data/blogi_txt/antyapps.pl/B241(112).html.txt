27.06.2012 Dzisiaj dzień pod znakiem Facebooka. Niedawno pisałem o Facebook Page Manager, który w końcu zawitał do kraju nad Wisłą, a teraz pora wspomnieć o ostatniej aktualizacji facebookowego Messengera. Wprawdzie zmiany nie są szczególnie duże, ale widać, że aplikacja ta staje się coraz lepsza. Komunikator od Facebooka w nowej odsłonie pojawił się dwa dni temu. Aktualizacja przyniosła kilka kosmetycznych zmian, które jednakowoż poprawiają działanie całej aplikacji i zwiększają wygodę z jej korzystania. Przede wszystkim wprowadzono powiadomienia wewnątrz aplikacji, dzięki którym możemy szybko przeskakiwać między prowadzonymi rozmowami. Dodatkowo można dodawać do prowadzonej przez nas konwersacji inne osoby poprzez moduł rozmów grupowych. Oprócz tego aplikacja będzie nam teraz pokazywać, kto obecnie jest online, nim zaczniemy rozmowę, pozwoli również na usuwanie z wątku rozmowy wybranych wypowiedzi. Poprawiono także dodawanie zdjęć: teraz można przesyłać je w dużych rozdzielczościach i powiększać wewnątrz samej aplikacji. Facebook Messenger zyskał również na stabilności i szybkości działania.    Nie są to zmiany duże ani przełomowe, ale poprawiają w ostatecznym rozrachunku działanie aplikacji. Powoli Facebook Messenger zaczyna wyrastać na dobry mobilny komunikator. W końcu Facebook ma blisko 900 milionów użytkowników i zapewne większość z naszych znajomych ma tam konta. Co jednak istotne, w przeciwieństwie do GTalka, Facebook stara się swój komunikator wciąż rozwijać. Piszę to z ciężkim sercem, gdyż osobiście preferuję komunikator od Google, ale czasami wydaje mi się, że firma zupełnie o nim zapomniała. Pomijając już sam fakt, że GTalk inaczej się prezentuje na Gmailu a inaczej na Google+, to dodatkowo mobilna strategia dla tego komunikatora wydaje się nie istnieć. Nie dość, że Google mnoży byty umieszczając w swojej aplikacji G+ coś na kształt GTalka, mając przecież do tego osobną aplikację, to do tego sama ta aplikacja nie grzeszy funkcjami ani stabilnością. Co dziwniejsze jednak, Google zupełnie oddało pole i nie zaprezentowało do tej pory aplikacji do obsługi swojego komunikatora na iOSa. Tak czy owak, Facebook Messenger rozwija się i zaczyna mi się podobać kierunek, w którym to robi. Zuckerberg coraz lepiej radzi sobie w świecie aplikacji mobilnych i Google powinno zacząć się martwić. Facebook Messenger dostępny jest w AppStore i Google Play. 