21.05.2013 Dziki tłum pasażerów i tysiące sztuk bagażu do sprawdzenia. Pikające bramki, kontrole osobiste, kłótnie, awantury, spóźnione lub odwołane kursy. Ciągły pośpiech, stres i niecierpliwiący się pasażerowie z business klasy. Witaj na lotnisku, to Twój pierwszy dzień w nowej pracy. W Airport Scanner wcielasz się w pracownika lotniska, prześwietlającego bagaże pasażerów udających się na pokład samolotu. Zadanie to ułatwia Ci półautomatyczny skaner promieni rentgenowskich za pomocą którego możesz zajrzeć do zamkniętej walizki, podejrzanego pokrowca na gitarę czy wielu innych pakunków wnoszonych na pokład przez obdarzonych sporą fantazją podróżnych. Przed Tobą 21 wymagających misji oraz 5 zróżnicowanych portów lotniczych: Honolulu, Las Vegas, Chicago, Aspen i Londyn. Jedno jest pewne – na nudę nie będziesz narzekał.  Airport Scanner należy do tego wąskiego grona gier, w których zastosowanie jakiegokolwiek innego modelu sterowania niż dotykowe ogromnie obniżyłoby przyjemność płynącą z rozgrywki. Obsługa lotniskowego skanera jest intuicyjna i bardzo wygodna. Wszystkie czynności wykonujemy za pomocą prostych gestów – taśmę z bagażami przyspieszamy bądź zwalniamy maziając palcem po ekranie w odpowiednim kierunku, natomiast kontrolę bagażu zlecamy zwykłym pacnięciem palcem w podejrzane miejsce. Również pacnięciem zmieniamy układ kolejki pasażerów, o ile jest to potrzebne. Zaproponowany sposób sterowania sprawdza się wyśmienicie i umożliwia narzucenie na bramkach bardzo wysokiego tempa, które jest konieczne, jeżeli zamierzamy ukończyć misję z przyzwoitym wynikiem.  Rozgrywka w AS to ciągła walka z czasem. Po mało wymagających treningowych misjach czeka nas prawdziwy zawrót głowy. Tłum pasażerów do odprawienia, a co za tym idzie – ilość podręcznego bagażu, rośnie w zastraszającym tempie. Wraz z kolejnymi misjami zwiększa się również ilość rzeczy przewożonych w walizkach podróżnych, co automatycznie skutkuje narastającym problemem z selekcją przedmiotów stanowiących potencjalne zagrożenie na pokładzie. Warto w tym miejscu wspomnieć, że pasażerowie kolejnych portów lotniczych charakteryzują się nieco innym repertuarem przewożonych przedmiotów, więc nim na dobre przywykniemy do jednego zestawu odrzucanych fantów, zostaje on zamieniony na inny. Sprytnie!  Grafika w Airport Scanner jest bardzo prosta. Wystarczy, spojrzeć na screeny, by zorientować się czy tego rodzaju styl Wam odpowiada. Moim zdaniem w tym przypadku ten rodzaj oprawy sprawdza się znakomicie. Proste, charakterystyczne tła, kolorowe postacie i odrobina humoru – wszystko to tworzy całkiem udaną mieszankę. Gra w wersji uniwersalnej kosztuje w AppStore 1,79 euro. 