06.09.2013 Gry w których biegniemy bez końca to jeden z gatunków, które miałem przyjemność obserwować od samego początku. Byłem zaskoczony tym, jak szybko w czasach boomu na smartfony i tablety gatunek ewoluował i nawet aktualizacje tych samych gier przynosiły dużo nowości. Od pewnego czasu jednak widzę zastój, mimo że nieustanne bieganie bez większego celu już mi się nieco przejadło, to z czystej ciekawości pobieram kolejne produkcje — mając oczywiście nadzieję, że czymś mnie zaskoczą. W tym tygodniu dałem szansę Astro Boy Dash — kolejnej produkcji opartej na licencji znanej i lubianej animacji.  Bez większych wprowadzeń fabularnych przechodzimy do zabawy. Każdy kto miał przyjemność zagrać w Subway Surfers czy Temple Run nie powinien czuć się zagubiony. Nasz bohater nieustannie biegnie przed siebie, my zaś za pomocą gestów przesunięcia palcem po ekranie wydajemy mu polecenia: skoku, wślizgu czy skrętu. Wychylając telefon zaś nawigujemy go po szerokich trasach, by zebrał jak najwięcej porozrzucanych po drodze złotych monet oraz power upów. Magnesy, ogromne monety o równowartości kilkudziesięciu zwykłych pieniążków, niewidzialność, boost czy mnożnik żetonów — wśród nich również obowiązuje standard, z którego w ostatnich miesiącach żaden z twórców ogrywanych przeze mnie produkcji nie zdecydował się wyłamać.  Jedynym elementem, który wydaje mi się coraz bardziej eksponowany, są co rusz to bardziej nachalne mikrotransakcje. Wydawanie złotych monet kusi na każdym kroku, że już o zachęcaniu do ich nabywania za niewielkie kwoty nawet nie wspomnę. Udoskonalenia, power-upy, headstarty — wszystko na miejscu. Co ciekawe, z mnożnikami monety dość solidnie zaczynają napełniać nasze konto — na tyle, że faktycznie bez zakupów można żyć, podobnie jak miało to miejsce w pierwszej odsłonie Temple Run. Od strony technicznej Astro Boy: Dash jest tytułem po prostu przeciętnym. Środowisko nie robi na nikim wrażenia, zaś sterowanie jest identycznie jak w zastępie innych produkcji z gatunku. Nie wyróżnia się niczym na tle konkurencji — pod żadnym względem. I tak naprawdę to jest jego największy problem… Nie wiem kto mógłby być targetem tej gry. Miłośnicy serii? Runnerów? Jak na moje oko, to żadna z tych grup się nie skusi. Ci pierwsi nie uświadczą wielu smaczków, drudzy natomiast mogą wybierać w identycznych produkcjach jak im się żywnie podoba — zmienia się tylko stylistyka i realia w których jest osadzony bieg. Astro Boy: dash dostępny jest za darmo w Google Play. 