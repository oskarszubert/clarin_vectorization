03.05.2012 Microsoft potrafi czasem zaskoczyć małymi smaczkami. Tak też zrobił i dzisiaj. Wszystkich korzystających z Marketplace przywita tło z konturami naszego kraju w barwach biało- czerwonych. Ale to nie wszystko, w aplikacjach polecanych ujrzymy Poczet Królów jak i właśnie ABC Polaka. Choć nazwa jest dziwna i lekko zniechęcająca, to skrywa pod sobą bardzo dobrze przygotowaną aplikację. W jej skład wchodzi: treść konstytucji, hymn w wersji instrumentalnej jak i ze słowami, godło, mapa kraju oraz link do Animowanej Historii Polski Tomasza Bagińskiego. Całość dostępna jest także w języku angielskim, tak więc możemy pokazać aplikację zagranicznym znajomym jako przykład małego kompendium o symbolach narodowych.  Głównym trzonem wydaje się treść konstytucji. Nawigacja po niej nie sprawia żadnego problemu. Brakuje choćby najprostszej metody szukania w treści, ale to jedyny mankament. W opcjach możemy włączyć tryb horyzontalny, jak też wybrać wsparcie akcelerometru podczas zmiany stron. Nie jest to jedna z tych aplikacji która jedynie generuje linki do informacji dostępnych w internecie, lub też pobiera z niego na bieżąco treści. Owszem każdy z elementów zawartych w programie bez problemu znajdziemy w sieci, ale tutaj całość mamy zgromadzoną w jednym miejscu, do tego w ładnej i przystępnej oprawie.  Czy warto program pobierać? Jest darmowy i dobrze wykonany. Może być pomocny zarówno w nadrobieniu zaległości z treści konstytucji, jak i przy nauce hymnu na zbliżające się Euro. Dla niektórych może być również nieoceniony na zajęcia z WOS-u i Historii. Wszyscy pozostali, zapewne po pierwszym zapoznaniu już do niego nie wrócą. ABC Polaka możecie pobrać tutaj. 