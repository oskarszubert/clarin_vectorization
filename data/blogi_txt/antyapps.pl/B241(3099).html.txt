15.05.2012 Nasz rynek jest specyficzny. Amerykanie chętnie płacą kartami kredytowymi. Wszędzie. Nie tylko w sklepach stacjonarnych, ale również internetowych. Płacą kartami również za dobra cyfrowe takie jak treści multimedialne czy właśnie aplikacje. U nas natomiast popularnością cieszą się znacznie bezpieczniejsze przelewy ekspresowe przy pomocy pośredników – takich jak Przelewy24. Dzięki współpracy DialCom24 i Appchance taka forma płatności pojawi się w mobilnych aplikacjach. Płatności wewnątrz aplikacji standardowo dokonywane są poprzez Google Checkout. Trzeba zatem posiadać kartę płatniczą z możliwością płatności w sieci, a dodatkowo powiązać ją z kontem w Google. Dla przeciętnego polskiego użytkownika znacznie łatwiejsze są przelewy ekspresowe takie jak Przelewy24, gdyż to właśnie do tego przyzwyczaiły go chociażby sklepy internetowe.  Poza tym w Stanach jest całkiem inna polityka w kwestii bezpieczeństwa kart. Te są raczej słabo zabezpieczone, bo wystarczy znać numer karty, właściciela, datę ważności i specjalny kod zabezpieczający… a przecież te wszystkie dane są zapisane na karcie. Wystarczy, że ktoś je spisze i może kupować na nasz koszt, nie mówiąc już o złamaniu zabezpieczeń jakiegoś serwera i wydobyciu z niego danych kart użytkowników. Płatności typu Przelewy24 są znacznie bezpieczniejsze, bo użytkownik stosuje przy nich swój identyfikator klienta banku oraz hasło, które teoretycznie posiada tylko i wyłączenie we własnej głowie. Cieszy mnie, że mamy tego typu systemy oraz że ich właściciele nie zapominają o trendach. Dzisiejszym trendem jest mobile i fajnie, że Przelewy24 wchodzą w tę część rynku. Co przyniesie rozwiązanie, które powstało we współpracy z Appchance? Szybsze płatności w m-commerce, płatności za dobra cyfrowe typu ebooki i inne zakupy, które będziemy mogli realizować w „polski sposób”. Super! Rozwiązanie zostanie udostępnione programistom aplikacji mobilnych w postaci specjalnej biblioteki. Michał Bzowy, wiceprezes firmy DialCom24 mówi: Zaletą biblioteki jest przede wszystkim prosta integracja z aplikacjami mobilnymi. Bez wychodzenia z aplikacji można dokonać płatności przez Przelewy24 i natychmiast otrzymać zwrotne potwierdzenie wpłaty. Jesteśmy pewni, że biblioteka spotka się z dużym zainteresowaniem użytkowników systemu Android. Już wkrótce zaprezentujemy kolejne rozwiązania ułatwiające dokonywanie płatności mobilnych. 