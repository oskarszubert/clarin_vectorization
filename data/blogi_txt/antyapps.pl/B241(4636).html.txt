27.03.2013 Fani największego buca spośród wszystkich polskich superbohaterów w końcu doczekali się cyfrowej wersji kalendarza, w którym nic nie jest takie jak być powinno. Na wstępie ostrzegam jednak, że jeśli wasza wiedza lingwistyczna nie obejmuje tłumaczenia słowa „tuńczyk” jako „przyjaciel żółwia”, to lepiej będzie jeśli swoje 2,99 wydacie na klasyczny kalendarz Pani Domu z wyrywanymi kartkami na każdy dzień… Aplikacja, której głównym bohaterem jest Wilq mogłaby tak naprawdę nie mieć żadnej funkcjonalności, a i tak warto byłoby kupić ją tak jak komiksowe zeszyty, które cyklicznie ukazują się od 2004 roku. Kalendarz jest jednak czymś, co naszym smartfonom towarzyszy od zawsze, dlatego superbohater ma szansę trafić również do tych, którzy jeszcze go nie poznali. Aplikacja nie jest skomplikowana. Do dyspozycji mamy widok poszczególnych dni (w stylu pojedynczych kartek z kalendarza) lub układ całego miesiąca. Próżno jednak szukać tu Bożego Ciała czy Dnia Matki. W zamian otrzymujemy całą masę świąt takich jak: Dzień Wyszydzania Swetrów W Serek, Dzień Ustawek Fanów Apple z Resztą Świata  albo Rocznica Przyłączenia Polski do Opola. Nie zabrakło również wielu cennych porad, których z racji wysokiej kultury panującej w naszym serwisie, pozwolę sobie nie cytować. Aby aplikacja była jeszcze bardziej praktyczna, twórcy zadbali także o możliwość dodania notatek, które zapisują się w kalendarzu charakterystyczną dla serii czcionką. W przyszłości twórcy mogliby pomyśleć o widgecie na pulpit, którego niestety tym razem zabrakło.  Jeśli chodzi o kolejnych oburzonych, tymi, którym kalendarz WILQ 2013 na pewno nie jest przeznaczony będą esteci, którzy już teraz lamentują na Facebookowym profilu WILQ SUPERBOHATER z powodu zapisu „20 marzec” zamiast „20 marca”. Na całe szczęście twórcy komiksów z nie do końca charyzmatycznym protagonistą (bracia Minkiewicz) zdają sobie sprawę ze słabych stron swojej aplikacji i przyznali się do błędu dodając również, że nawet Dzień Podupconego Machania Rękami przez pomyłkę zapisano w piątek, kiedy wszyscy wiedzą, że ma on miejsce w sobotę. Miejmy nadzieję, że tak skandaliczne błędy już nigdy więcej się nie powtórzą. Tak jak Wilq określany jest często mianem antybohatera, tak aplikacja wydana na Android i iOS to zdecydowanie antykalendarz. Jednocześnie jednak jest on pozycją obowiązkową dla wszystkich fanów absurdalnego humoru, jak również patriotów z Opola, z którego pochodzi bohater i gdzie już dawno powinien mieć wystawiony pomnik. 