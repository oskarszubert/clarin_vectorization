15.10.2013 Funkcja kopiuj-wklej była jedną z wielkich nieobecnych Windows Phone zaraz po premierze. Dopiero po kilku miesiąca ukazała się aktualizacja, rozszerzająca możliwości systemu o tak podstawowe narzędzie. Na szczęście Microsoft zrobił to dobrze, a samo rozwiązanie jest obecnie jednym z najlepszych na rynku. Do ideału wciąż jednak daleko. Nie wiem dlaczego żaden z wielkich systemów nie rozwinął pamięci podręcznej, która pozwoliłaby zachować kilka ostatnich tekstów, a także kilka zdefiniowanych wcześniej. Smartfony ze względu na dotykowe ekrany nigdy nie będą tak wygodne w kwestii pisania jak komputery. Gdy po raz kolejny muszę wprowadzać gdzieś długiego maila, albo adres brakuje mi właśnie takiej pamięci w której zdefiniowałbym kilka niezbędnych tekstów, a potem wstawiał je w prosty sposób za pomocą przycisku wklej. Copy Organizer stara się wyjść na przeciw takim potrzebom. Jak działa aplikacja? Banalnie prosto. Pozwala nam wprowadzić dowolny tekst, który następnie zostanie zapisany w programie, a jego skopiowanie będzie wymagało dotknięcia jednego przycisku. Oczywiście nic nie stoi na przeszkodzie by przygotować kilka takich szablonów: wspomniany wcześniej mail, standardowe życzenia do sms, dane adresowe, pesel i wszystko inne co wymaga długiego wklepywania na klawiaturze ekranowej.  Następnym razem gdy będziemy musieli podać te informacje, wystarczy uruchomić aplikację, a następnie wybrać znaną posiadaczom Windows Phone ikonę kopiowania, wrócić do okna gdzie chcemy go wprowadzić i użyć przycisku wklej. Nie jest to może rozwiązanie najbardziej optymalne, ale w wielu przypadkach i tak szybsze niż męczenie się z wpisywaniem danych na klawiaturze ekranowej. Z opcji dodatkowych natrafimy jeszcze na możliwość czyszczenia całej listy oraz pojedynczych tekstów. Tylko to co niezbędne i nic więcej. Dzięki temu aplikacja jest bardzo przejrzysta i działa błyskawicznie (a w jej przypadku to jest najważniejsze, w końcu ma nam ograniczyć czas potrzebny na prowadzanie tych informacji). Copy Organizer polecam każdemu posiadaczowi smartfonu z Windows Phone. Jeżeli za jego pomocą często logujecie się do różnych serwisów, piszecie maile i przesyłacie dane, taka lista gotowych tekstów będzie ułatwieniem. Aplikacja dostępna jest za darmo i na chwilę obecną nie wyświetla żadnych reklam. 