24.07.2012 Nie tak dawno, zachwycałem się aplikacją PKP do śledzenia rozkładów jazdy pociągów. Byłem pozytywnie zaskoczony jej możliwościami i wykonaniem, wsparciem dla 3 platform oraz ilością przydatnych opcji (ciągle rozwijanych). Dziś do całości dołączył kolejny ważny element. Możliwość zakupu biletów z poziomu naszego telefonu. Opcja ta jest dostępną poprzez specjalnie przygotowaną stronę mobilną, albo też z poziomu aplikacji Bilkom. W zależności od systemu zostajemy przeniesieni do przeglądarki (Android) bądź też interfejs webowy wczyta się w ramach aplikacji (iOS, Windows Phone). Taki zakup dotyczy jak na razie jedynie połączeń EIC oraz Ex spółki Intercity SA, czyli nie obejmuje najpopularniejszych obecnie TLK. Znacząco zaniża to krąg docelowych adresatów, ale zarazem daje autorom możliwość dobrego przetestowania całego systemu nim trafi do naprawdę masowego odbiorcy.  Kolejną z blokad jest maksymalny czas zakupu biletu przed wyjazdem. W wersji obecnej wynosi jedynie 3 dni, co w przypadku bardzo popularnych tras i terminów może być sporym problemem. Z czasem zakres ten zostanie wydłużony. Jeżeli chodzi o czas przed odjazdem, zakupu możemy dokonać do 15 minut przed wyznaczona godziną. Jak wygląda cały proces? Najpierw musimy założyć konto na stronie bilkom.pl. Wszystkie opcje są dokładnie opisane. Ważne żeby podać telefon, który mamy zazwyczaj przy sobie bo to na niego przyjdzie wiadomość MMS. Trwa to chwilę, ale jest wymogiem jednorazowym. Od momentu założenia konta, proces zakupu będziemy przeprowadzali z poziomu aplikacji i smartfona. Przy wybraniu konkretnego połączenia zobaczymy ikonkę kupna biletu (inna w zależności od systemu) i po jej kliknięciu przejdziemy do wspomnianego już interfejsu web. Tam podamy pozostałe szczegóły i po chwili mamy bilet. Pierwszy test z już założonym kontem trwał niecałe 2 minuty. Wynik bardzo dobry. Identyczne okno ujrzymy na smartfonie, będzie jednak dopasowane do naszego ekranu Co w momencie gdy nagle rozładuje się nam telefon, albo z jakiegoś powodu zawiesi, stracimy MMS lub wystąpi inna sytuacja losowa? Wystarczy jakikolwiek smartfon, komputer albo telefon w przedziale i zalogowanie na nasze konto. Na nim będzie bilet w postaci kodu oraz możliwość ponownego przesłania MMS gdyby poprzedni z jakichś powodów nie doszedł. *przepraszamy za słabą jakość materiałów graficznych. Postaramy się niedługo wymienić je na lepsze. Widać troskę o szczegóły. Miejmy nadzieję że połączenia TLK oraz wydłużony czas rezerwacji zostaną dodane już niedługo. Pozwoli to w wielu przypadkach wyeliminować potrzebę korzystania z kas i wymóg stania w kolejkach. Wystarczy nasz smartfon i parę kliknięć. Cieszę się, że są elementy w PKP, którymi nasz przewoźnik stara się gonić resztę świata i w realny, odczuwalny sposób ułatwi mi funkcjonowanie. Bilkom polecam każdemu kto jeździ pociągami. Niezależnie czy po kraju, czy podmiejsko, na pewno znajdziecie tam interesując i przydatne opcje. Bilkom w poszczególnych wersjach systemowych pobierzecie tu: Android, iOS, Windows Phone. Ocena: 5 