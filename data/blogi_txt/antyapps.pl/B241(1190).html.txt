24.12.2013 Serwis e-podróżnik od jakiegoś czasu już dzielnie działa na polskim rynku, każdego dnia pomagając nam sprawniej się przemieszczać i docierać na czas nawet w najdalsze zakątki naszego pięknego kraju. Serwis w swojej bazie danych posiada rozkłady jazdy nie tylko pociągów, ale także busów, autobusów oraz komunikacji miejskiej największych polskich miast. Z nim możemy czuć się bezpiecznie, szczególnie, że wszystko możemy wygodnie sprawdzić także z poziomu smartfona i tabletu. Tak, wygoda idealnie opisuje cały projekt! :-) Myśleliście że JakDojadę potrafi cuda? No to macie szanse na bardzo pozytywne rozczarowanie, bowiem e-podróżnik jest w stanie wyszukiwać połączenia według adresów (tzw. door-to-door) także między różnymi miastami, precyzyjnie podając nam komunikacje miejską która pomoże nam dotrzeć na dworzec, następnie międzymiastowy środek transportu, a na końcu bezbłędnie poprowadzi nas pod podany adres kolejnymi tramwajami czy innymi środkami. Zaczynamy od wklepania miejsca startu oraz docelowego. Przyznam, że w przypadku precyzyjnych adresów, e-podróżnik nie radzi sobie specjalnie dobrze. Nim znalazłem interesującą mnie ulicę, musiałem się nieźle nakombinować, bo o ile, owszem, takową mi proponował, to niestety w miejscowościach oddalonych o kilkaset kilometrów. Ale za którymś podejściem, po doprecyzowaniu szczegółów, udało się. Z odnalezieniem ulicy w Stolicy problemów większych nie było — zaś raptem parę sekund później otrzymałem pełen zestaw połączeń w interesującym mnie terminie, rozpisanych niezwykle dokładnie. Na tyle, że raczej nikt nie będzie miał okazji się zgubić, a nawet jeśli, to zaimplementowana mapa powinna pomóc w rozwikłaniu problemów; podobnie zresztą jak znana miłośnikom tego rodzaju aplikacji nawigacja. Dla wyszukanych połączeń dostępne są nie tylko ogólne informacje, ale także dokładnie rozpisane trasy, informacje (wraz z kontaktem) do przewoźników, a na wielu liniach również ceny. Tych jednak uświadczyć mi nie było dane. Ale jak widać na zamieszczonych wyżej obrazkach, takowe naprawdę istnieje Oprócz komponowania dla nas tras przejazdów, dostępny jest również dział z tabliczkami najbliższych odjazdów oraz funkcja nabywania biletów z poziomu usługi e-podróżnik. Jak takowe działa? Szczerze, to nie mam pojęcia. Mimo wyszukiwania kilkudziesięciu różnych tras, w żadnej nie miałem szczęścia poznać cen taryf jakie na nich obowiązują, zakładka Moje bilety nie powiedziała mi za dużo, podobnie zresztą jak dostępna pomoc. Bo o ile nawigacja nie jest skomplikowana choćby w najmniejszym stopniu i sama obsługa jest banalnie prosta, to bardziej zaawansowane opcje są… ukryte? Niedostępne? Na pewno — nieopisane. Obecnie by korzystać z mobilnej odsłony serwisu niezbędna jest (całkowicie darmowa) rejestracja. Po fali krytyki w Google Play jednak widać, że nie był to najlepszy pomysł — tam też autorzy zapowiedzieli, że już w styczniu konieczność takowej zostanie zniesiona. Mobilny e-podróżnik.pl nie jest jeszcze rozwiązaniem idealnym, jednak baza danych jaką funkcjonuje robi ogromne wrażenie. Jeżeli często podróżujecie i nie chce Wam się z osobna przeglądać wszelkich rozkładów jazdy, warto przyjrzeć się serwisowi bliżej. Tym bardziej, że z poziomu telefonu zawsze i wszędzie sprawdzicie, jak najszybciej dotrzeć na miejscu i to bez żadnych opłat. 