22.11.2013 Wczoraj wcielaliśmy się w Anioła Stróża, którego misją było zapobieganie kolizjom drogowym, a dziś z podobnym zadaniem przenosimy się w przestrzeń powietrzną. Air Control to prosta gra, w której naszym celem będzie bezpieczne ściągnięcie samolotów i śmigłowców na ziemię na odpowiednim lądowisku lub pasie startowym w taki sposób, aby nie doszło do zderzenia. Wbrew pozorom nie będzie to proste zadanie. Air Control należy do tych gier, którym na początku trzeba dać kredyt zaufania ze względu na nie do końca zachęcającą grafikę. Banner powyżej oddaje niestety charakter oprawy graficznej tego tytułu, jednak po raz kolejny grywalność pozwoliła mi przymknąć oko na nieatrakcyjny wygląd. Gra w ogóle jest pewnego rodzaju niedopracowanym fenomenem, ponieważ nie mamy tu nawet podziału na plansze, a mimo to cieszy się ona olbrzymią popularnością w Google Play.  Chociaż Air Control wciąga mimo swojej maksymalnej prostoty, trochę żałuję, że twórcy nie wysilili się bardziej, jeśli nie od strony graficznej, to choćby w kwestii achievementów, misji czy dodatkowych bonusów. Naszym zadaniem jest zdobycie jak największej liczby punktów, rysując kołującym nad lotniskiem samolotom drogę do odpowiedniego lądowiska. Z czasem nad pasami startowymi pojawia się coraz więcej jednostek o różnej specyfice (inna prędkość lotu i możliwość lądowania tylko w określonych miejscach), co znacznie utrudnia nam uniknięcie katastrofy powietrznej. Gra kończy się z chwilą pierwszego zdarzenia. Otrzymujemy wtedy punkty i honorowy tytuł zależny od wyniku.  Do wyboru mamy cztery różne plansze. Na każdej z nich lotnisko wygląda inaczej, przez co zupełnie inaczej będziemy planować loty naszych samolotów. Twórcy gry zadbali także o przycisk pozwalający przyspieszyć nasze maszyny, co dodaje grze większej dynamiki w chwilach, kiedy loty są już zaplanowane i czekamy aż nad naszym lotniskiem pojawią się nowe samoloty. Każda „mapa” oferuje też dodatkowo tryb „puzzle”. Polega on na dopasowywaniu samolotów do pasów startowych według kolorów. Nie jest to jednak zbyt duże urozmaicenie w porównaniu do klasycznej rozgrywki.  Ocena Air Control nie jest prostą sprawą. Z jednej strony za grą przemawia naprawdę wciągający mechanizm sterowania i świetna zabawa jaką daje, z drugiej jednak dość uboga rozgrywka i brak jakichkolwiek ciekawych urozmaiceń. Gra figuruje w Google Play od dłuższego czasu, dlatego nie sądzę, żeby twórcy wprowadzili do niej znaczące zmiany. Myślę, że prędzej pojawi się tytuł, który skopiuje sposób gry, dodając jednocześnie dodatki, których w moim odczuciu zabrakło w Air Control. Będę czekał. 