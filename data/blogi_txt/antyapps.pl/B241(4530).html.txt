19.09.2013 Dziś grono odbiorców testowanej apki będzie dość wąskie, jednak moim zdaniem tytuł naprawdę zasługuje na poświęcenie mu kilku słów. Jeśli wśród naszych czytelników są jacyś restauratorzy, z pewnością powinno ich to zainteresować. Waiter.io to zupełnie darmowa aplikacja dostępna na urządzenia mobilne z systemem Android. Dzięki niej kelnerzy będą mogli zapomnieć o noszeniu ze sobą notesu i długopisu podczas zbierania zamówień, a kucharze otrzymają je jeszcze zanim obsługa stolika zdąży dotrzeć do kuchni. A co najciekawsze, to działa i do tego wygląda naprawdę dobrze! Aby zacząć korzystać z apki, wystarczy posiadać konto pocztowe na G-mailu. W obrębie jednego konta można zsynchronizować kilka innych, przypisując im nazwy oraz funkcje pełnione w restauracji. Poza właścicielem możemy zdefiniować konta kelnerów, barmanów, kucharzy i kasjerów. Dzięki temu za każdym razem, gdy ktoś złoży zamówienie, po kilku sekundach pojawi się ono na ekranie smartfonów i tabletów, z których korzysta reszta ekipy. Już takie rozwiązanie wydaje mi się naprawdę wygodne, jednak pojawiająca się w niektórych miejscach informacja „coming soon” sugeruje, że nie jest to jeszcze ostatnie słowo deweloperów apki.  W aplikacji możemy od początku zdefiniować całe menu, dzięki czemu pracownicy naprawdę szybko zbiorą zamówienia w restauracji. Możemy dodawać kategorie oraz uzupełniać produkty o ewentualne dodatki (np. tworząc pozycję „herbata” w dziale „napoje” możemy dodatkowo podłączyć pod nią np. „cukier”, „cytrynę” lub „miód”). Dzięki temu mamy pewność, że klient dostanie dokładnie to, co chce. W razie nieprzewidzianych „fanaberii” istnieje również możliwość dodania notatki do dowolnie wybranej przez gości pozycji z naszego menu. Całe zamówienia możemy również oznaczyć numerem stolika lub ręcznie wprowadzoną nazwą. Nie zabrakło również funkcji kalkulatora, która sumuje kwoty należne za poszczególne posiłki i napoje, a nawet umożliwia obliczenie reszty do wydania po wpisaniu kwoty, jaką zostawił klient. To jednak nie wszystko. Jeśli z naszym kontem połączona jest drukarka, za pomocą Google Cloud Print możemy wydrukować rachunek. Działania tej funkcji nie było mi jednak dane sprawdzić z powodu ograniczeń sprzętowych.  Waiter.io jest dla mnie aplikacją w stu procentach godną polecenia. Posiada ona chyba wszystko, co może być potrzebne podczas przyjmowania i realizowania restauracyjnych zamówień, a do tego nie wydacie na nią nawet złotówki. Jedynym minusem całego systemu, jaki przyszedł mi do głowy, może być szybkość rozładowywania się tabletów i smartfonów wykorzystywanych podczas pracy. Mimo wszystko apka zrobiła na mnie duże wrażenie i jeśli ktokolwiek zdecyduje się wypróbować ją w swojej kawiarni lub restauracji, niech koniecznie napisze, jak się sprawuje. 