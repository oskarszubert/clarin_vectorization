21.01.2013 Legimi – prawdziwa, książkowa rewolucja o której zrobiło się bardzo głośno pod koniec ubiegłego roku, wraz z wprowadzeniem stałego abonamentu w zamian za nielimitowany dostęp do biblioteki e-booków trafiła także na mniejsze ekrany telefonów Apple. Kontrowersyjna usługa, która za stałą opłatę 19 zł miesięcznie pozwala na pobieranie i czytanie książek będących częścią liczącej ponad 2 000 pozycji wirtualnej księgarni na ekranie iPada w mniejszej wersji, pozwala na to już za 9 zł. Poznajcie Legimi dla iPhone’a.  Jak to możliwe? Czy to się w ogóle opłaca? Dlaczego… tak tanio? – to prawdopodobnie grupa trzech, najczęściej zadawanych pytań po tym, jak dowiemy się trochę więcej na temat książkowego projektu kryjącego się pod nazwą Legimi. Jego autorzy nie kryją, że jest to swego rodzaju ryzyko, jednak głęboko wierzą w sukces, którego ogromny potencjał Legimi zdecydowanie w sobie skrywa. Rozwijając krótki wstęp, Legimi to polska usługa, która w zamian za stałą, miesięczną opłatę – w przypadku iPada 19 zł, iPhone 9 zł – daje nam nielimitowany dostęp do liczącej ponad 2 000 książek wirtualnej biblioteki. Tak, tak, nie ma tu żadnych ograniczeń. Możemy jednocześnie czytać dwie, trzy, a nawet dziesięć książek i nikt z tego tytułu nie będzie miał do nas żadnych pretensji. Od kilku dni Legimi dostępne jest także dla książkowych moli preferujących mniejszy ekran iPhone’a od większego brata z portfolio Apple. Do czytania niezbędna będzie aplikacja Legimi, bezpłatne konto na łamach internetowej strony Legimi.com oraz PayPal. Skupmy się jednak na samej aplikacji.  Choć na pierwszy rzut oka, od strony wizualnej program prezentuje się całkiem nieźle, to chcąc porównać go do jego największego konkurenta – iBooks – wypada dość blado. Gdy przeglądamy pozycje dostępne w księgarni Apple, aż chce się je kupić. Na każdym kroku towarzyszą nam kolorowe bannery promocyjne, w dowolnej chwili możemy przeglądnąć zestawienie najpopularniejszych książek i autorów. W Legimi dostępne książki są nam zaprezentowane w postaci dość bezpłciowej listy Nowości i Bestsellerów i… i na tym właściwie koniec. Wielbiciele detali od których wręcz roi się w iBooks będą także zawiedzeni podczas czytania książek dostępnych w Legimi. Tutaj przewijanie kolejnych stron to po prostu zwykłe przesunięcie tekstu, o cieszącej oczy animacji przekręcanej kartki możemy zatem zapomnieć. W czytniku książek na abonament nie zabrakło natomiast praktycznych funkcji jak zmiana kroju i wielkości czcionki, wyrównania tekstu, a także trybu nocnego. Mamy zatem bogatą bazę książek i najprzydatniejsze funkcje za jedyne 9 zł miesięcznie. Czy to wystarczy by zakryć wizualne braki programu? Wydaje mi się, że zdecydowanie tak. Zachęcam do spróbowania, pierwsze 7 dni czytania bezpłatnie. 