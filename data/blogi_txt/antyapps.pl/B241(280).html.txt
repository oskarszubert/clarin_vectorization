13.09.2013 Promocje i rabaty na stałe wpisały się w świat marketów, które, w zależności od systemu na jakim pracują nasze mobilne urządzenia, dostarczają nam najróżniejszych aplikacji. A ponieważ wybór jest naprawdę ogromny, coraz częściej trafiamy na apki, których zadaniem jest podpowiedzieć nam, co tak naprawdę powinno być godne naszej uwagi. AppGratis to tytuł, o którym pisaliśmy już jakiś czas temu przy okazji jego premiery na systemy iOS. W końcu przyszła pora na użytkowników Androida. Dzięki AppGratis codziennie otrzymamy jedną ofertę z darmową lub przecenioną aplikacją, z której, zdaniem twórców serwisu, warto skorzystać. Aplikacje tego typu to przede wszystkim duża oszczędność. Często za dobre aplikacje trzeba niestety słono zapłacić, a promocje nietrudno przeoczyć. Większość z nas na pewno zna to uczucie, kiedy na kilka godzin po zakończeniu okresu objętego obniżoną ceną dowiadujemy się, za ile mogliśmy mieć aplikację, na którą do tej pory żałowaliśmy pieniędzy z powodu wysokiej ceny. AppGratis pomoże wam uniknąć tych jakże smutnych sytuacji.  Serwis zebrał już wiele pochwał od użytkowników iPhonów oraz iPadów, dlatego myślę, że warto sprawdzić go również na Androidzie. Za całym zamieszaniem stoi niejaki „Sam”, który codziennie testuje najróżniejsze aplikacje i wybierając te najlepsze, zwraca się z prośbą do deweloperów, aby udostępnili swoje programy za darmo na 24 godziny. Co ciekawe, wszystko opiera się tutaj jedynie na promocji w formie samego publikowania informacji o wybranej apce. Całe AppGratis to serwis zupełnie pozbawiony reklam, za co twórcom należą się naprawdę duże pochwały. Osobiście daję również dużego plusa za prosty, czytelny i dobrze przygotowany interfejs. Androidowa wersja apki pojawiła się w Google Play dopiero kilka dni temu, więc mam nadzieję, że całe przedsięwzięcie jeszcze się rozkręci. Na ten moment mam tylko jedno „ale”. Dużo prezentowanych aplikacji z założenia jest darmowych, więc AppGratis w tych przypadkach spełnia jedynie funkcję polecania gier i programów. Liczę na to, że Sam rozkręci się bardziej w świecie Zielonego Robota i załatwi nam równie dobre promocje jak niejednokrotnie udało mu się to uczynić w przypadku urządzeń od Apple. Wtedy będziemy musieli naprawdę uważać, ponieważ szał kupowania w przypadku wirtualnych zakupów bywa niebezpieczny. Nieraz zdarzyło mi się kupić aplikację w promocji, a później zapomnieć, że kiedykolwiek była pobrana, bo tak naprawdę do niczego nie była mi ona potrzebna. Wiem, że niska cena kusi, ale radzę kupować z rozwagą! 