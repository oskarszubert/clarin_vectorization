11.04.2013 W cieniu ostatnich wielkich premier i promocji, do Marketplace trafiają gry niszowe, skromne, ale mające w sobie ciekawy potencjał. Jedną z nich jest Arcane Quest. Gratka dla fanów RPG, zwłaszcza tych starszej daty. Choć gra jest uboga, warto zwrócić na nią uwagę. Mechanika Arcane Quest nawiązuje do starych gier RPG, które rozgrywało się za pomocą kości, planszy, kart i figurek bohaterów. Teraz to wszystko zostało przeniesione do naszych urządzeń. Przygodę zaczynamy od skomponowania drużyny. W jej skład może wchodzić maksimum 4 bohaterów, niestety tylko po jednym z każdej klasy. A tych mamy 4: wojownika, czarodzieja, krasnoluda, oraz elfa. Każdy z nich ma inną wartość jednego z 4 współczynników, inne mocne strony i zastosowanie. Przed misją możemy wybrać się do sklepu, niestety sprzęt jest drogi i na coś lepszego niż nasi bohaterowie mają na sobie, będzie trzeba trochę uzbierać. Główny trzon to klasyka gier planszowych. Wszelkie działania oparto na rzutach kostką, to od nich zależy to jak daleko w danej turze się przemieścimy, czy też jak wysokie zadamy obrażenia, lub czy uda nam się obronić przed atakiem. Poza przeciwnikami, na planszach odnajdziemy ukryte skarby i przedmioty, które potem będziemy mogli użyć, założyć lub też sprzedać. Niestety nie ma tego zbyt wiele. To właściwie największy zarzut jeżeli chodzi o grę. Zbyt duża prostota i zbyt małą różnorodność w prawie każdym elemencie. Graficznie, Arcane Quest nie zachwyca. Nawet biorąc pod uwagę konwencję w jakiej wykonano grę. Ma ona swój klimat, grafiki są ładne, ale jednak, całość można przygotować staranniej i bardziej różnorodnie. Nie wszystkie ikony wydają się być spójne z tłem i innymi elementami, kolory potrafią gryźć się ze sobą. Na pewno jest co poprawiać. W Arcane Quest drzemie naprawdę bardzo dobry potencjał, szkoda że tak słabo wykorzystany. Mechanika tej gry idealnie sprawuje się na smartfonach, wręcz prosi się o więcej i więcej. Może z czasem autor postara się o grę bardziej różnorodną i rozbudowaną. A na razie pobierzecie Arcane Ques i sprawdźcie jak kiedyś wyglądały gry RPG. Tytuł dostępny jest w dwóch wersjach, darmowej oraz płatnej, pozbawionej reklam. 