30.11.2011 Co rusz pojawiają się nowe aplikacje umożliwiające sporządzanie listy zadań do zrobienia. Konkurencja jest spora, a użytkowników zdobywają tylko najlepiej zrealizowane pomysły. Z tego powodu twórcy muszą wykazać się naprawdę sporą kreatywnością, by w tak dobrze znanym temacie zaoferować coś lepszego. Taskos oferuje minimalizm, prostotę obsługi połączoną z dużą funkcjonalnością. Taskos ma naprawdę intuicyjny interfejs. Nowe zadania możemy dodawać do listy nie tylko pisemnie, ale i za pomocą mowy. W dalszej kolejności mamy możliwość ustalania priorytetów, kategorii czy daty wykonania zadania, po których to parametrach można następnie listę sortować. Kategorie są oczywiście edytowalne. Aplikacja posiada funkcję synchronizacji z Google Tasks, widżety na pulpit oraz możliwość dzielenia się zadaniami za pomocą emaila lub SMS-a. Za pomocą aplikacji możemy nawet wykonywać połączenia, jeżeli w zadaniu do zrobienia zaznaczyliśmy, że musimy do danej osoby zadzwonić. Podoba mi się sposób, w jaki można oznaczać zadanie jako wykonane. Wystarczy przejechać palcem w prawą stronę po danej pozycji na liście, jakby się ją skreślało długopisem. Zatrzęsienie telefonem powoduje natomiast usunięcie z listy zadań wykonanych – oczywiście wcześniej jesteśmy proszeni o potwierdzenie operacji. Myślę, że Taskos jest naprawdę interesującą aplikacją, wyróżniającą się wśród setek innych tego typu. Zachęcam do pobierania tego narzędzia – jest darmowe. 