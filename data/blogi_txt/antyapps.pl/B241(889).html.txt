28.08.2012 Najpopularniejsza sieciowa encyklopedia to prawdziwy skarb. Znajdziemy tam materiały związane z każdą sferą życia, często skondensowane i podane w formie czytelnej nawet dla tych, którzy niespecjalnie dotychczas zagłębiali się w temat. Oficjalna aplikacja jest niezła, ale dziś chciałbym Wam przedstawić zupełnie minimalistyczne podejście do Wikipedii. Bez edycji i zbędnych dodatków, to raczej czytnik dedykowany jednemu serwisowi: LoboWiki. Założeniem jakie przyświetlało twórcy, Michałowi Galińskiemu, było: minimalistycznie, czytelnie; by nic nas nie rozpraszało. No i przyznaję, że efekt został osiągnięty. Po wyszukaniu hasła, artykuł z nim zostaje pobrany na nasze urządzenie i podany w bardzo czytelnej formie w jednej z dwóch dostępnych skórek. Znana z artykułów tabelka standardowo jest ukryta. By ją obejrzeć, należy kliknąć w odpowiednim miejscu tuż na początku każdego z czytanych za pośrednictwem LoboWiki haseł. Nie uświadczymy też w samym tekście tabeli zawartości, jeżeli szybko chcemy zjechać do interesujących nas treści, klikamy w specjalnie do tego przeznaczoną ikonkę na górnym panelu, a następnie wybieramy dział który nas interesuje. Jak wiemy w tekście napotkamy wiele odnośników do kolejnych tekstów. Gdy na nie klikniemy, zostaną one po prostu pobrane w tle, dzięki czemu znów uda nam się uniknąć rozproszenia. Później wystarczy jedynie wykonać gest przesunięcia w lewo, by przejść do kolejnych pobranych i zapisanych tekstów. Dużym plusem jest możliwość przeglądania artykułów również wówczas, gdy jesteśmy offline, ponieważ wszystkie one zapisują się w pamięci naszego telefonu. Standardowo pobierane są treści po angielsku, jednak w ustawieniach możemy wybrać znane przez nas języki, a następnie, tuż przed wyszukiwaniem, ustalić w jakiej wersji chcemy pobrać dane hasło. I to wszystkie tajemnicze opcje, jakie niesie za sobą LoboWiki. Twórca postawił na minimalizm, wygodę i wsparcie produktywności — co mu się chwali. Od teraz to mój domyśny program do przeglądania zawartości największej sieciowej encyklopedii. Jest tylko jeden problem — aplikacja przeznaczona jest dla najnowszych wersji Androida — od 4.0 w górę, przez co posiadacze starszych sprzętów bez Ice-cream Sandwich albo Jelly Bean będą musieli obejść się smakiem. Reszcie serdecznie polecam, gdyż jest darmowa i do tego jeszcze pozbawiona reklam — już na starcie twórca prosi jedynie o oceny w Google Play. Ode mnie dostał w pełni zasłużoną piątkę. 