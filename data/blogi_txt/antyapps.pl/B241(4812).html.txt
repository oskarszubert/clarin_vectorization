17.01.2013 Temat w pełni interaktywnego, wzbogaconego o widgety pulpitu powraca jak bumerang wraz z zapowiedziami kolejnych wersji mobilnego systemu Apple. Nie trzeba specjalnie wnikliwie przyglądać się opiniom użytkowników by dostrzec, że istnieje całkiem spora grupa właścicieli urządzeń z logo nadgryzionego jabłka, którym standardowy, poukładany zestaw równych ikonek po prostu się opatrzył. Aplikacja, którą przyjemność miałem ostatnio testować nie ingeruje rzecz jasna w żaden sposób w interfejs urządzenia, na którym ją zainstalujemy, jednakże jej uruchomienie daje całkiem namacalną namiastkę tętniącego życiem, wirtualnego kokpitu. Poznajcie My Dashboard! My Dashboard jest aplikacją uniwersalną – zainstalujemy ją tak na iPadzie, jak i na iPhonie i iPodzie Touch. Program do prawidłowego działania wymaga systemu w wersji 5.0 lub nowszej. Standardowa cena aplikacji wynosi 5,99 euro, ale w ramach trwającej właśnie promocji możecie ją ściągnąć za darmo, do czego już teraz serdecznie zachęcam.  Moje pierwsze podejście do My Dashboard nie było udane. Na uruchomienie aplikacji poświęciłem około 10 minut – bezskutecznie. Każdorazowe ukazanie się moim oczom ekranu startowego kończyło się błędem i automatycznym zamknięciem programu. Nie pomogły zaklęcia i błagania – aplikacja nie zamierzała wystartować i już. Na szczęście nie jestem z tych, którzy poddają się szybko. Postanowiłem poszukać rozwiązania problemu w sieci i takowe bardzo szybko znalazłem. Zresztą, szukać daleko nie musiałem – problem (którego przyczyną jest awaria czytnika RSS będącego integralną częścią aplikacji) wraz z jego rozwiązaniem został opisany w karcie charakterystyki programu w AppStore. Pierwsze koty za płoty… przekonajmy się, co będzie dalej.  Pierwszym krokiem, który uczyniłem po uporaniu się z irytującą usterką było skonfigurowanie aplikacji do swoich potrzeb. By to zrobić wystarczy pacnąć tradycyjną ikonę zębatego koła znajdującą się w prawy górnym rogu głównego ekranu My Dashboard. Ekran, który nas w tym momencie przywita nie poraża mnogością opcji. Oto oczom użytkownika ukazuje się 9 (w przypadku iPhone’a) lub 8 (w przypadku iPad’a) pustych pól, w które wstawić może widget’y interesujących go usług. Wyboru dokonujemy z całkiem sensownej listy: Facebook, Twitter, Instagram, Flickr, YouTube, Pogoda… i wiele innych. W tej kwestii użytkownik ograniczony jest właściwie swoją wyobraźnią, bo do danego kafelka możemy przypisać nawet dowolną stronę internetową.  Rozmiar i kształt okien są w pełni edytowalne – możemy tworzyć  bloki pionowe i poziome, kwadraty i prostokąty, nic nie stoi również na przeszkodzie by cały ekran wypełnić oknem tylko jednej usługi (np. prognozą pogody lub Facebook’iem). Korzystając z My Dashboard nie jesteśmy ograniczeni do korzystania z tylko jednego pulpitu. Aplikacja umożliwia skonfigurowanie maksymalnie 6 ekranów po brzegi wypełnionych widget’ami. Nawigacja pomiędzy nimi, a także odświeżanie wybranych okienek może odbywać się na dwa sposoby: za pomocą wirtualnych przycisków lub intuicyjnych gestów.  My Dashboard znakomicie spisuje się jako swego rodzaju małe centrum dowodzenia. Ustawienie iPad’a na podstawce i uruchomienie programu daje użytkownikowi dostęp do wszystkich potrzebnych informacji w jednym miejscu, bez uciążliwego przełączania się pomiędzy stronami internetowymi czy pojedynczymi aplikacjami. W zasięgu wzroku możemy mieć wszystkie popularne serwisy społecznościowe, prognozę pogody, RSS, pocztę, muzykę i wiele, wiele innych usług. Podobnie sytuacja wygląda w przypadku iPhone’a, choć tutaj moim zdaniem odczucia płynące z korzystania z aplikacji są mniejsze – analogicznie do wielkości ekranu w tablecie i smartfonie.  Ocena My Dashboard nie jest łatwa. Bardzo niekorzystne wrażenie można odnieść przy pierwszym uruchomieniu programu – aplikacja wyłączająca się na starcie z pewnością skutecznie zniechęci wielu potencjalnych użytkowników. Twórcy zapewniają co prawda, że pracują nad załataniem tego irytującego błędu, ale póki co w AppStore znajduje się wersja, do której uruchomienia wymagane są delikatne kombinacje. Lekki niedosyt odczuwam również w kwestii dostosowania programu do swoich potrzeb. Brakuje mi np. możliwości zmiany koloru i tekstury tła, na którym wyświetlane są wybrane usługi. Generalnie jest jednak dobrze. My Dashboard (gdy tylko uda się nam go uruchomić) działa bez zarzutu i prezentuje się bardzo efektownie. Na pochwałę zasługuje naprawdę duża ilość serwisów, które mamy możliwość „podpiąć” pod aplikację, a z każdą aktualizacją ta liczba się powiększa. 