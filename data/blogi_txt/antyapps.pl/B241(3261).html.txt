12.07.2013 Lwia część aplikacji poświęconych poszczególnym miastom czy obiektom prezentuje się… delikatnie mówiąc, średnio. Dlatego ze sporym dystansem podchodziłem do mobilnego programu, który — jak wynikało z opisu — miał pełnić rolę kompedium wiedzy o poznańskim lotnisku. Jak się okazuje, całkowicie niesłusznie, bowiem to przykład aplikacji, jakich życzyłbym sobie widzieć więcej. Kompleksowych i sprawiających, że wszystkie moje ewentualne problemy podczas podróży mam szansę rozwiązać za pomocą kilku kliknięć… bez odpalania przeglądarki internetowej. Jej autorzy bowiem sprytnie zadbali o to, by uczynić z niej informator nie tylko poświęcony samemu lotnisku, ale też całemu miastu i tamtejszym kanałom komunikacyjnym. Składa się z ośmiu zakładek:   Loty — miejsce, w którym możemy obserwować znane wszystkim bywalcom lotnisk tablice. Podzielono je na trzy działy: odloty, przyloty oraz ulubione, w których znajdziemy oznaczone przez nas gwiazdką pojedyncze połączenia. Transport publiczny — rozkład jazdy tramwajów i autobusów w Poznaniu, gdzie można także podejrzeć jakie linie spotkamy na wybranych przystankach. Nawigacja po mieście — w tej zakładce sprawnie możemy sprawdzić mapy i połączenia, JakDojadę w przypadku wypadu do Poznania będzie nam zbędne. PKP — nic dodać, nic ująć, rozkłady jazdy PKP. Lotnisko — zakładka w której znajdują się plany poszczegolnych pięter lotniska, wraz z możliwością wyszukania interesującego nas typu obiektu. Po kliknięciu na zakładkę szukaj wybieramy co nas interesuje i gotowe :) Parking — zestaw map parkingowych, który pomoże nam się zorientować gdzie powinniśmy zostawić nasz samochód. Wystarczy wybrać czy planujemy go tam porzucić na dzień czy dłużej, a następnie otrzymujemy mapki z uwzględnieniem miejsc oraz cennikiem; nie zabrakło też informacji o formach płatności. Miejsca — to już dla miłośników zwiedzania. Posegregowane kategoriami najróżniejsze miejsca w Poznaniu — od tych z nagłymi wypadkami, przez zabytki, gastronomię, noclegi, kulturę, zdrowie czy zakupy. Asystent podroży — kilka podstawowych informacji związanych z korzystaniem z samolotu — od wejścia na pokład, przez kontrolę dokumentów i bezpieczeństwa, na bagazu kończąc. Proste samouczki, z których zapaleni w bojach lotnicy raczej nie zrobią specjalnego użytku, ale dla początkujących może to być dawka naprawdę interesujących wieści.   Dodatkowym atutem programu są powiadomienia i monitorowanie interesujących nas połączeń, że już o stałych aktualizacjach rozkładów jazdy nawet nie wspomnę. Bomba! Nie ma co się rozwodzić, to wszystko… po prostu działa! Poznań Airport Guide jest solidnie przygotowanym przewodnikiem, który nie dość że pozwoli nam monitorować sytuację na lotnisku, to jeszcze dostarczy wielu interesujących wieści związanych samym miastem, dla podróżnych prawdziwy must- have. Jeśli każde miasto dorobiłoby się takich źródeł wiedzy, podróżowanie byłoby zupełnie bezproblemowe. Aplikację można pobrać za darmo na platformie Google Play, o czym zdecydowanie nie powinniście zapomnieć lecąc z Ławicy ;-) 