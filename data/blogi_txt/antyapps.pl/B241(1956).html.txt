14.02.2012 Nie ma co ukrywać – gatunek Tower Defense to chyba jeden z najbardziej popularnych i obleganych, jeśli chodzi o sprzęty mobilne. Na Androidzie czy też iOSie jest tego mnóstwo, ale niestety większość to przeciętne produkcje, które po kilku planszach nudzą i pokazują tylko, jak bardzo takie gry mogą być schematyczne. Osobiście nawet już nie ściągałem tychże produkcji, bo wiedziałem co mnie czeka. Aż do momentu, gdy natrafiłem na Kingdom Rush. Prawdziwą perełkę.   Początek Kingdom Rush nie sugeruje, że będzie to jakaś fenomenalna produkcja – standardowe menu, dość prosta grafika i mapa wyboru misji to wszystko widzieliśmy już gdzieś indziej. Ciekawie dopiero zaczyna się robić, gdy trafimy do samej rozgrywki. Inaczej niż w większości produkcji tutaj nie postawiono na odstrzałową oprawę, bo wszystko widzimy z kamery dość mocno oddalonej, tak jakby z lotu ptaka. To natomiast daje nam pełny ogląd na pole walki, co okazuje się być bardzo przydatne, bo postaci walczących będzie sporo, a ocena kto wygrywa wcale nie taka prosta. Wieże mają tutaj zadanie nie tylko zadawać obrażenia, ale również pełnią rolę taktycznego rozdzielacza wrogich fal i powstrzymywania ofensywy. Na jakiej zasadzie to działa? Otóż każda wieża z rycerzami ma punkt wskazujący, gdzie rozstawiamy naszych wojaków, a Ci zwiążą walką najbliższych napotkanych przeciwników. Innymi słowy najlepsze kombinacje to budowanie wież z rycerzami, a odrobinę za nimi katapult, wież magów czy też łuczników.  Kingdom Rush uczy pokory – to nie jest prosta produkcja, w którą zagra każdy. Osobiście spodobało mi się, jak pewien swego zostałem skarcony za zbyt lekkie podejście do sprawy i nieobserwowanie tego, co dzieje się na tablecie. Tutaj nie można odpoczywać – trzeba ciągle uważać, bo dwie szybkie fale potrafią pokrzyżować nasze wszystkie plany. Szczególnie, że przeciwnicy są całkiem sprytni, a duża ich różnorodność powoduje, że nie jest to spacerek po parku. Często ich ścieżki wykorzystują skróty przez kopalnie, a słabsze jednostki wypuszczane są chociażby z leczącymi magami, którzy potrafią popsuć naszą wypracowaną strategię. Świetnym patentem jest wykorzystanie gwiazdek zdobywanych za przejście planszy (standardowo do 3 na poziom) do odblokowywania bonusów dla naszych wież oraz zdolności specjalnych takich jak wrzucanie do walki chłopów czy rzucanie deszczu meteorytów. Innymi słowy będziemy chcieli wrócić się do plansz już zaliczonych, żeby odblokować pozostałe gwiazdki i jednocześnie ulepszyć naszą obronę w nadchodzących trudniejszych potyczkach.  Warto wspomnieć jeszcze o grafice, która choć prosta to jest bardzo ładna. Nie ma tu może bardzo wielu detali, ale wszystkie postacie pomimo małego rozmiaru poruszają się bardzo zgrabnie, a ulepszenia wież są naprawdę dopracowane. Niby nic, ale fajnie widzieć, jak prostą wieżę łuczników ewoluujemy w prawdziwą twierdzę muszkieterów. Wielkie brawa dla dewelopera, że przy takiej mikro skali udało się nadać charakter atakującym orkom, jak również naszym obrońcom. Czy warto? Za promocyjną cenę niecałego Euro przyjąłbym Kingdom Rush z pocałowaniem ręki. Ba, ja bym do tej gry dopłacił, bo jest tak dobra. Nawet w cenie kilku Euro oferuje na tyle rozbudowaną, wymagającą i satysfakcjonującą zabawę, że nie wahałbym się ani minuty. Kupujcie śmiało, bo to najlepszy reprezentant gatunku Tower Defense na iPadzie, w jaki przyszło mi grać. Konkretny dowód na to, jak dobre jest Kingdom Rush? Jak tylko skończę recenzję zasiadam ponownie do grania, bo wszystkie gwiazdki nie zbiorą się same… Link do aplikacji (iPad, 0.79 Euro). 