11.06.2013 Zdaję sobie sprawę, że w naszym kraju aplikacja Peter Pig’s Money Counter może wydać się wyjątkowo niepraktyczna, jednak sam jej pomysł naprawdę mi się spodobał, dlatego mimo wszystko zdecydowałem się ją opisać. Visa przygotowała bardzo przystępną grę, która uczy dzieci rozpoznawać i liczyć pieniądze. Niestety walutą są tu dolary, stąd moje tłumaczenia na wstępie. Jeśli jednak przyjdzie wam zabrać swoje pociechy do Stanów Zjednoczonych, na pewno będziecie już wiedzieli, co zainstalować w tablecie na czas długiej podróży… Grą numer jeden, do której zachęca nas młody lektor mówiący po angielsku, jest sortowanie pieniędzy w słoikach. Wirtualne monety rozrzucone są po stole, a zadaniem dziecka będzie przyporządkowanie ich do odpowiednio opisanych słoików. W ten sposób dziecko może nauczyć się jak wyglądają bilony z przodu i z tyłu.  Dla dzieci przygotowano również wiele ciekawostek związanych z amerykańską walutą, między innymi o jej historycznych korzeniach, postaciach znajdujących się na monetach, czy o tym, z czego je wykonano. Tu również zadbano o to, aby słowo pisane zostało odczytane. Dzieciaki na pewno ucieszą się z tego, że tekst czytany jest przez ich rówieśników. Jeśli nawet nie macie w planach dalekich wojaży, aplikacja dobrze sprawdzi się podczas nauki języka angielskiego.  Jeśli dziecko opanuje już rozpoznawanie poszczególnych monet, twórcy aplikacji przygotowali dwie kolejne gry. Jedna z nich polega na sumowaniu wartości kilku pieniążków rozrzuconych po stole. Druga gra polega na wskazaniu, po której stronie leży większa kwota pieniędzy. Z poziomu innych gier również mamy dostęp do ciekawostek, o których wspominałem wcześniej. Pamiętano również o zróżnicowaniu poziomów trudności na łatwy, średni i trudny.  Jest to z pewnością wartościowe urozmaicenie, które sprawi, że zabawa nie znudzi się zbyt szybko, a najmłodsi stopniowo będą mogli rozwijać swoje umiejętności związane z poznawaniem pieniędzy. Mam nadzieję, że istnieje szansa na rozwój aplikacji i uzupełnienie jej o inne waluty z całego świata. Byłoby to naprawdę pożądane narzędzie edukacyjne dla najmłodszych, których rodzice często podróżują zabierając maluchy ze sobą. A dla tych, którzy szukaliby podobnej aplikacji pomagającej poznać naszą rodzimą walutę, polecam NBP Safe, o której pisaliśmy jakiś czas temu. Ten program jest już jednak przeznaczony dla nieco starszych użytkowników Androida… 