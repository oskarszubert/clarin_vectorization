30.08.2012 Już, jeszcze chwila i skończą się słodkie wakacje, a zacznie się rok szkolny. Za parę dni trzeba będzie stawić się w klasie i wrócić do nauki. Wprawdzie studenci mają jeszcze miesiąc, ale wrzesień to czas poprawek, więc pora zacząć się przygotowywać. Szczęśliwie kilka aplikacji może nam ułatwić powrót do szkolnych ław i na sale wykładowe i bynajmniej nie mówię tutaj o wszelkiej maści grach i produktach rozrywkowych.  inClass. Organizacja potrafi być problemem. Choć w szkole najczęściej wszystko jest ustalane odgórnie, to przecież są jeszcze sprawdziany, kartkówki i zaliczenia, o których warto pamiętać. Studenci z kolei mają więcej wolnego czasu, ale za to większą uwagę muszą przykładać do organizacji, aby pogodzić różne zajęcia i aktywności. Pomóc w tym może aplikacja inClass, która jest połączeniem kalendarza i listy to-do, do których możemy podpiąć konkretne zajęcia i nauczycieli. Oprócz tego aplikacja pozwala tworzyć wirtualne zeszyty, w których możemy tworzyć katalogi przedmiotów czy prowadzić notatki, którymi możemy się dzielić. Więcej o aplikacji przeczytacie w recenzji na Antyapps.pl. Converter. Aplikacja ta pomoże w szybkim i łatwym przeliczaniu różnego typu jednostek, co może być przydatne w różnych sytuacjach, nie tylko w szkole czy na uczelni. Dzięki Converter możecie przeliczyć waluty, powierzchnię, prąd, odległość, wagę itp. Aplikacja pozwala na przeliczanie w ponad 20 różnych kategoriach, poza tym, jeżeli tego mało, za opłatą można dodać kolejne zmienne, choć te znajdujące się w darmowej wersji powinny spokojnie wystarczyć.  iMathematics! Coś dla fanów matematyki oraz dla tych, którym program edukacji nie daje wyboru. Aplikacja posiada blisko 700 różnego typu formuł i definicji podzielonych na kategorie matematyczne, a także 120 różnych tematów. Aplikacja umożliwia zapisywanie danych formuł w notatniku, dodawanie do ulubionych czy drukowanie. Oprócz tego iMathematics! posiada kalkulator, moduł rozwiązywania równań kwadratowych, kalkulator graficzny i wiele innych. Niestety ma minus: tylko część funkcji jest dostępna za darmo, za resztę trzeba zapłacić, aczkolwiek cena nie jest wysoka, bo tylko 0.79 euro.  ReaddleDocs. Nasz telefon potrafi przypominać jeden wielki śmietnik pełen dokumentów, zdjęć, PDFów i tym podobnych plików. Dlatego dobry manager dokumentów jest na wagę złota. Dobrym wyborem może być ReaddleDocs, który obsługuje duże PDFy i wyciąga z nich tekst, ma wyszukiwanie tekstu, wbudowaną przeglądarkę nie tylko PDFów, ale i plików z pakietu Microsoft Office, potrafi zapisywać załączniki z maili. Co więcej, pozwala czytać kilka formatów ebooków, takich jak EPUB czy RTF, poza tym ma rozbudowany moduł synchronizacji: można wysyłać lub pobierać pliki z różnych „chmurzastych” usług, jak Dropbox, a także przesyłać pliki z komputera za pośrednictwem Wi-Fi. Można również dodawać zakładki czy tworzyć i otwierać skompresowane pliki. Generalnie jest to całkiem potężne narzędzie, dla którego na pewno znajdziecie zastosowanie. Do 10 września można je dostać za darmo.  Alarm Clock Extreme. Macie problem ze wstaniem do szkoły? Wczoraj była impreza i boicie się, że nie wstaniecie na wykład? Z tym budzikiem nie będziecie mieli wyboru, bo aby go dezaktywować będziecie musieli zeskanować kod QR, który najlepiej przykleić w innymi pomieszczeniu. Nie łudźcie się, budzik będzie wył do czasu, aż w końcu wstaniecie i to zrobicie. Reszta zależeć będzie już tylko od waszej silnej woli. Więcej o aplikacji przeczytacie w recenzji na Antyapps.pl.  CamScanner Free. Nazwa tej aplikacji mówi sama za siebie. Aplikacja pozwala na zrobienie zdjęcia danego dokumentu, a następnie ustawienie odpowiedniego widoku, który przybliży je do wyglądu skanu. Pozwala również na tworzenie z nich PDFów oraz wysyłanie przez Wi-Fi. Można również tworzyć kategorie dla naszych skanów. Jest w wersji zarówno darmowej, jak i płatnej, która wyposażona jest w wiele dodatkowych funkcji. 