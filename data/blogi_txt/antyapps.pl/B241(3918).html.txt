28.11.2012 Operatorzy komórkowi wciąż prześcigają się w oferowanej prędkości przesyłu danych. W reklamach kuszą nas coraz większymi prędkościami. Jednak każdy kto choć trochę podróżował po naszym kraju, lub też jeździł pociągiem wie, że o wiele bardziej realnym problemem jest pokrycie kraju podstawowym sygnałem. Jeżeli chcecie sprawdzić czy w miejscu, w które się wybieracie jest zasięg waszej sieci, pomocny może się okazać Signal Finder. Głównym zadaniem aplikacji jest wskazanie lokalizacji nadajników wybranych sieci. W naszym kraju mamy dostęp do: Plus, T-Mobile, Orange, Play, Netia, Sferia, Nordisk Polska, Cyfrowy Polsat, CenterNet, Mobyland oraz AERO2. Pokazują się one w formie ikon sieci, bądź też nadajników. Dookoła każdego widzimy zielony okrąg sygnalizujący zasięg.  W opcjach możemy wybrać rodzaj mapy, w szybki sposób zmienić sieć czy też zaznaczyć, że chcemy widzieć na mapie odległość do poszczególnych nadajników. Możemy też ograniczyć ich widok tylko do najbliższej okolicy. Taka opcja bywa przydatna. Niestety autorzy nie dali nam możliwości wyszukiwania konkretnej lokalizacji (możemy jedynie przybliżyć swoją). W momencie gdy chcemy sprawdzić nadajniki na trasie naszego pociągu, albo rejonu, w który jedziemy musimy skalować całą mapę, a to grozi wczytywaniem nadajników i sporym lagiem. Interfejs bazuje na kilku podstawowych przyciskach, trudno mu coś zarzucić, jest intuicyjny i prosty w obsłudze. Oczywiście aplikacja nie zastąpi profesjonalnych portali, które oferują bardziej dokładne dane, jakość dostępnej transmisji, nazwy BTS- ów i wiele innych szczegółowych informacji, ale do podstawowych zastosowań nadaje się idealnie. Autor udostępnił ją za darmo, a w środku nie umieścił żadnych reklam. Jeżeli często podróżujecie, korzystacie z mobilnego internetu, bądź też po prostu chcecie sprawdzić zasięg sieci w waszych okolicach warto pobrać Signal Finder. Signal Finder działa na Windows Phone 7,5 oraz Windows Phone 8 