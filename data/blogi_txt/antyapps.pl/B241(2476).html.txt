12.03.2013 Nie wymyślono jeszcze do tej pory bezbłędnego, elektronicznego tłumacza, dzięki któremu moglibyśmy w pełni porozumieć się w języku dla nas dotychczas nieznanym. Odkąd rozwija się technologia komputerowa, co pewien czas pojawiają się programy, które chcą odnieść sukces na rynku tłumaczeń. O ile z wprowadzonymi ręcznie wyrazami czy frazami aplikacje sobie radzą o tyle z płynnością ich wyłapywania z mowy już nie bardzo. Całość zależna jest również od tego jak dokładnie osoba wymawia zdania, jaką technologią posługuje się program oraz czy nie ma zakłóceń na ich linii komunikacyjnej. W tym wypadku na pomoc przy szybkim tłumaczeniu zdań lub wyrazów, które chcemy wprowadzić ręcznie albo wypowiedzieć, przychodzi Voice Translator. Aplikacja posiada skromny design, ale za to naprawdę dobrze radzi sobie z językami. Jest chętnie pobierana przez użytkowników – ponad 1,5 miliona pobrań z AppStore. Wszystko, co musimy zrobić to jedynie wybrać dwa interesujące nas języki w ustawieniach programu, stuknąć w mikrofon na danej fladze i wypowiedzieć to, co chcemy aby zostało przetłumaczone. Wprowadzone dane zostaną następnie wyświetlone w formie tekstowej na górnej i środkowej części ekranu. Stukając w nie możemy je edytować manualnie – szczególnie przydatne, jeśli program się pomyli. Voice Translator automatycznie wyświetli poprawioną i przetłumaczoną wersję w drugim okienku. Bezpośrednio z aplikacji możemy wysłać przetłumaczony tekst poprzez wiadomość elektroniczną lub SMS. Świetną informacją jest również fakt, że dostępne są aż 32 języki w opcji tłumaczeń głos – głos. 28 w wersji tekst – głos lub tekst – tekst w zależności od wyboru. Co więcej, dostępny mamy nasz ojczysty język, który jak sprawdziłem działa całkiem zadowalająco. Za każdym razem trzeba brać poprawkę na to, że program może się pomylić. Z moich krótkich testów wynika jednak, że program radzi sobie lepiej niż na pierwszy rzut oka można przypuszczać. 