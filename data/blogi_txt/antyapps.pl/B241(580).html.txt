15.10.2013 Być może niektórzy z Was na hasło „Matematyka” dostają dreszczy, ale jest to niezaprzeczalnie i bezkonkurencyjnie królowa nauk, której tajniki są nie lada wyzwaniem dla nawet wybitnych ścisłowców. Czemu by zatem nie wspomóc się w jakiś sposób? Aplikacja o jakże wymownej nazwie „Matematyka” ma nam to ułatwić i stanowić swoistą kwintesencję matematycznej wiedzy w jednym miejscu. Czyżby? Jak możemy przeczytać w opisie aplikacji w Google Play, ma ona być pełnią wiedzy matematycznej w jednym miejscu. Twórcy podkreślają, że program zawiera wszystkie wzory i właściwie powinien wystarczyć jako swoista ściąga podczas wykonywania różnego rodzaju obliczeń z różnych zakresów. Rzeczywiście treści programowi odmówić nie można – jest ich tutaj bardzo dużo. Dla wygody zostały podzielone na poszczególne dziedziny. W ten oto sposób znajdziemy tutaj: algebrę, analizę, geometrię, trygonometrię oraz logikę. Dla każdego coś miłego. W każdej kategorii umieszczono ponadto kilka podkategorii dotyczących różnych działów. Po wybraniu którejkolwiek zobaczymy makiety ze wzorami, szkicami, grafami i innymi niezbędnymi pomocami. Są one niestety wyświetlane grupami. Nie ma żadnej możliwości oddzielenia konkretnego zbioru od innego. Brakuje też chociażby przykładów lub jakiś dodatkowych objaśnień, które mogłyby się okazać pomocne osobom o mniejszej wiedzy. Podstawowym problemem programu jest forma, w jakiej przekazuje wiedzę. Interfejs jest wręcz ascetyczny i pozbawiony wszelkich elementów poza listami kategorii. Po pierwsze nie mam pojęcia, czemu program ukrywa pasek stanu, który z pewnością będzie niejednokrotnie potrzebny w trakcie korzystania z programu. Prócz tego brakuje tutaj jakiejkolwiek wyszukiwarki czy chociażby możliwości zapisywania makiet jako ulubionych do późniejszego szybkiego wglądu – bez konieczności przedzierania się przez kategorie. Czarne ekrany z napisami wyglądają tutaj wręcz odpychająco.   Matematyka zapowiadała się na ambitny projekt, który będzie nieocenioną pomocą w różnego rodzaju obliczeniach. W rzeczywistości nie można zaprzeczyć, że prezentowane tutaj treści mają ogromną wartość. Niestety forma, w jakiej je przedstawiono budzi wiele wątpliwości. Przede wszystkim zabrakło tutaj jakiegokolwiek intuicyjnego interfejsu. Zamiast tego zobaczymy czarny ekran z kategoriami. Myślę, że przed twórcami jeszcze sporo pracy, by uczynić aplikację dostatecznie atrakcyjną. Niemniej trzeba zaznaczyć, że jest ona dostępna w Google Play za darmo. 