06.06.2013 Tablet jako narzędzie, na którym można swobodnie pisać? Kupując swój szczerze w to wątpiłem. Nie planowałem, nie planuję i prawdopodobnie planować nie będę, zakupu żadnej fizycznej klawiatury do iPada, dlatego wciąż jest to dla mnie narzędzie, na którym przede wszystkim konsumuję najróżniejsze treści — od tekstów krótszych i dłuższych, przez materiały wideo, na grach kończąc. Jednak czasem żadnego komputera pod ręką nie ma, a na tablecie pisze się wygodniej niż telefonie, więc warto mieć w pogotowiu jakiś solidny edytor tekstu. UX Write to prawdopodobnie jedna z najbardziej rozbudowanych propozycji, jaką znajdziecie na mobilnym systemie Apple. Aplikacja pozwala zarówno na edycję istniejących już plików, jak i tworzenie nowych. Te możemy magazynować zarówno w pamięci naszego urządzenia, jak i w chmurze — UX Write posiada pełne wsparcie dla usług Box oraz Dropboxa. Przy tworzeniu dokumentu, możemy wybierać między dwoma formatami: *.html lub *.docx, ale spokojnie, po edycji możemy je bez większych problemów wyeksportować jako *.pdf.  Samo wklepywanie tekstu niczym specjalnym się nie wyróżnia. Tradycyjna klawiatura została wzbogacona na górze o rząd klawiszy, który pozwoli nam szybciej wklepywać najczęściej używane znaki które się tam nie zmieściły (nawiasy, m-dashe, średniki czy cudzysłowy). Na górnej belce zaś wszystkie niezbędne zaawansowanej edycji tekstu narzędzia — cofanie i ponawianie akcji, skrót odpowiedzialny za formatowanie (styl czcionki, wypunktowanie i wyrównanie) oraz tajemniczy plusik, który jest skrótem do polecenia „wstaw”. Tam zaś opcja importu obrazków z naszej biblioteki, tworzenie tabelek, odnośników, linków do zewnętrznych źródeł czy automatyczne stworzenie listy zawartości dodatków.  W ustawieniach możemy zdefiniować styl nagłówków i tekstu, a także layout strony — od jej wielkości (do wyboru są dwa kierunki formatu A4 oraz amerykańskiego kroju listu) przez marginesy. Oprócz tego dostępna jest w UX Write autokorekta, która w przypadku języka polskiego się w ogóle nie sprawdzała, także jej wyłączenie było pierwszą rzeczą, jaką zrobiłem po odpaleniu programu.  UX Write jest rozbudowanym narzędziem, które z takimi molochami jak choćby MS Word w szranki stanąć nie może, ale prawdopodobnie mało kto będzie potrzebował tamtejszych zaawansowanych funkcji edytując pliki „w drodze”. Dużym minusem aplikacji jest jej cena, za wersję uniwerslną trzeba będzie zapłacić aż 25$, co potrafi skutecznie zniechęcić. Warto mieć ją jednak na oku, często można ją nabyć taniej w promocji, a zdarzają się również dni, kiedy zostaje udostępniona zupełnie za darmo. 