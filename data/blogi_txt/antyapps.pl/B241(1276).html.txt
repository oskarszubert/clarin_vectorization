29.06.2012 Jakiś czas temu Paweł wspominał o premierze Final Fantasy na telefony z Windows Phone. Pisał, że to świetny port, który wciąga i pozwala poczuć magię FF na telefonie komórkowym. Tymczasem na Androidzie zadebiutował Final Fantasy III. Czy to gra, która zawojuje androidowych graczy i wciągnie ich na długie godziny? Nie sądzę, ale z jednego konkretnego powodu. Final Fantasy III to jedna z moich ulubionych gier i zagrywałem się w nią wiele, wiele lat temu. Tym bardziej ucieszył mnie widok znajomego tytułu w Google Play. Czym prędzej zabrałem się za czytanie opisu, za oglądanie zdjęć z gry, za czytanie recenzji w Google Play i… Zdziwiło mnie to, że recenzji i pobrań jest niesamowicie mało. Dlaczego? Otóż cena gry wynosi aktualnie 55 złotych i 99 groszy. Właściwie to tyle, bo nie mam do powiedzenia nic więcej.  Gra wygląda na świetny port i być może jest jednym z lepszych RPG w Google Play, ale za tę cenę nie sądzę, że znajdzie się ileś tysięcy osób, które ją kupią. W komentarzach pod portem na WP7 pisaliście, że 23 złote to za dużo. Nie ukrywam, że też tak twierdzę, bo developerzy przyzwyczaili nas do tego, iż gry na urządzenia mobilne kosztują zwykle maksymalnie 15 złotych. Tymczasem Final Fantasy III z ceną powyżej 50 zł to musi być jakiś żart. 