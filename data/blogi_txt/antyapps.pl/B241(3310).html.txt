23.12.2011 Niedawno miała premierę druga wersja mobilnego WordPressa. Postanowiłem sam sprawdzić, jak bardzo zmienił się interfejs, w jakim stopniu ułatwiło to korzystanie z tego systemu blogowego. Jest lepiej niż myślałem! Dzięki odpowiedniemu przebudowaniu interfejsu i zastosowaniu systemu podobnego do kafelków w Windows Phone, mobilny WordPress powoduje, że blogowanie ze smartfona to czysta przyjemność. Z poziomu aplikacji możemy założyć nowego bloga w serwisie WordPress.com, dodać aktualnie prowadzącego lub dodać bloga WordPress hostowanego samodzielnie. Proces dodawania bloga jest banalny, zwłaszcza gdy korzystamy z serwisu WordPress.com. Wystarczy podać login i hasło, a następnie wybrać, które z prowadzonych blogów mają być dostępne z poziomu aplikacji mobilnej.  Dalej dostajemy interfejs oparty o kafelki. Te większe odpowiadają najpopularniejszym funkcjom, te mniejsze – mniej popularnym. Im bardziej w dół, tym mniej wykorzystywane opcje, zatem jak można się domyślić, na samej górze znajdują się klawisze odpowiedzialne za dodanie nowego wpisu i nowej strony. Zaraz pod nimi znajdują się dwa przyciski do szybkiego dodania zdjęcia lub wideo. Jest to naprawdę użyteczna opcja. Dany przycisk przenosi nas natychmiastowo do aparatu, a po zrobieniu zdjęcia jest ono wrzucane w edytor nowego postu. Niecała minuta dzieli nas od tego, by podzielić się z czytelnikami bloga czymś, co dostrzegliśmy w naszym otoczeniu. Rewelacja! Z poziomu aplikacji uzyskujemy także dostęp do wszystkich wpisów, stron czy komentarzy. Program pozwala także ustawić powiadomienia systemowe w przypadku wykrycia nowych komentarzy na blogu. Pojawia się rónież możliwość skonfigurowania, jak często mają być sprawdzane komentarze w poszukiwaniu nowych. Opcja użyteczna, ale w przypadku małych blogów. Przy prowadzeniu dużego bloga powiadomienia przychodziłyby na okrągło :) Podoba mi się także możliwość włączenia geotagowania wpisów. Ta funkcja znajdzie szerokie zastosowanie w przypadku blogów podróżniczych albo podczas relacji z konkretnych imprez czy konferencji. W opcjach konfiguracyjnych programu pojawia się również możliwość dodania konkretnego tekstu pod każdym wpisem opublikowanym z poziomu mobilnego WordPressa. Jest także możliwość sprawdzania statystyk bloga, a aplikacja bez problemu przebudowuje w locie swój interfejs w zależności od położenia ekranu. Podsumowując, aplikacja jest po prostu rewelacyjna, a do tego darmowa. Wszystkich blogerów gorąco zachęcam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 