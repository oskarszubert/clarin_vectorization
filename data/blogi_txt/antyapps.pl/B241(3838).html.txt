23.07.2013 Niezależnie od tego, czy przekopujemy przepastne zasoby Google Play, App Store czy Windows Phone Store, wszędzie na pewno nie zabraknie dwóch rzeczy: runnerów i gier muzycznych. Obydwa gatunki wraz z nastaniem czasów ekranów dotykowych zyskały wyjątkowo dużą popularność. Kwestią czasu było więc połączenie ich w jednym tytule. I tak oto na Androidzie pojawiła się gra pod wiele mówiącym tytułem Song Rush, gdzie wcielając się w przypominającą zająca białą postać przyjdzie nam biec w stronę niekończącej się otchłani prawej strony ekranu, rytmicznie pokonując przeszkody do dźwięków mniej lub bardziej ulubionej muzyki.  Muszę przyznać, że pierwszy kontakt z grą bynajmniej nie zachęcił mnie do dalszej zabawy. Po pierwszym uruchomieniu domyślnym językiem okazał się być francuski i póki nie przeszedłem krótkiego tutorialu na dostępnych utworach, nie załadowałem piosenki z własnych zasobów i nie wykupiłem dodatkowych żetonów za zebrane nutki, dostęp do opcji, w których mógłbym zmienić ustawienia językowe, był zablokowany. W końcu jednak po kilku rundkach z ulubioną muzyką gra Song Rush w jakiś sposób przekonała mnie do siebie.  Całą atmosferę i frajdę z gry podkręca muzyka, jaka towarzyszy nam podczas biegu. Standardowo są to utwory francuskiej grupy Monkypolis. Muszę przyznać, że soundtrack do gry na mobilne platformy to całkiem niegłupi pomysł na promocję zespołu. Zabawa zaczyna się jednak dopiero kiedy załadujemy piosenki, jakich na co dzień słuchamy z naszych smartfonów. Aplikacja, wykorzystując własny algorytm do analizy naszych kawałków, określi poziom trudności oraz rozmieszczenie przeszkód podczas rozgrywki. Naszym zadaniem będzie odpowiednio rytmiczne omijanie niebezpieczeństw czekających na naszego bohatera zarówno z góry, jak i z dołu ekranu. Jeśli zbyt często będziemy uderzać w przeszkody, dogonią nas macki, które towarzyszą nam z lewej strony ekranu. Muszę jednak przyznać, że gra nie należy do najtrudniejszych, a przynajmniej wszystkie przeanalizowane przez aplikację piosenki, które posiadałem w swoich zbiorach.  Song Rush z pewnością spodoba się wszystkim amatorom Beatmanii, Dance Dance Revolution i innych gier, w których kluczem do sukcesu jest nasze poczucie rytmu. Gra nie jest jednak na tyle skomplikowana lub uatrakcyjniona, żeby zatrzymać nas na dłużej przed ekranami smartfonów lub tabletów, dlatego, moim zdaniem, większość graczy potraktuje ją raczej w charakterze ciekawostki lub rozrywki na jeden dzień. 