05.12.2012 Gwiazdka już za pasem, a to oznacza jedno – zakupy! Zakupy wszelkiego typu, od spożywczych po prezentowe. Świąteczna zakupowa gorączką już zapewne się zaczęła, ale szczyt osiągnie w najbliższych dwóch tygodniach. Dobrze więc mieć pod ręką aplikację, która ułatwi nam przebrnięcie przez ten chaos. Aplikacji do tworzenia list zakupów jest cała masa, niejednokrotnie były opisywane również na Antyapps, żeby tylko o Listonic wspomnieć. Niemniej jednak, od przybytku głowa nie boli, co najwyżej pamięć w telefonie się kończy, dlatego chciałbym Was zainteresować innym produktem z serii lista zakupów, a mianowicie Shopping To-Do Pro. Aplikacja ta, to oczywiście, jak sama nazwa wskazuje, nasza podręczna liczba zakupów. Co możemy zrobić za jej pomocą? Przede wszystkim możemy tworzyć różnego rodzaju listy zakupowe, przypisane na przykład konkretnym sklepom czy kategoriom. Gdy takową utworzymy nie pozostaje nam nic innego jak zacząć dodawać produkty. W tym przypadku możemy wybrać dla nich kategorię (tworzymy je sami), oczywiście nazwę, a także wpisać cenę i ilość, przez co aplikacja może wyliczyć nam, ile musimy wydać i będzie nas informować o tym, za każdym razem, jak odznaczymy dany produkt, jako zakupiony. Z dodatkowych funkcji możemy również ustawić dla konkretnej listy przypomnienie, tak abyśmy pamiętali, że danego dnia mamy zrobić zakupy.  Czego brakuje w tej aplikacji? Jak na produkt z Pro w nazwie całkiem sporo. Brak synchronizacji między urządzeniami, brak możliwości eksportu listy za pomocą, na przykład maila, brak całościowej listy wszystkich produktów, które chcemy kupić. Co więc ta aplikacja ma? Ma ładną grafikę i prostą nawigację. Twórcy Shopping To-Do Pro postarali się i dali do dyspozycji użytkowników dopracowany graficznie produkt, z którego bardzo przyjemnie się korzysta. Do tego nawigacja tej aplikacji jest niezwykle intuicyjna, przez co nie ma mowy o tym, żeby się zgubić podczas jej obsługi. Jeżeli więc szukacie ładnej wizualnie i prostej w użytkowaniu aplikacji do tworzenia list zakupów, a nie potrzebujecie wielopoziomowej synchronizacji, zakładania kont i tym podobne, bo i tak robicie taką listę tylko na jednym urządzeniu, to Shopping To-Do Pro może przypaść Wam do gustu. Inna kwestia, że z tym Pro troszkę twórcy zaszaleli, ale jeszcze przez chwilę jest za darmo, więc spróbować można. 