20.02.2013 Microsoft ciągle nie potrafi sobie poradzić z kryzysem tytułów Xbox Live po premierze Windows Phone 8. Gier z tej serii bardzo mocno brakuje, a straty stara się niwelować Nokia, co jakiś czas dodając nowe tytuły na wyłączność. Wczoraj do sklepów na urządzeniach z serii Lumia trafiły aż 3 nowe gry. Pierwsza z nich to legendarna już Zuma, a raczej jej kontynuacja Zuma’s Revenge. Recenzując w poniedziałek grę Sparkle, wspominałem o tym, że Windows Phone nie doczekał się jeszcze tej gry, a i jej klonów jest jak na lekarstwo. Wystarczył jeden dzień, a słowa te stały się nieaktualne :). Sporo plansz, kilka trybów, rankingi, osiągnięcia, to wszystko czyni Zumę zabawą na wiele godzin. Biorąc pod uwagę, że każdy poziom posiada coś co się zwie „czasem mistrzowskim”, wszyscy miłośnicy śrubowania rekordów będą mieli co robić przez długie godziny. Jest nawet tryb dla daltonistów, który pomoże w grze osobom z problemem rozpoznawania barw i kolorów. Gra dostępna jest w języku polskim. Teksty są humorystyczne i w większości dobrze przetłumaczone. Niestety znowu nie dotyczy to opisu w Marketplace. Przypomina bardziej translator niż pracę tłumacza. Zuma’s Revenge dostępna jest w standardowej cenie 10,49 zł. Autorzy reklamują Yahtzee jako znaną grę rodzinną. Przyznam, że nie miałem nigdy wcześniej z nią styczności. Moje pierwsze skojarzenia przywołały kościany poker z Wiedźmina. Yahtzee to rozbudowana gra w kościach. Trybów rozgrywki jest sporo, w tym dla wielu graczy na jednym telefonie, jednak główne zasady pozostają bez zmian. Z naszych kości musimy uzyskać jak najlepszy wynik. W trybie klasycznym na turę przypada nam 5 kości, sami decydujemy które z nich zostawimy, a które wymienimy na inne. Kością łączą się w pary, znane z gier karcianych (przykładowo 2 trójki i 3 dwójki), ale też pod względem oczek. Zasady tłumaczy samouczek oraz zamieszczone w grze poradniki. Wszystko zostało bardzo dobrze przetłumaczone. Cena to standardowe 10,49 zł. Początkowo myślałem, że to sporo jak na grę planszowo-logiczną, ale po krótkim kontakcie z Yahtzee przekonałem się iż warto. Do naszej dyspozycji oddano rozbudowane demo. Warto zaznaczyć jeszcze jedną rzecz. Jest to jedna z nielicznych gier od Hasbro, która wygląda znośnie na wyższych rozdzielczościach Windows Phone 8.  Bejeweled Live + to mocno rozszerzona wersja dostępnego już od blisko 2 lat Bejeweled Live. Część pierwsza niestety już dawno przestała być rozwijana przez Gameloft, nie wspiera nawet tak podstawowych elementów jak szybkie przełączanie. Tym razem jest znacznie lepiej. Otrzymujemy zdecydowanie więcej trybów gry, a co ważne sama cena jest o 7 zł niższa. Gra w przeciwieństwie do dwóch pozostałych nie została przetłumaczona na język polski, jednak ze zrozumieniem zasad bejeweleda niezależnie od trybu nikt nie powinien mieć problemów. To co razi to pojawiające się czasem lagi. Przy tak prostych grach, a zarazem mocy Lumi 920 jest to niedopuszczalne. Cena? Bez zmian, 10.49zł.  Yahtzee Bejeweled Live + Zuma’s Revenge! 