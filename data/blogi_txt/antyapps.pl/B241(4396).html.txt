03.10.2012 Ostatnio zauważyłem, że coraz chętniej i częściej korzystam z Twittera. Wprawdzie chaos, jaki powstaje w momencie, kiedy obserwujemy mnóstwo ludzi, powoduje, że trudno jest czasami odsiać ciekawe informacje od płynącego szerokim strumieniem przekazu, to zaczynam doceniać niektóre aspekty tego serwisu. Dlatego ostatnio zacząłem testować różne aplikacje do obsługi Twittera w poszukiwaniu tej, która będzie mi odpowiadać najbardziej. I niedawno natknąłem się na ciekawą produkcję: #TweetStream for Twitter. Aplikacja ta, to oczywiście klient Twittera, jeden z wielu, jakie istnieją. Warto jednak przyjrzeć się tej aplikacji, bo ma kilka ciekawych rozwiązań, które mi osobiście przypadły do gustu. Pierwszą z zalet TweetStream jest wyeksponowanie najważniejszych funkcji Twittera. Na górnej belce aplikacji znajdziemy odnośnik do bieżącego streamu, do tweetów odnoszących się do nas, do naszych wiadomości, list, trendów oraz wyszukiwarki. Jak działa aplikacja? Gdy pojawiają się nowe tweety w strumieniu możemy kliknąć na znaczek „play” u dołu aplikacji, aby przeniosła nas do najświeższych wpisów. Sam stream ładuje się bardzo szybko, dużo szybciej, niż w natywnej aplikacji. Oczywiście wprowadzono możliwość interakcji z tweetami bez potrzeby ich pełnego wyświetlania: możemy szybko odpowiedzieć, retweetować, dać do ulubionych, jak również zobaczyć konwersację, skopiować link, cały tekst lub posłać tweeta do Pocket. Bardzo interesujące rozszerzenia, ułatwiające korzystanie z tej aplikacji. Gdy przyciśniemy post nieco dłużej przejdziemy z nim do osobnego okna, a klikając dłużej na zdjęcie profilowe zostaniemy odesłani do profilu danego użytkownika. Jak wspomniałem, aplikacja wspiera wyszukiwanie i trendy i działa to naprawdę dobrze. Po wpisaniu danego hasła nieustannie odświeża nam się stream z nim związany. Podobnie jest z trendami. Możemy łatwo się między nimi przełączać przy okazji obserwując wciąż pojawiające się tweety. Oczywiście z poziomu aplikacji możemy wyświetlić nasz profil, TweetStream wspiera również widok pełnoekranowy. Możemy również określić, z jakich serwisów będą nam się ukazywać zdjęcia, wybrać jeden z dwóch sposobów skracania linków, ustawić synchronizację ostatniej pozycji, która pozwala nam po uruchomieniu aplikacji wrócić tam, gdzie skończyliśmy czytać. Ciekawy jest również edytor tweeta: gdy naciśniemy go dłużej uruchomi nam aparat fotograficzny. To nie wszystkie funkcje, które oferuje TweetStream, wspomnę chociażby o tym, że aplikacja obsługuje wiele kont jednocześnie. TweetStream to bardzo dobrze przygotowany klient Twittera, z pomocnymi funkcjami i nieźle zaprojektowaną nawigacją. Bez wątpienia warto go wypróbować, jeżeli często korzystacie z tego serwisu i szukacie alternatywy. Normalnie aplikacja kosztuje 2,99 euro, obecnie jest na przecenie. Ocena: 4+ 