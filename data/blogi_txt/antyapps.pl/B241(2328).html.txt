14.08.2013 Historia YouTuba na Windows Phone jest długa i bardzo burzliwa. Zaczęło się od prostej aplikacji będącej nakładką na przeglądarkową wersję serwisu.  Microsoft wiedział, że to za mało. Ponieważ Google nie był zainteresowany swoimi użytkownikami na Windows Phone, gigant z Redmont stworzył kolejną aplikację. Rozpoczęła się długa batalia pomiędzy obiema firmami, czego efektem było dojście do porozumienia oraz wczorajsza aktualizacja aplikacji YouTube. Nowa wersja w dużej mierze buduje na poprzedniej, stworzonej prze Microsoft. Interfejs jest prawie identyczny, wprawdzie wprowadzono kilka drobnych zmian, ale szkielet pozostał taki sam. Niestety do aplikacji nie wróciła opcja pobierania filmów do pamięci telefonu. To do niej i do braku reklam Google miało największe zastrzeżenia. Nie jest to jednak strata zbyt wielka, taką możliwość posiada wiele nieoficjalnych programów. W zamian otrzymaliśmy coś, czego one nie potrafią. Możliwość wgrywania filmów na nasz kanał. Jest to jedyna aplikacja na Windows Phone, dzięki której wgramy dowolny film nakręcony naszym telefonem na serwis YouTube. Opcja wgrywania pojawiła się nie tylko w aplikacji, ale też menu udostępniania aparatu. Tak więc film możemy wysłać zaraz po nakręceniu.  Kolejną drobną, ale bardzo miłą zmianą jest dodanie polskiej wersji językowej. Wprawdzie aplikacja automatycznie uruchamia się w wersji angielskiej, ale wystarczy udać się do ustawień aby to zmienić. Tam też możemy wybrać interesujący nas obszar oraz czy chcemy aby YouTube integrował się z Hubem multimedia i działał podczas blokady ekranu. Ta ostatnia opcja bywa przydatna zwłaszcza gdy używamy serwisu głównie do słuchania muzyki. Podobnie jak w poprzedniej wersji prawie każdy element (film, kanał) możemy przypiąć do ekranu głównego jako kafelek.  Nowy YuoTube, jako aplikacja oficjalna powinien być odporny na zmiany w api, jakie bardzo często uziemiają aplikacje nieoficjalne. To jedna z największych jego zalet, zaraz po możliwości wygrywania filmów na nasze konto. Czy to oznacza, że konkurencja jest już niepotrzebna? Nie, posiada ona często opcje niedostępne w tej aplikacji, takie jak chociażby pobieranie filmów i tworzenie z nich list odtwarzania. Do większości zastosowań wystarczy jednak ta, oficjalna wersja. Na konflikcie Microsoftu z Google najbardziej skorzystali użytkownicy. Otrzymali świetną aplikację, która kilkoma elementami przebija nawet te z iOS i Androida. Co najważniejsze nowa wersja dostępna jest zarówno dla Windows Phone 8 jak i 7.x. Pobierajcie, bo zdecydowanie warto. Aktualizacja: Jak słusznie zauważyliście w komentarzach, aplikacja na chwilę obecną wyświetla materiały wideo tylko przy połączeniu Wi-Fi. Dla wielu osób może to być spora niedogodność, tak więc do czasu naprawy, obniżamy ocenę. Aktualizacja 2: Aplikacja przestała działać zgłaszając nierozpoznany błąd. Zachodnie serwisy sugerują dwie przyczyny a) Microsoft zapomniał zaktualizować klucz aplikacji b) Google wycofało klucz Microsoftu Gdy sprawa się wyjaśni, zaktualizujemy wpis. Aktualizacja 3 Z oficjalnych komunikatów wiemy już, że to Google cofnęło autoryzację aplikacji, co jest przyczyną zgłaszanego błędu. Powód wydaje się wyszukany na siłę. Więcej o tej sprawie możecie przeczytać tutaj. 