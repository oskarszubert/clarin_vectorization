15.01.2014 Oto gra o bieganiu, skakaniu i muzyce. Tak przynajmniej piszą o niej autorzy. Ja co prawda muzyki zbyt wiele w niej nie znalazłem, za to biegania i skakania – nawet w nadmiarze:) Sound Ride to prosty runner. Wspomniana prostota uwidacznia się nie tylko w rozgrywce, ale i w oprawie, tak wizualnej, jak i dźwiękowej. Utrzymana w pstrokatej kolorystyce grafika jest czytelna, ale mało charakterystyczna – pod tym względem Sound Ride nie wyróżnia się wśród konkurentów, których w AppStore jest naprawdę sporo.  Muzykę towarzyszącą rozgrywce mogę co najwyżej określić mianem przeciętnej. Powtarzające się dźwięki wypływające z głośników nie zachwycają i po pewnym czasie, zamiast pieścić uszy użytkownika – zwyczajnie drażnią. Ścieżka dźwiękowa ulega zmianie w momencie dotknięcia przez bohatera żółtego przedmiotu, który od czasu do czasu możemy znaleźć na planszy. Przebieg rozgrywki w Sound Ride nie odbiega od tego, co już wielokrotnie widzieliśmy w przypadku prostych runnerów. Sympatyczny bohater przemieszcza się automatycznie przed siebie, a zadaniem gracza jest omijanie porozstawianych tu i ówdzie przeszkód. W repertuarze naszego herosa znajdziemy pojedynczy podskok oraz dwu-skok, umożliwiający pokonywanie wyższych przeszkód i szerszych rozpadlin. Sterowanie jest banalnie proste – by zmusić bohatera do podskoku wystarczy dotknąć ekranu w dowolnie wybranym miejscu.  Sound Ride to jeden z wielu runnerów-przeciętniaków, na jakie można natknąć się przemierzając AppStore. Jego największą zaletą jest całkiem przyzwoity i momentami wymagający poziom trudności oraz to, że grę możemy pobrać za darmo. 