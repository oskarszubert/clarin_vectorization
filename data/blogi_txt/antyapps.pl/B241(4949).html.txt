07.11.2012 Czego w dzisiejszych czasach nie zrobisz za pomocą smartfona czy tabletu? Jakież to ukryte talenty potrafią z nas wyciągnąć różnego typu aplikacje: pisarskie, fotograficzne, managerskie, czy plastyczne. I właśnie do tych ostatnich dzisiaj referuję, a mianowicie do rysowania. Dzięki ekranom dotykowym można całkiem sprawnie, za pomocą palca, tworzyć rysunki i choć nie będzie to nigdy poziom pro, jak w przypadku specjalnie do tego celu dedykowanym tabletom graficznym, to osoba z duszą artysty zawsze znajdzie coś dla siebie w przepastnym oceanie aplikacji. Tylko co tu wybrać? Mam dzisiaj dla Was propozycję. Tą propozycją jest aplikacja SketchTime, która umożliwia tworzenie prostych rysunków. SketchTime nie jest szczególnie rozbudowanym narzędziem, właściwie, to ma dość ograniczony zasób funkcji, ale do szybkich rysunków niewymagających niewiadomo jakich efektów może się nadać. Co znajdziemy w tej aplikacji? Przede wszystkim bardzo prosty, przystępny i dobrze wykonany interfejs, przy którym nie idzie się pogubić. Po uruchomieniu SketchTime wyświetla nam nasze prace, możemy też zobaczyć je w galerii stworzonej na planie siatki. Najważniejszy jednak jest oczywiście moduł edycji.  W nim znajdziemy zestaw prostych narzędzi. Mamy więc długopis, mazak i gumkę, a jakże. Możemy nałożyć na „kartkę” siatkę, możemy wybrać kształt rysika. U dołu znajdziemy suwak, dzięki któremu ustawiamy rozmiar kreski oraz kolor. Dodatkowo mamy funkcję cofania zmian. Możemy zacząć naszą pracę z czystą kartą lub załadować zdjęcie, w przypadku którego ustalić możemy jego transparentność. Oczywiście nie zabrakło funkcji powiększania i pomniejszania obrazu. I to właściwie wszystko. Po ukończeniu pracy znajdziemy w tej aplikacji jeszcze jedną ciekawą funkcję: player, który pokaże nam kreska po kresce, jak powstał rysunek. Pracą możemy się oczywiście podzielić, zapisać w pamięci telefonu, zduplikować ją, a nawet zablokować przed edycją. Tyle, więcej nie ma. Czym więc aplikacja ta zasłużyła sobie na wzmiankę?  Przede wszystkim szybkością i płynnością działania. Wszystko uruchamia się i działa błyskawicznie. Poza tym aplikacja jest naprawdę czuła. Nawet ma małym ekranie rysowanie nie sprawia większych problemów, oczywiście, jeżeli ktoś umie rysować. Dodatkowo zarówno długopis jak i mazak mają bardzo realistyczny wygląd i dają bardzo dobry efekt. Minusem tej aplikacji może być chociażby fakt, że ma ograniczony zasób narzędzi, ale nie zawsze potrzeba całej palety barw czy dziesiątków wzorów kreski, aby stworzyć coś ciekawego, poza tym to nie Photoshop. SketchTime to całkiem ciekawa aplikacja do tworzenia prostych i szybkich rysunków. Dobrze zaprojektowana i działająca. Dla wszystkich tych, którzy od czasu do czasu potrzebują „wyżyć” się plastycznie na telefonie czy tablecie, będzie jak znalazł. Normalnie aplikacja kosztuje 0,89 euro, dziś jest na przecenie, więc zachęcam do wypróbowania. 