10.01.2013 Pamiętam, jak w liceum uczono nas na geografii stolic wszystkich państw świata. No, może nie wszystkich, ale na pewno większości. Ilość nazw, które trzeba było zapamiętać była wówczas przytłaczająca, a i na pierwszy rzut oka tak szczegółowa wiedza nieszczególnie potrzebna. Gdy teraz, po upływie przynajmniej dekady postanowiłem sprawdzić, jak tam wygląda moja wiedza w tym zakresie, okazało się, że nie najlepiej. A uświadomiła mi to bardzo fajnie zrealizowana aplikacja. Nazywa się National Capitals Genius i, jak nie trudno się po nazwie domyśleć, dotycz stolic państw z całego świata. Nie jest to jednak gra sprawdzająca naszą wiedzę, a w rzeczywistości wirtualne fiszki, które mają nam pomóc przypomnieć sobie, nauczyć się i zapamiętać nazwy stolic. Jak to działa? Po uruchomieniu aplikacji dostajemy listę regionów świata, do których przypisano fiszki z państwami i ich stolicami. Regionów jest 5, ale obejmują państwa z wszystkich zakątków świata, od Europy, po Amerykę, Afrykę czy Oceanię. Jest więc w czym przebierać. Po wybraniu jednego z „kursów” przechodzimy do modułu fiszek. Tutaj kolejno pokazują nam się nazwy państw, a mym mamy przypomnieć sobie, jaka jest ich stolica. Następnie sprawdzamy, czy mieliśmy rację i określamy o ile się pomyliliśmy na 5 stopniowej skali. Jest to niezwykle istotne, na bo na tej podstawie aplikacja co jakiś czas wrzuca nam ponownie fiszkę ze stolicą, której nie rozpoznaliśmy, aby lepiej utkwiła nam w pamięci.  Nasz postęp w uczeniu się jest oczywiście na bieżąco monitorowany i możemy go zobaczyć, klikając na górny pasek stanu. Kiedy już nauczymy się jakiejś stolicy, zostanie ona zakwalifikowana do rozpoznanych i poprawia nam ostateczne statystyki. Te zaś możemy przejrzeć w specjalnej karcie, wyświetlającej, ile poprawnych a ile błędnych odpowiedzi udzieliliśmy, ile fiszek już przejrzeliśmy, jaki procent ogólnej ich ilości no i oczywiście, na jakim poziomie jesteśmy do mistrzostwa. Podobne dane są nałożone również na ekran główny aplikacji, abyśmy wiedzieli, które regiony już umiemy, a które wciąż są przed nami. National Capitals Genius jest typową aplikacją, która ma nas uczyć,a nie bawić. Czy spełnia swoje zadanie? Myślę, że tak. Z tego co zauważyłem, częstotliwość pojawiania się danej fiszki zależy od tego, jak trafnie ustaliliśmy stolicę, po to, aby pomóc nam zapamiętać dokładnie miasto, którego nie zgadliśmy, to się, przynajmniej dla mnie, sprawdza. Jest jednak jeden spory minus, przynajmniej dla wszystkich, nie-anglojęzycznych użytkowników, lub tych nieznających hiszpańskiego, chińskiego lub francuskiego. Aplikacja jest po angielsku, więc jeżeli nie do końca znacie nazwy państw w tym, lub wyżej wymienionych językach, to nie zawsze możecie sobie uświadomić, jaka jest ich stolica. Poza tym uczenie się takich rzeczy w ojczystym języku bez wątpienia jest bardziej efektywne. Niemniej jednak National Capitals Genius to dobra aplikacja i polecam wszystkim, którzy chcieliby przypomnieć sobie ten wycinek podstawowej wiedzy. 