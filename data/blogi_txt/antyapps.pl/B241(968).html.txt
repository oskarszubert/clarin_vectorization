28.03.2013 Wiosny w tym roku wciąż nie widać, dlatego tym razem sami powinniśmy być czujni i dopilnować, żeby moment podjęcia decyzji o „zrzucaniu brzucha” na wakacje nie nadszedł zbyt późno. Jeśli Endomondo towarzyszy wam już w codziennym bieganiu i jeżdżeniu na rowerze, pora zadbać o odpowiednią dietę. Tym razem aplikacją, która wskaże nam drogę w kwestiach żywienia będzie Dieta PL. Niech jednak nie zmyli was nazwa. O pierogach i bigosie możecie niestety zapomnieć.  Na wstępie warto zaznaczyć, że aplikacja nie dotyczy nawyków zdrowego jedzenia, a bardziej radykalnych diet, które pozwalają w szybkim czasie stracić na wadze. Do wyboru mamy trzy plany żywieniowe: dietę proteinową, wolumetryczną i tysiąca kalorii. Każdą z nich obejmuje krótka charakterystyka, gdzie twórcy apki w dużym skrócie opisali jej funkcjonowanie. Po wybraniu odpowiedniej diety możemy przejść do jadłospisu. W tym dziale dowiadujemy się, jakie produkty możemy jeść podczas odpowiednich posiłków czy faz. Mamy tu także przykładowe potrawy, które w łatwy i szybki sposób możemy przygotować samemu. Aplikacja wygląda naprawdę ładnie, co na pewno nie pozostanie bez znaczenia podczas pierwszych (najbardziej frustrujących) dni diety, kiedy rozdrażnienie spowodowane pustym żołądkiem naprawdę sięga zenitu. Ciekawym dodatkiem są także przypomnienia, nie pozwalające zapomnieć o tym, kiedy należy zjeść dany posiłek. Aplikacja skonstruowana jest w bardzo prosty sposób, jednak ilość informacji dotyczących poszczególnych diet momentami wydaje się być niewystarczająca. Niedawna moda na dietę i produkty Dukana pozwala mi sądzić, że w temacie tego typu diet można postarać się lepiej i udzielić bardziej wyczerpujących informacji. Te zawarte w aplikacji Dieta PL okażą się być prawdopodobnie zaledwie wstępem do wprowadzania zmian w jadłospisie wśród osób, które naprawdę zainteresują się tematem.  Osobiście uważam, że żadna dieta nie zastąpi zdrowych, pełnowartościowych posiłków, jednak dla tych, którzy desperacko poszukują cudownego remedium, jakie w szybkim czasie pozwoli pozbyć się nadwagi, aplikacja Dieta PL może okazać się przydatną. Skorzystają na niej również ciekawscy, którzy po prostu chcieliby się dowiedzieć jak funkcjonuje mechanizm poszczególnych diet. 