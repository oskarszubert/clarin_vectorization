14.02.2014 Przyrodnicze przewodniki w wersji elektronicznej to świetny sposób propagowania wiedzy. Nareszcie nie trzeba targać ze sobą grubych ksiąg, na które najczęściej w bagażach najzwyczajniej brakuje miejsca. Birds of North America to — jak sam tytuł wskazuje — przewodnik po gatunkach rdzennie amerykańskich ptaków. Solidny i kompaktowy jednocześnie — czego chcieć więcej? Program zawiera bazę danych z kilkudziesięcioma różnymi gatunkami. Wszystkie one doczekały się osobnego działu, który wybieramy z wysuwanego menu umiejscowionego w lewej stronie ekranu. Każdy z nich doczekał się dość długiej notki podzielonej na podrozdziały z ogólnym opisem, charakterystyką wyglądu, wydawanych przez siebie dźwięków (wraz z plikami muzycznymi z przykładami), pożywienia czy miejscem występowania. Na końcu zaś znalazła się niewielka galeria, którą po brzegi wypełniono wysokiej jakości fotografiami omawianego gatunku.  Czytelna, kompaktowa aplikacja, którą zawsze będziemy mogli zabrać za sobą dzięki elektronicznej formie. Dostępna jest za darmo na platformie Google Play — warto jednak mieć na uwadze, że jest okraszona całym zestawem reklam. Jeżeli chcielibyśmy się ich pozbyć, przyjdzie nam zapłacić 2,99 zł — co nie jest ceną specjalnie wygórowaną za tak solidnie przygotowane narzędzie. Jeżeli Birds of North America przypadnie Wam do gustu, warto również dać szansę bliźniaczym aplikacjom przyrodniczym od tych samych autorów. 