09.05.2012 Ostatnio sporo było ode mnie widżetów, więc tym razem pokażę aplikację z mojej ulubionej kategorii – edytor zdjęć. Dzisiejszy program to Pix – potężny kombajn do modyfikacji zdjęć, który powinien posiadać każdy telefonografik na swoim telefonie. Dlaczego telefonografik, a nie androidografik? Bo Pix dostępny jest także na platformę iOS. Czym jest Pix, oprócz tego, że to edytor zdjęć? To piękny i dający wiele możliwości edytor zdjęć. Jest bardzo podobny do (również darmowego) Pixlr-o-matic, o którym już wspominaliśmy na łamach AntyApps. Może zacznę od cyferek – 30 filtrów, 24 nakładki imitujące np. pobrudzenie, 16 ramek. Sporo, prawda? A to nie wszystko, bo Pix to pierwszy edytor jaki znam, który pozwala na modyfikację zdjęcia trzema filtrami naraz! Aplikacja jest bardzo intuicyjna i prosta, a do tego pięknie zbudowana. Interfejs jest przemyślany i dopracowany w każdym calu. Po włączeniu wita nas widoczny wyżej splashscreen po czym wybieramy skąd chcemy pobrać zdjęcie – galeria czy aparat, a potem się zaczyna. Wybieramy sobie do trzech filtrów, do trzech nakładek i ramkę, a potem zapisujemy zdjęcie. Efekty możemy losować, a wymyślone czy wylosowane zestawy oznaczyć jako ulubione, z których skorzystamy edytując inne zdjęcia w przyszłości. Na sam koniec mamy możliwość publikacji przerobionej fotografii na serwisach społecznościowych – np. Twitter czy Facebook.  Czy warto? Moim zdaniem tak. Aplikacja jest świetnie wykonana, ładna, a do tego strasznie funkcjonalna. Ilość filtrów jest stosunkowo spora, a możliwość użycia aż trzech zdecydowanie zwiększa nasze możliwości. Jak już wspominałem – Pix dostępny jest na platformę Android i iOS. W obu przypadkach za darmo, co jeszcze bardziej uatrakcyjnia całą aplikację. Zasłużona 5 dla Pix ode mnie. 