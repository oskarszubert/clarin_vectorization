16.01.2013 RMF FM to jedna z najbardziej rozpoznawalnych stacji radiowych w Polsce. Co wydaje się zaskakujące, stacja ta nie posiadała dotychczas oficjalnej aplikacji na żadnym z trzech najpopularniejszych systemów mobilnych. Sytuacja uległa zmianie kilka dni temu – 13 stycznia w mobilnym sklepie Apple pojawiła się żółta ikonka przyozdobiona charakterystycznymi ciemno- niebieskimi literami. Oficjalna aplikacja RMF’fu ujrzała światło dzienne. Jak się prezentuje?  RMF FM to program uniwersalny wymagający do prawidłowego działania systemu operacyjnego iOS w wersji 6.0 lub nowszej. Jedyną różnicą pomiędzy aplikacją zainstalowaną na smartfonie, a tą pobraną na tablet jest powierzchnia zajmowanego ekranu – wygląd interfejsu oraz nawigacja po nim w obu przypadkach są identyczne. Różnic nie powinniśmy odczuć również w samym działaniu programu – na testowanych urządzeniach RMF FM spisywał się bez zarzutu, wszystko działało płynnie, a wybrane audycje wczytywały się w mgnieniu oka. Główny ekran aplikacji został podzielony na 5 pasków (Fakty RMF24, Podcasty, Wideo, Poplista, Co było grane?), które możemy przesuwać w poziomie. Fakty RMF24 to krótkie wiadomości z Polski i ze świata podane w formie tekstowej. W otwartym oknie użytkownik może dostosować rozmiar czcionki oraz przejść do kolejnego lub poprzedniego artykułu. Pasek Podcasty obejmuje obecnie 12 audycji o zróżnicowanej tematyce. Nazwa kolejnej kategorii – Wideo mówi sama za siebie. Poniżej znajdziemy interaktywną (użytkownik może za pośrednictwem aplikacji głosować na wybrane utwory) Poplistę podzieloną na aktualne notowania i propozycje. Wreszcie, na samym dole ekranu czeka na nas Co było Grane? czyli chronologicznie ułożona lista piosenek goszczących na antenie RMF w ciągu ostatnich dwudziestu czterech godzin. Główny element aplikacji RMF FM czyli radio spisuje się bez zarzutu. Panel sterujący został ukryty pod znajdującym się u góry ekranu żółtym banerem stacji. Wysunięty panel oferuje bardzo ograniczoną liczbę opcji. Właściwie możemy jedynie włączyć odtwarzanie lub zatrzymać trwającą właśnie audycję. Dodatkowo w pasku wyświetlane są skromne informacje o kilku zbliżających się piosenkach/audycjach wraz z godziną ich rozpoczęcia. RMF FM to aplikacja udana – przyjazna użytkownikowi, stabilna, darmowa i uniwersalna. Nie znajdziemy w niej bogatych opcji konfiguracji, możliwości nagrywania audycji czy chociażby opcji porannej pobudki – te funkcjonalności byłyby jednak dla wielu użytkowników całkowicie zbędne. RMF FM – włączasz i słuchasz. Po prostu. 