11.10.2013 Trudno powiedzieć, czy ABS jest faktycznie legendarny, jednak trzeba przyznać, że to jeden z najpopularniejszych treningów na mięśnie brzucha, jakie samodzielnie możemy wykonywać w domu. Oczywiście, jak nietrudno było się domyślić, przy codziennym wysiłku podejmowanym w trosce o idealną sylwetkę mogą nam pomóc aplikacje mobilne. Pisaliśmy już o kilku programach związanych z Aerobiczną Szóstką Weidera (na przykład A6W lub Steel ABS), przyszła więc pora na apkę, która pomoże nam podczas ćwiczeń według programu ABS II. Aplikację można pobrać z Google Play zupełnie za darmo. Warto także dodać, że jest ona w całości po polsku. To co, ktoś podejmie wyzwanie? Po pierwszym uruchomieniu apki dowiadujemy się, że nie powinna być ona wykorzystywana jako osobisty trener, a chcąc na poważnie zabrać się za treningi, koniecznie powinniśmy skonsultować się z lekarzem oraz profesjonalnym trenerem. Mimo że do tej pory myślałem, że tego typu środki ostrożności stosuje się jedynie w Stanach, to jednak po ostatnich wydarzeniach związanych z warszawskim maratonem wydaje mi się, że faktycznie nie zaszkodzi uprzedzić użytkowników o tym, żeby zadbać o swoje zdrowie w pełnym zakresie.  Kiedy już upewnimy się, że podczas ćwiczeń nic nam nie grozi, naszym oczom ukazuje się czytelny i dobrze zaprojektowany interfejs w kolorach: czerwonym, białym i czarnym. Po lewej stronie znajdziemy wysuwane menu, z poziomu którego przeniesiemy się do kolejnych części aplikacji. Pierwszy odnośnik zaprowadzi nas do krótkiego wstępu, z którego dowiemy się, czym tak naprawdę jest trening ABS II, skąd się wziął i dlaczego uznawany jest za jeden z bardziej skutecznych.  Kolejna zakładka wprowadzi nas w poszczególne ćwiczenia, jakie będziemy wykonywać podczas treningów. Znalazły się tu szczegółowe opisy czynności, jakie należy wykonać, aby nasze mięśnie pracowały w prawidłowy sposób. W zależności od naszego stopnia zaawansowania, trening podzielono na 10 poziomów. Informacje na ich temat znajdziemy w kolejnym odnośniku z menu głównego. Ostatnia zakładka to chyba najistotniejsza część apki, czyli narzędzie, które towarzyszy nam podczas wykonywania ćwiczeń. Na ekranie pojawia się animacja pokazująca, jakie ruchy należy wykonać, natomiast z głośników naszego smartfona lub tabletu usłyszymy miarowe „pikanie”, które pozwoli wykonywać ćwiczenia w odpowiednim tempie. Cały czas będzie nam również towarzyszyć licznik powtórzeń oraz czas pozostały do końca.  Legendarny ABS II to kolejna apka, której z pewnością nie zaszkodzi ściągnąć, jeśli mamy w planach rozpoczęcie ćwiczeń mających na celu wyrzeźbienie mięśni brzucha. Aplikacja to świetny wstęp dla początkujących, którzy wcześniej nie meli styczności z tym programem treningowym, natomiast doświadczonym użytkownikom z pewnością ułatwi ćwiczenia licznik powtórzeń oraz czasomierz, które pomogą wykonywać ruchy w odpowiednim tempie. Jak powszechnie wiadomo, brzuch lubi urosnąć przez zimę, dlatego już dziś warto pobrać aplikację i od czasu do czasu trochę poćwiczyć. 