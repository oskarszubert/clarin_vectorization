06.08.2012 Choć w Polsce Twitter nie cieszy się szczególną estymą i raczej ma niewielkie, choć stopniowo powiększające się, grono użytkowników, o tyle na Zachodzie, w szczególności w krajach anglosaskich serwis ten jest prawdziwym hitem. O tym, jak popularny jest Twitter może świadczyć chociażby integracja iOSa z tym serwisem. Ale również niezliczona liczba aplikacji, które mają ułatwić nam ćwierkanie. Wśród tego tłumu rzadko kiedy wybija się jakiś produkt. Jednak dzisiaj chciałbym Wam przedstawić jedną z tych aplikacji, które starają się przebić przez tą nieskończoną masę. Jest nią Twheel. Generalnie jest to kolejny klient do obsługi Twittera, jakich jest mnóstwo w AppStore. Jednak twórcy tej aplikacji postanowili zaskarbić sobie użytkowników tego serwisu za pomocą nietuzinkowego interfejsu. Czy im się uda? Mam małe wątpliwości. Twheel przedstawia nam ostatnie ćwierki w postaci interaktywnego menu opartego na okręgu, z którego wychodzą promienie (przypomina to nieco kwiat). Aby przeczytać dany tweet musimy najechać na niego palcem, a wtedy promień się powiększy, a u góry ekranu pojawi się treść oraz jej autor. Jeżeli klikniemy w wybrany promień z okręgu wysuną się nowe promienie, tym razem jednak z twitterowymi funkcjami, jak retweet, odpowiedź, informacje o autorze, etc. Oczywiście aplikacja pokazuje, że są nowe tweety, a przeczytane wpisy zmieniają kolor. Aplikacja obsługuje również widok naszego profilu z jego wszystkimi funkcjami, wykorzystując ten sam mechanizm nawigacji.  Muszę powiedzieć, że sposób nawigacji i sam layout aplikacji są bardzo ciekawe i bez wątpienia jest to jeden z oryginalniejszych projektów, choć podobne rozwiązania widywałem już wcześniej. Niestety aplikacja ma wiele braków, które nieco psują efekt. Przede wszystkim nie obsługuje polskich liter, co nie służy przeglądaniu polskojęzycznych ćwierków. Do tego nie ma możliwości ustawiania powiadomień, przez co aplikacja traci sporo na swej użyteczności.  Sam edytor tweetów nie uwzględnia możliwości dodawania zdjęć i bywa niestabilny. To, co jednak jest najbardziej problematyczne w tej aplikacji, to sama nawigacja, która przecież ma odróżniać ją od innych klientów Twittera. Według mnie promienie są nieco zbyt małe w stosunku do widoku wpisu, co powoduje, że nie zawsze trafiamy w ten ćwierk, w którym chcemy. Problemem jest również wielowarstwowość nawigacji, która sprawia, że przechodzenie od ostatniego do pierwszego widoku trwa za długo.  Bardzo mi się podoba pomysł na interfejs, wykorzystany w Twheel i życzę twórcom tego projektu, aby dalej go rozwijali. Jednak na razie, w mojej opinii, jest zbyt wiele niedoróbek, które rzutują na całościową ocenę tej aplikacji. Niemniej jednak polecam ją do wypróbowania, zwłaszcza, że Twheel jest darmowy. Ocena: 4-/3+ (nie mogę się zdecydować) 