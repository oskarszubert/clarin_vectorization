21.01.2014 Google Play i AppStore są zdominowane przez gry proste, nie wymagające szczególnie myślenia i relaksujące. Small Fry jest właśnie jedną z takich produkcji. Nie uświadczymy tutaj rozbudowanego gameplayu, wciągającej fabuły czy masy dodatków, które absorbują całkowicie uwagę gracza. Nie znaczy to jednak, że gra jest nudna. Wręcz przeciwnie. Dawno już nie spędziłem tyle czasu przy jednej produkcji. W Small Fry wcielamy się w znaną z klasycznych kreskówek małą rybkę Finley „Small Fry” Fryer, która ucieka przed żarłocznym rekinem o imieniu Wallace „Big Mack” Mackenzie. Przemierzamy zatem bezkresny akwen wodny (a konkretnie siedem mórz), w którym natkniemy się na masę atrakcji, innych ryb i… muszelek. Naszym zadaniem jest możliwie najdłuższe unikanie przeszkód. Każde zderzenie z inną rybą zmniejsza naszą prędkość, a to daje szansę rekinowi. Im dłużej unikamy przeszkód, tym rekin zwiększa do nas dystans. Z czasem czekają nas niespodzianki, jak np. zmiana otoczenia. Rybka w chmurach? Proszę bardzo – potem trafimy jeszcze do przestrzeni kosmicznej.  Gameplay jest banalnie prosty. Dotykając ekranu nurkujemy, natomiast puszczając go – wypływamy ku górze. W trakcie zabawy wypełniamy wyznaczone zadania, jak np. przepłynięcie określonej liczby metrów bez zderzenia, albo zebranie wszystkich muszelek na wybranym dystansie. Otrzymujemy za nie punkty doświadczenia, zaś awansując na kolejne poziomy – otrzymujemy nagrody w postaci dodatkowych muszelek.  Gra jest darmowa, więc spodziewajcie się reklam i mikropłatności. Te pierwsze pojawiają się czasem w postaci wyskakujących okien. Mikropłatności są nieodłącznie związane z muszelkami, czyli podstawową walutą w grze. Kupujemy za nie ulepszenia i power- upy. Twórcy zadbali również o szerokie możliwości personalizacji naszego bohatera – w sklepie znajdziemy nakrycia głowy, akcesoria oraz inne gatunki ryb. Do plusów należy zaliczyć też integrację z API Google Play Games, dzięki któremu gra nie jest monotonna. Na zdobycie czeka 60 osiągnięć, a jakby tego było mało możemy rywalizować ze znajomymi na tablicach rekordów.  Gra prezentuje się bardzo przyzwoicie, choć nie olśniewa. Bajkowa grafika 2D dobrze komponuje się z konwencją, a przyjemne dla oka animacje dopełniają całości. Gra pod tym względem nie wyróżnia się jakoś szczególnie na plus, ale myślę, że przypadnie do gustu tak najmłodszym jak i nieco starszym.  Small Gry nie jest grą wybitną, ale z całą pewnością przyjemnie się przy niej spędza czas. Do pełni szczęścia brakuje mi trochę większej różnorodności, ale widać, że twórcy nieustannie pracują nad tym aspektem (woda, chmury, kosmos – co dalej?!). Myślę, że warto dać jej szansę, bez względu na wiek. 