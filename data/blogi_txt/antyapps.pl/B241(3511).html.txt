12.03.2013 Swego czasu, jako szczęśliwemu posiadaczowi Segi Mega Drive, wpadła mi w ręce gra Ecco the Dolphin, w której uroczy ssak przemierzał bezkresne wody oceanu żywiąc się zamieszkujące je stworzeniami. Tym razem zabawa jest bardzo podobna, z tą tylko różnicą, że zamiast delfina sterujemy krwiożerczym rekinem, który nie cofnie się przed niczym.  Tutaj również pływamy w ogromnym akwenie wodnym, w którym aż roi się od stworzeń które możemy schrupać na śniadanie. Wraz z każdą przekąską wzrasta nam poziom energii i ilość zdobytych punktów oraz doświadczenia. Po przekroczeniu kolejnego progu wskakujemy na wyższy poziom wtajemniczenia, zyskując na sprawności. Ale jeśli to dla Was wciąż mało, zawsze możecie za zbierane podczas przygód złote monety wykupić zestaw ulepszeń (szybkość, przyspieszenie oraz siła zgryzu). Podczas naszych przygód zdobywamy także diamenty, które później możemy wymienić na kolejne gatunki rekina — większe, a przez to mogące poradzić sobie z silniejszymi morskimi stworzeniami, o których dobraniu się do skóry mniejszym zwierzakiem możemy zapomnieć. Po drodze, oczywiście, oprócz zestawu jadalnych stworzeń czekają również przeszkody, które musimy zręcznie omijać, by nie dać się zabić…  Jako że gra dostępna jest za darmo zarówno w AppStorze jak i Google Play, pewnie domyślacie się jak wygląda sprawa ze zdobywaniem waluty. O ile ze złotymi monetami idzie dość sprawnie, to z drogocennymi kamieniami sprawa nie wygląda już tak łatwo i w pewnym momencie bez grindu wciąż nie stać nas będzie na inny gatunek rekina, a gra obecnym nie ma za wielkiego sensu, przez co niejako zmuszeni jesteśmy do ciągłego powtarzania znanych sekwencji, lub wydania naszych złotówek i zakupie zestawu diamentów w ramach mikrotransakcji.  Wizualnie Hungry Shark Evolution może i nie powala, jednak prezentuje się naprawdę znakomicie. Dopracowane światy, uspakajający dla oka błękit i pomysłowo zaprojektowane plansze potrafią zachwycić, ale także dać nam w kość zmuszając pływania z nieskazitelną precyzją. Jeżeli chodzi o sterowanie naszymi rekinami, to dostępne są dwa schematy sterowania: za pomocą wirtualnej gałki analogowej oraz przy pomocy akcelerometru. Jestem dość koślawy jeśli chodzi o to drugie rozwiązanie, niezależnie od gry, dlatego pierwszy z nich o wiele bardziej przypadł mi do gustu, szczególnie przy miejscach gdzie musiałem precyzyjnym slalomem wymijać porozrzucane bomby i meduzy. Hungry Shark Evolution dostępny jest zarówno na urządzenia z systemem iOS jak i Androidem — w obu przypadkach można go pobrać za darmo. Czy warto? Jeśli lubicie niewymagające małpiej zręczności gry, przy których dobrze bawić możecie się zarówno Wy jak i Wasze pociechy — warto dać jej szansę. Lojalnie tylko ostrzegam, że mikropłatności dość szybko dają się we znaki… 