15.01.2014 Jedną z opcji której wciąż brakuje w Windows Phone, a możemy ją spotkać w innych systemach (w tym Windows 8!) jest tryb „nie przeszkadzać”. Pozwala on na wyciszenie telefonu w określonych przez nas godzinach, np. nocą gdy śpimy. Dźwięk/powiadomienia włączają się automatycznie o określonej przez nas porze. Jestem pewien że niedługo doczekamy się takiej opcji w systemie, jednak do tego czasu może nam pomóc aplikacja Quiet Hours. Quiet Hours należy do grona aplikacji niewielkich, ale zarazem bardzo przydatnych. Zwłaszcza jeżeli lubimy mieć większą kontrolę nad profilami dźwięków (których w Windows Phone brakuje). O głównym przeznaczeniu aplikacji już wspomniałem. Pozwala ona na ustawienie zakresu czasowego w którym telefon przejdzie w tryb cichy, tj. wibracji. Domyślnie jest to nocny zakres 22-7. Oczywiście możemy go dowolnie zmienić. U dołu mamy suwak za pomocą którego ustalimy na jaką głośność ma przeskoczyć telefon po zakończeniu trybu cichego. Aplikacja posiada drobne ograniczenie, wynikające ze specyfiki Windows Phone. Działając w tle może mieć opóźnienie do 30 min z aktywacją i dezaktywacją trybu. Oczywiście nie oznacza to, że będzie je miał. Podczas testów prawie zawsze godzinowo trafiała w ustawiony zakres. Warto dodać, że budzik w Windows Phone działa nawet gdy dźwięk jest wyciszony, a telefon jest w trybie wibracji. Nie ma więc obaw, iż przez opóźnioną dezaktywację trybu nie usłyszycie budziku.  Dodatkową usługą w Quiet Hours jest możliwość przypięcia kafelków z odpowiednim poziomem głośności z zakresu 0-30. Wystarczy dotknąć kafelek, a po około 1 sekundzie telefon zmieni głośność na odpowiedni poziom, przy okazji powróci do ekranu start. Interfejs programu oparto na jednym, standardowym dla Windows Phone oknie. Standard dla tego typu aplikacji, choć oczywiście zawsze można liczyć na więcej i ładniej. Obecna forma jest jednak czytelna i nikt nie powinien mieć problemu z jej obsługą. Aplikacja działa stabilnie co jest w jej przypadku bardzo istotne. Quiet Hours dołącza do mojej listy aplikacji instalowanych w każdym telefonie. Do czasu aż podobne rozwiązania nie pojawią się w systemie. Waży niewiele, a oferuje zestaw bardzo przydatnych funkcji. Choć aplikację możemy pobrać za darmo, to odblokowanie wszystkich jej możliwości kosztuje 3,49zł. Zdecydowanie warta jest swojej ceny. 