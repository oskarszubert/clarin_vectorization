05.11.2012 Do tej pory z grami oznaczonymi logo mobilnego oddziału wytwórni Walta Disneya miałem dobre skojarzenia. To właśnie ze stajni twórców najpiękniejszych filmów animowanych wyszedł chociażby taki hit jak Where is my water? nad którym spędziłem nie jedną godzinę swojego życia. Pozytywnie nastawiony zdecydowałem się na zakup kolejnej gry Disneya opartej na jednej z ostatnich animacji przygotowanych przy współpracy ze studio PIXAR – ­Auta 2.  Choć dzieckiem już nie jestem (no chyba, że bardzo przerośniętym) to nadal lubię od czasu do czasu obejrzeć dobrze zrobiony film animowany. Co prawda sequela popularnych Aut jeszcze nie oglądałem, jednak pierwsza część wywarła na mnie na tyle dobre wrażenie, że w połączeniu z zadowoleniem z gry Where is my water? zdecydowało o moim kolejnym zakupie w AppStore. Postanowiłem zainwestować  w grę Cars 2.  Opis produkcji zamieszczony w sklepie Apple skutecznie zaostrza apetyt. Twórcy zapewniają o świetnej zabawie towarzyszącej wyścigom dookoła świata. Do odkrycia czekają aż trzy lokacje inspirowane filmem w tym tajemnicze Oil Rig, ulice Tokio oraz mosty Londynu. Dodatkowo możemy przejąć stery naszych ulubionych bohaterów znanych z filmu na czele z szybkim jak błyskawica McQueenem. Czego chcieć więcej? Rewelacja – pomyślałem i bez większego zastanowienia wcisnąłem decydujące Buy. Pierwsze uruchomienie – jest nieźle, fajna grafika otwierająca, możliwość wyboru poziomu trudności (każda z trzech lokacji wymienionych powyżej to inny level), nadal jest obiecująco. Jako, że Auta to film dla najmłodszych, wybieram poziom średni – nie spodziewam się wiele wymagającej gry. Odpalam silnik, ruszam i… nie daję rady! Z podkulonym ogonem wracam więc do ekranu z wyborem mapy i przenoszę się do Oil Rig zakwalifikowanego jako miasto najprostsze. Faktycznie, jest łatwiej ale nadal nie na tyle bym przeszedł mapę za pierwszym podejściem! Czy jestem aż tak beznadziejny? Zaglądam więc z powrotem do AppStore, przechodzę do zakładki z recenzjami graczy i wszystko staje się jasne…  Jak się okazuje, nie tylko ja mam problem z opanowaniem Aut. System sterowania gry sprawia trudności niemalże wszystkim recenzującym produkcję w sklepie. Faktycznie jest z nim coś nie tak, trudno opanować ruchy, pojazd nie zawsze reaguje na nasze gesty – choć gra zakłada tylko jeden, podskok do góry – bo to jedyne, co w Autach robimy. Tak bardzo chyba jeszcze nigdy nie zawiodłem się na żadnej płatnej aplikacji. Najbardziej podstawowa rzecz, sterowanie zostało po prostu tak nie dopracowane, że nie umożliwia komfortowej gry. A skoro ja, mając 21 lat i grając w zdecydowanie bardziej „hardcoreowe” gry na moim telefonie nie mogę sobie poradzić z banalnymi Autami co powiedzą na to dzieci, do których ta gra jest adresowana?  Programiści z Disneya zdecydowanie przekombinowali pomysł na tą grę. Wystarczyło stworzyć prostą „samochodówkę”, a wszyscy byliby zadowoleni. A tak… ani nie pogramy, ani nie poprawi nam to nastroju. Fajnie było znów zobaczyć McQueena i resztę fantastycznej piątki, jednak po tym spotkaniu pozostaje we mnie jedynie nie miłe wspomnienie. Szkoda. 