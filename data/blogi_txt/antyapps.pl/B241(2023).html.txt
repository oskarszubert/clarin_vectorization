18.04.2013 Kontynenty to pismo podróżników, reporterów, fotografów i pisarzy. Kwartalnik wyróżnia się spośród rodzimych magazynów podróżniczych oryginalnym podejściem do tematu i wyjątkowym stylem, który, nie będę ukrywał – bardzo przypadł mi do gustu. Gdyby przyszło mi określić magazyn Kontynenty jednym słowem, użyłbym zapewne przymiotnika „solidny”. Moim zdaniem słowo to znakomicie pasuje zarówno do papierowego wydania czasopisma, jak i do jego elektronicznego brata. Wydawać by się mogło, że skoro kwartalnik traktuje o podróżach, to jego najważniejszą częścią będą piękne fotografie z najbardziej egzotycznych zakątków świata. Nic bardziej mylnego. Zdjęcia oczywiście są, a ich jakość stoi na bardzo wysokim poziomie, ale odnoszę wrażenie, że trzonem magazynu są unikalne, napisane z polotem i prawdziwą pasją reportaże, którymi każdy numer Kontynentów wypełniony jest po brzegi. Teksty są długie, dociekliwe, zazwyczaj bardzo ciekawe i napisane w dobrym, reporterskim stylu. W połączeniu z mocnymi zdjęciami, każdy reportaż umieszczony na łamach Kontynentów tworzy spójną całość, która jest cechą charakterystyczną kwartalnika.  Daleki jestem od oceniania jakości magazynu przez pryzmat nazwisk autorów, których teksty się w nim pojawiają, ale osoby Wojciecha Jagielskiego, Jacka Hugo-Badera, Andrzeja Stasiuka i innych stanowią w tym przypadku gwarancję ciekawej lektury. Nie wspominając już o Ryszardzie Kapuścińskim, który jest duchowym patronem Kontynentów. Tabletowe wydanie kwartalnika stoi na wysokim poziomie, co nie oznacza że jest idealne. Zawartość magazynu względem jego papierowego prekursora pozostaje bez zmian. Wyraźna różnicę zauważymy natomiast w cenie – podczas gdy w kiosku przyjdzie nam zostawić niemal 15 zł, elektroniczne wydanie zostało wycenione na niecałe 2€. Miło. Niestety na chwilę obecną Kontynenty nie obsługują iOS’owego Kiosku, brak jest również możliwości zmiany orientacji ekranu podczas przeglądania zawartości magazynu. Trzymanie tabletu w poprzek podczas czytania jest niewygodne, a tutaj jesteśmy na to skazani. Nawigacja pomiędzy stronicami kwartalnika jest intuicyjna i nie odbiega od standardów, do których zdążyliśmy już przywyknąć. By przełączyć się w szybki tryb „kartkowania” wystarczy pacnąć palcem w dowolnym miejscu ekranu – czynność ta skutkuje wyświetleniem się intuicyjnej w obsłudze listy podglądów kolejnych reportaży. Proste i wygodne rozwiązanie. Kontynenty to kolejny (po TamTam) ciekawy magazyn w AppStore traktujący o podróżach. Stałych czytelników z pewnością nie muszę motywować do wypróbowania cyfrowej wersji magazynu, a tych którzy jeszcze nie mieli okazji poznać czasopisma serdecznie zachęcam, tym bardziej, że mogą to zrobić znacznie taniej niż w kiosku. 