28.03.2012 Regularne ćwiczenia to połowa sukcesu w osiągnięciu idealnej sylwetki, na drugą składa się zdrowa dieta – tak przynajmniej twierdzą eksperci. Czy mają rację? Niestety wiele wskazuje na to, że tak. Jak sobie pomóc w trzymaniu się ustalonych założeń żywieniowych? Jak samemu zaplanować dietę bogatą w wartości odżywcze na których zależy nam najbardziej? Jest na to aplikacja, a nazywa się po prostu Calorie Counter - Licznik Kalorii.  Aplikacji, których głównym zadaniem jest pomoc w codziennym zdrowym odżywianiu znajdziemy w AppStore mnóstwo. Ze względu na bazę produktów, są to jednak programy kierowane głównie do Amerykanów. Jest jednak jeden, który nie dość, że został przygotowany w języku polskim, to jeszcze oferuje bogatą bazę polskich produktów. To właśnie wspomniany przed chwilą Calorie Counter – Licznik Kalorii. Program umożliwia nam prowadzenie dziennika żywności. Sumiennie zapisując wszystko to co zjadamy otrzymujemy konkretne dane na temat zawartości tłuszczu, węglowodanów, białka i kalorii w naszych posiłkach. Ponadto możemy kontrolować swoją wagę oraz prowadzić dziennik ćwiczeń – ta ostatnia opcja wymaga solidnej aktualizacji. Calorie Counter nie wyróżnia się wyszukanym interfejsem. Jest on w miarę prosty i całkiem przyjazny użytkownikowi. Nie jest źle, choć mogłoby być znacznie lepiej, patrząc na konkurencyjne aplikacje w AppStore. Plusem programu jest zdecydowanie baza polskich produktów, która cały czas jest uzupełniana o nowe pozycje dzięki aktywnym użytkownikom. Nie brakuje także posiłków z najpopularniejszych polskich restauracji. Zaletą są także zróżnicowane jednostki miary. Tym sposobem do naszego dziennika możemy dodać kromkę chleba lub łyżeczkę cukru. Licznik to zdecydowanie aplikacja przydatna. Docenią ją wszyscy dbający o zdrowe odżywianie użytkownicy smartfonów. Moim zdaniem, twórcy powinni się jednak skupić wyłącznie na jednej rzeczy, dopracować ją do perfekcji, a zrezygnować chociażby z dziennika ćwiczeń, który ma bardzo ubogą bazę aktywności. Zachęcam do spróbowania. Program jest bezpłatny. Znajdziecie go w AppStore. 