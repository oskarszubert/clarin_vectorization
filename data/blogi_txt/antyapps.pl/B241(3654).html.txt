21.01.2013 Choć posiadanie smartfona na dzień dzisiejszy nie jest już wyczynem godnym poklasku, z pewnością nie raz oddaliście swój telefon w ręce znajomych chcących „tylko coś szybko sprawdzić”, albo „zagrać w najnowsze poziomy Cut the Rope”. Gdy jednak na telefonie przechowujemy rzeczy często prywatne, którymi nie do końca chcielibyśmy się dzielić ze wszystkimi, wyciągnięcie iPhone’a z kieszeni i wręczenie go komuś innemu może wywołać delikatny stres związany z przypadkowym odkryciem skrywanych przez nas „sekretów”. By uniknąć takich sytuacji, warto mieć jedną z aplikacji, które dzielnie będą chroniły naszych plików. Moim faworytem w tej kategorii jest Secrets Folder PRO.  Gdy w wyszukiwarce AppStore wpiszemy frazę „secret folder” czy „locked folder”, na naszym ekranie pojawi się długa lista programów, które pozwalają nam ukryć prywatne pliki. Lepsze bądź gorsze, bardziej lub mniej stabilne, oferujące różnego rodzaju zabezpieczenia. Przejrzałem wiele darmowych propozycji, niestety żadna z nich ani wizualnie, a co gorsza – funkcjonalnie – nie spełniła moich oczekiwań. Postanowiłem więc spróbować czegoś płatnego. Inwestycja okazała się strzałem w dziesiątkę. Secrets Folder PRO kosztuje zaledwie 0,89€. Program pozwala nam na przechowywanie albumów ze zdjęciami, notatek, kontaktów, danych bankowych, notatek głosowych, a także umożliwia przeglądanie stron internetowych w trybie prywatnym. Wizualnie program prezentuje się naprawdę dobrze, pliki są uporządkowane, a obsługa prosta i intuicyjna. Prawdziwa zabawa zaczyna się jednak w przypadku zabezpieczeń. By w ogóle wyświetlić zawartość aplikacji konieczne jest wprowadzenie hasła. Może być to czterocyfrowy pin, zwykłe hasło zawierające wszystkie znaki na klawiaturze, a także znany z telefonów z systemem Android tzw. dot lock, gdzie  rozwiązaniem jest połączenie kropek w odpowiedniej kolejności. Aplikacja pozwala nam na wprowadzenie dwóch kodów – pierwszy (właściwy) wyświetli nam zawartość sekretnego folderu, drugi (fałszywy) pokaże tylko puste pozycje – wyjątkowo przemyślana sprawa gdy ktoś naprawdę nalega by pokazać mu co przed nim chowamy.  Ciekawe rozwiązanie czeka na nas także w momencie gdy ktoś próbuje dostać się do naszego folderu, jednak wpisywana przez niego kombinacja jest nie właściwa. Wykorzystując kamerę umieszczoną na przednim panelu telefonu, program robi zdjęcie włamywaczowi. Galerię fotografii możemy później przejrzeć wraz z wpisywanymi kombinacjami w ustawieniach programu. Z reguły najbardziej chronione albumy ze zdjęciami otrzymały także dodatkowe zabezpieczenie. Każdy folder możemy zablokować podobnie jak dostęp do samej aplikacji z wykorzystaniem jednej z trzech proponowanych metod. Taki program to prawdziwy „must have” dla każdego, kto chroni swoją prywatność, a jednocześnie nie lubi odmawiać swoim najbliższym. Gorąco polecam :). 