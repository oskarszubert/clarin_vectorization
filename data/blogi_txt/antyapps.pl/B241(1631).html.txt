13.08.2013 Z grami sportowymi mam tak, że jest to albo miłość od pierwszych minut, albo wręcz przeciwnie — w przypadku tej drugiej opcji szybko się zniechęcam i rzucam produkcję w kąt. I mimo że przy zręcznościowych tenisach spędziłem naprawdę wiele godzin w swoim życiu, to w tym przypadku — mimo najszczerszych chęci — nie udało mi się wysiedzieć przy grze nawet godziny… Jak wyglądają zasady tej zabawy chyba wszyscy wiedzą — odbijamy piłeczkę rakietą tak, by znalazła się na polu przeciwnika. Podobnie jak w opisywanym niegdyś Play Tennis, tutaj również nie mamy kontroli nad zawodnikiem, a jedynie lewitującą w powietrzu paletką. Gestami przesunięcia palcem po ekranie w odpowiednim kierunku odbijamy piłeczkę. I tutaj pojawia się moje pierwsze „ale” — o ile serwy wychodziły mi perfekcyjnie, o tyle samo odbijanie było dość nieintuicyjne… Ale po chwili treningu udawało mi się nareszcie trafiać tam gdzie należy. Tylko co z tego, skoro dość szybko nasi rywale okazywali się dużo sprawniejsi i sprytniejsi od nas?!  Ano, to z tego, że to kolejna produkcja która nie została zbudowana wokół rozgrywki, a zarabiania w postaci mikrotransakcji — albo nieskończenie długiego grindu. Za wygrywane mecze dostajemy punkty doświadczenia oraz pieniądze. Za nie kupujemy… ruchy na korcie! Ogniste piłki, podkręcenia, loby, a nawet… bieg do siatki, że już o szybszym poruszaniu paletką nie wspomnę. Bez tych udoskonaleń właściwie możemy zapomnieć o stawianiu czoła naszym rywalom, a patrząc na stosunek cen wahających się od 10 do 30 „zielonych” do zarobków (1-2 banknoty), wychodzi na to że musimy dużo trenować albo po prostu sięgnąć do porfela.  Gra nie prezentuje się tragicznie, ale też niespecjalnie urzeka swoim designem. Całość prezentuje się ascetycznie, by nie napisać biednie. Na lokacje inne niż podstawowa, która zresztą nie należy do najbardziej malowniczych, również będziemy musieli zapracować. Sterowanie gestami wypada dość przeciętnie i nie wiem jak reszta, ale ja potrzebowałem dłuższej chwili by przywyknąć.  W pełni rozumiem, że autorzy poświęcili sporo czasu i włożyli dużo pracy w to, by gra w ogóle powstała, a następnie udostępnili ją za darmo i potrzebują jakiegokolwiek sposobu, by na niej zarobić. Jednak produkcje mobilne już niejednokrotnie udowodniły, że da się to zrobić rozsądniej i mniej frustrująco. Tak nachalne podejście do tematu potrafi zniechęcić już po kilku próbach, czego jestem najlepszym przykładem. Jeśli mimo wszystko chcielibyście poodbijać piłeczkę, to Hit Tennis 3 dostaniecie zarówno w Google Play jak i AppStorze (wersja uniwersalna). 