09.05.2012 Kiedyś samochodowe radio, było po prostu zwykłym odbiornikiem. Z czasem jego funkcjonalność została poszerzona o odtwarzacz muzycznych kaset, które później zostały wyparte przez płyty CD. Dziś jesteśmy w pełni zadowoleni jeżeli nasze radio ma wejście USB, a najlepiej kiedy samochód jest po prostu wyposażony w stację dokującą dla naszego sprzętu. Kiedy jednak już podłączymy iPhona do systemu grającego w aucie, pojawia się problem, związany ze sterowaniem odtwarzaczem. Co zrobić by móc zmieniać muzykę nie tylko stojąc na czerwonym świetle, a równocześnie nie spowodować samochodowego wypadku? Wystarczy pobrać CarTunes. Choć samochodu nie prowadzę zbyt często, to jednak kiedy mi się to zdarza grające radio to podstawa udanej jazdy. Problemem, który od zawsze doskwierał mi podczas odtwarzania muzyki z iPhona, była utrudniona nawigacja playera. Konieczność odblokowania ekranu i uruchomienia aplikacji lub dwukrotne przyciśnięcie przycisku głównego, to często zdecydowanie za dużo podczas jazdy autem. Od kiedy mam CarTunes ten problem, to już dla mnie tylko złe wspomnienie. CarTunes to inteligentny odtwarzacz muzyki zgromadzonej na naszym iPhonie, który jest obsługiwany przy pomocy gestów. Dotknięcie ekranu powoduje rozpoczęcie bądź wstrzymanie odtwarzania, przejechanie palcem w prawo lub lewo przełączy odtwarzany utwór, w dół lub w górę zmniejszy lub zwiększy głośność muzyki, gest wykonany dwoma palcami w górę pozwoli nam na szybką zmianę odtwarzanej płyty/listy/artysty, a w dół umożliwi nam wysłanie tweeta informującego śledzących nas znajomych o utworze, którego właśnie słuchamy. Poza tym, jeżeli nie zrobimy tego sami, program nigdy się nie wyłączy. Zawsze będzie aktywny, więc problem odblokowywania ekranu odchodzi w niepamięć. Ponadto – tu kolejna dobra wiadomość – program działa zarówno w układzie portretowym jak i horyzontalnym.  Warto także dodać, iż CarTunes wyróżnia się nowoczesnym, a zarazem świetnie wyglądającym interfejsem. Powiedziałbym nawet, że program wygląda lepiej niż odtwarzacz proponowany nam przez Apple. Spełni się zatem nie tylko na drodze, ale także w domu, kiedy podłączymy telefon do naszego muzycznego zestawu. Jedyną wadą, jaka mnie w CarTunes drażni, jest niestety (prawdopodobnie) niezależna od jej twórców. Ostatnio moją muzyczną miłością jest muzyka w chmurze, a biblioteki Deezera niestety podpiąć pod CarTunes się nie da… ale może pewnego dnia. Program CarTunes pobierzecie z AppStore bezpłatnie. 