08.04.2013 Aplikacje związane z religią, a ściślej mówiąc z Chrześcijaństwem, wciąż zyskują na popularności. Recenzowana wcześniej aplikacja Pismo Święte oraz The Pope App zebrały przychylne komentarze oraz spotkały się z pozytywnym odbiorem naszych czytelników, którzy w mailach prosili o kolejne aplikacje koncentrujące się wokół wiary. Tym razem chciałbym zaprezentować wam aplikację Modlitewnik. O ile dla młodych nie będzie to wielkie zaskoczenie, o tyle starsi stażem katolicy mogą mieć obiekcje co do gadżetów z dotykowym ekranem włączonych podczas mszy. Ale kto wie, być może już niedługo nasze babcie będą odwiedzać kościół z iPadem pod pachą… Modlitewnik jest bardzo prostą aplikacją, co oczywiście nie przekreśla jego funkcjonalności. Poruszanie się po uporządkowanym zbiorze modlitw jest bardzo intuicyjne i nikomu nie powinno sprawić kłopotów. Na ekranie głównym mamy dostępne odpowiednie kategorie, dzięki czemu sprawnie możemy odnaleźć poszukiwane treści. Mamy więc modlitwy codzienne, katechizm, nowenny, różaniec, koronki, godzinki, gorzkie żale, drogę krzyżową i wiele innych. Ciekawostką dla wielu będzie z pewnością pacierz po łacinie oraz egzorcyzmy. Każdą z modlitw możemy również dodać do działu „Ulubione”, gdzie możemy stworzyć zbiór tych treści, które interesują nas najbardziej lub najczęściej będą nam przydatne. Twórcy aplikacji zadbali także o możliwość powiększania tekstu za pomocą gestu, jaki znamy z programów umożliwiających przeglądanie zdjęć. Dużym minusem jest jednak niemożność zaznaczenia i skopiowania tekstu modlitw. Aplikacja nie współpracuje też z innymi serwisami, przez co żadnego z tekstów zebranych w Modlitewniku nie udostępnimy w portalach społecznościowych czy innych apkach, jakie mamy zainstalowane w naszych urządzeniach mobilnych.  Atutem aplikacji jest bez wątpienia dwujęzyczność. Modlitwy, oprócz języka polskiego, dostępne są również po angielsku. W opcjach możemy także zmodyfikować standardową wielkość tekstu, kolor tła oraz czcionek, jaki będzie nam towarzyszył. Mamy też do wyboru dwa schematy kolorystyczne, które możemy przygotować według własnych preferencji, a następnie przełączać z jednego na drugi za pomocą jednego dotknięcia ikony przedstawiającej żarówkę, która znajduje się na głównym pulpicie programu. Dla tych, którzy chcieliby skorzystać z aplikacji podczas nabożeństwa, z pewnością przyda się funkcja blokująca podświetlenie ekranu. Jest to udogodnienie, o którym twórcy aplikacji nie zawsze pamiętają, a które okazuje się być niezwykle ważne jeśli chodzi o programy, w których użytkownicy mają do czynienia z większymi zasobami tekstu. Modlitewnik z pewnością ułatwi życie tym, którzy nie mają dobrej pamięci do modlitw oraz osobom, którym nie po drodze z noszeniem papierowego katechizmu, zbiorów ulubionych litanii czy nowenn. Aplikacja jest zupełnie darmowa, dlatego tym bardziej powinna przypaść do gustu użytkownikom. 