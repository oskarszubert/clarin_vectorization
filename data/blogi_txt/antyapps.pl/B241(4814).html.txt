17.12.2011 Niejednokrotnie pobierałem na iPhone różne produkcje emulujące mój ulubiony instrument – perkusję. Za każdym razem jednak wdzierająca się w pewnym momencie nuda nie pozwalała na dłuższe prace i zabawy. Rockmate stara się ten problem rozwiązać, nie tylko pozwalając nam na tworzenie muzyki samemu, ale też razem z 3 znajomymi przy jednym iPadzie. Każdy siada za swoim instrumentem i można wyjść na scenę.  W Rockmate znajdziemy 4 instrumenty – 2 gitary, perkusję oraz klawisze. Do każdego z nich przypisano całą masę sampli, także na dłuższy okres czasu powinno, przynajmniej amatorom, różnych stylów wystarczyć. Do gitar przygotowano też choćby efekty i jeśli chodzi o instrumentarium, to zawodem jest dla mnie brak więcej, niż jednego bębna poza werblem i stopką. Pozostaje zabawa w podstawowe rytmy.  W środku znajdziemy też tak przydatne narzędzia jak metronom, mikser czy loopy – wszystko to, aby móc bawić się nie tylko w pełnym składzie, ale także w mniejszą ilość osób. No i oczywiście odpowiednio zmiksować dźwięk do naszych upodobań. Tego typu program nie istniałby rzecz jasna bez możliwości nagrywania – i ta się znalazła, wraz z udostępnianiem nagranych dzieł. Gdyby ktoś potrzebował, Rockmate obsługuje też Airplay.  Nie jestem profesjonalnym muzykiem i chociaż kiedyś w kilku zespołach próbowałem się realizować, to nut nigdy nie potrafiłem przeczytać. Stąd też bardziej zaangażowane osoby pewnie znajdą tutaj więcej ułomności, ale do wspólnej ZABAWY dźwiękiem, nawet z dzieckiem, Rockmate nadaje się świetnie. I jeśli chcecie go kupić, to do 21 grudnia można to zrobić za 0.79 euro. Później będzie drożej. Rockmate można nabyć tutaj. 