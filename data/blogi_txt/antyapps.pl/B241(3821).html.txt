30.01.2014 Zimowa Olimpiada w Sochi zacznie się za niespełna tydzień. Towarzyszy jej oczywiście oficjalna aplikacja, którą pobrałem już teraz. Mimo że aktualizacje związane z poszczególnymi dyscyplinami rozpoczną się dopiero wraz z pierwszymi konkurencjami, już teraz mogę stwierdzić, że apkę w stu procentach wypełniono praktycznymi funkcjami, które przydadzą się wszystkim kibicom.  Pierwsze zaskoczenie spotkało mnie, kiedy tylko na ekranie pojawiła się pierwsza plansza pozwalająca zdefiniować nasze ustawienia. Oficjalna aplikacja Zimowej Olimpiady uwzględnia tylko 3 języki: rosyjski, angielski i francuski. Brak polskiego nie jest może dużym zaskoczeniem, ale w przypadku aplikacji sygnujących istotne wydarzenia, minimum pięć dostępnych języków to zazwyczaj norma (chyba, że twórcy decydują się tylko na angielski). Nie do końca rozumiem więc, jakim kryterium kierowali się twórcy apki, dołączając do angielskiego i rosyjskiego tylko francuski.  Kolejnym krokiem przy konfigurowaniu ustawień jest wybór naszego kraju. Dalej możemy zdecydować o tym, którą strefę czasową mają uwzględniać godziny wyświetlające się na ekranie. Ostatnim krokiem przed przejściem do właściwych funkcji apki będzie ustawienie powiadomień oraz decyzja o tym, czy aplikacja ma dodawać interesujące nas wydarzenia sportowe do naszego kalendarza. Interfejs aplikacji utrzymany jest w zimowym klimacie identyfikacji graficznej tegorocznej Olimpiady Zimowej. Na głównym ekranie znajduje się godzinowe zestawienie wydarzeń, jakie mają miejsce danego dnia. Każde z nich możemy oznaczyć gwiazdką, dodając je tym samym do ulubionych. Jeśli wybieracie się do Sochi osobiście, apka posiada także przycisk „check-in”, który z pomocą jednego kliknięcia pozwala zameldować się w danym miejscu z pomocą serwisu Forsquare. Przy poszczególnych atrakcjach mamy również dostęp do zakładek „news” oraz „photo”. Tam najprawdopodobniej na bieżąco pojawiać się będą nowe zdjęcia i informacje, kiedy Igrzyska się rozpoczną. Przeskakując między stronami, odruchowo wykonywałem gest przesunięcia palcem w lewo lub w prawo, który niestety nie zadziałał. Twórcy apki zdecydowali się niestety jedynie na przyciski ze strzałkami. Otwierając boczne menu, mamy dostęp to całej masy innych ciekawych funkcji. Poza ulubionymi wydarzeniami i kalendarzem, o których wspominałem wcześniej, znajdziemy tu między innymi interaktywną mapę, która wskaże nam, gdzie w danym momencie znajduje się znicz olimpijski. Będziemy mogli też sprawdzić, jaką drogę przebył, uwzględniając kolejne dni jego podróży. Menu oferuje również zakładkę z najnowszymi informacjami powiązanymi z Olimpiadą oraz mapkę Sochi uwzględniającą atrakcje turystyczne, informacje o miejskiej komunikacji oraz wygodne narzędzie, które poprowadzi nas do wybranego celu. Apkę wyposażono również w wirtualną wersję oficjalnego informatora. Z poziomu aplikacji można także kupić bilety na wybrane wydarzenia oraz przejść do serwisów umożliwiających rezerwację biletów na samolot lub pociąg. Nie zabrakło również sklepiku z pamiątkami. Mimo małej wpadki z ubogą ilością dostępnych wersji językowych aplikacji, muszę przyznać, że Sochi 2014 Guide jest niemal wzorowo przygotowanym tytułem. Oficjalne apki wydarzeń zazwyczaj całkiem nieźle trzymają swój poziom, ale w tym przypadku naprawdę zadbano o wszystkie funkcje, które mogłyby przydać się entuzjastom zimowych sportów, którzy chcą być na bieżąco z wydarzeniami, jakie niedługo będą nam towarzyszyć. 