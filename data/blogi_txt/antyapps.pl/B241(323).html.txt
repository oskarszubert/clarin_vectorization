27.07.2012 Parę dni temu pisałem o premierze części piątej na systemy Windows Phone. Wspomniałem przy okazji o tym, że na pozostałe systemy czeka już 7 odsłona serii Asphalt. Wczoraj dotarła też na Androida. Zdecydowanie warto było czekać. Za 3,14zł otrzymujemy jedną z najlepszych gier wyścigowych dostępnych obecnie na rynku.  Jeżeli kogokolwiek dziwi cena, to już śpieszę z wyjaśnieniem. Gra jest wręcz przesiąknięta mikropłatnością, a waluta gry do tanich nie należy. Tak więc za 3,14 otrzymujemy dostęp do podstawowej zabawy oraz sklepu. Oczywiście walutę możemy zdobycie też poprzez rozgrywkę, tak więc wszystko jest do odblokowania własnymi siłami. Niestety, nie zmienia to faktu, że co chwilę będą nas bombardowały okna z propozycją zakupienia czegoś, albo opublikowania w serwisach społecznościowych. Przyznam, że wolałbym zapłacić sporo więcej i mieć spokój od tego spamu, ale rozumiem, że obecnie moda jest inna.  Sama gra jest esencją wyścigów. Nie znam lepszej serii dla fanów tego gatunku. Model jazdy, grafika, dostępne tryby, mapy, pojazdy wszystko jest na najwyższym poziomie.  W grze mamy dostęp do 60 licencjonowanych pojazdów, którymi przyjdzie nam się ścigać po 15 różnorodnych trasach. Jak zwykle spory plus za wiele rodzajów sterowania. W komentarzach pod grą gracze narzekają na złą obsługę akcelerometru, nie natrafiłem na ten błąd, ale nawet w wypadku jego wystąpienia, możemy zmienić model sterowania na inny, równie grywalny.  Tryby gry podzielono na 3 grupy: karierę, quick play (składa się na niego parę mniejszych trybów) oraz multiplayer. Ten ostatni jest dostępny jedynie za pomocą usługi Gameloft Live.  Grafika jest ładna, ale w żaden sposób nie podobna do tej na obrazkach czy też filmach (jeżeli komukolwiek uda się osiągnąć na Androidzie podobne efekty, niech da znać co to za sprzęt). Dzięki temu gra działa płynnie nawet na słabszych urządzeniach z jednordzeniowym procesorem. Jeżeli liczyć na jakieś wyjątkowe doznania estetyczne, a graliście w cześć 6, to nie traficie tutaj na nic nowego (poza paroma nowymi efektami i ciekawie zaprojektowanymi planszami). Soundtrack z tej części kompletnie nie przypadł mi do gustu, ale jest to bardzo subiektywna opinia. Nie chodzi o to że jest zły, po prosty brak mu klimatu i polotu.  Niestety, aby móc grać jest potrzebne połączenie sieciowe. Gra sprawdza je zaraz po uruchomieniu i nie daje możliwości dalszej zabawy gdy wykryje, że jesteśmy offline. Pomimo drobnych błędów oraz spamu związanego z mikropłatnością gra warta jest polecenia. Za 3,14 otrzymujemy jedną z najlepszych ściganek obecnie dostępnych na rynku. Jeżeli natomiast drażni Was nachalny spam oraz wymogi tworzone pod zachęcanie do zakupu, w Google Play wciąż dostępna jest piata część cyklu. Grę możecie kupić również na urządzenia z iOS. 