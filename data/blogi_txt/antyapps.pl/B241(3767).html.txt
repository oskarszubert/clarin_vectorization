12.08.2013 Jeśli chodzi o Androida, to ten tydzień zaczniemy dość makabrycznie, dlatego na wstępie chciałbym ostrzec wszystkich, którzy nie czuli się komfortowo podczas oglądania filmów takich jak Piła czy Cube. W Slice HD, jak sama nazwa wskazuje (i bynajmniej nie mam tu na myśli dopisku HD), chodzi o cięcie. Co będziemy kroić – spytacie? Otóż, jeśli nie będziecie wystarczająco ostrożni… własne palce, którymi przyjdzie nam przesuwać ostre przedmioty . Mimo że cała makabra odbędzie się jedynie w wirtualnej rzeczywistości,  krew na ekranie i niespodziewane wibracje tabletu lub smartfonu naprawdę mogą przyprawić o szybsze bicie serca. Slice HD to krwawe połączenie Twistera i wymyślnych pułapek z horrorów, o których wspomniałem we wstępie. Naszym zadaniem będzie przesuwanie najróżniejszych noży, żyletek i mieczy w taki sposób, aby żadne z nich nie „odskoczyło” na miejsce, w którym aktualnie może znajdować się któryś z naszych palców. Każdy poziom gry możemy zaliczyć dopiero wtedy, kiedy uda nam się wcisnąć wszystkie przyciski, jakie znajdują się na planszy (najczęściej ukryte pod ostrymi przedmiotami).  Na dużą pochwałę zasługuje sam pomysł stworzenia tego typu gry z wykorzystaniem możliwości dotykowych ekranów multitouch. Często może zabraknąć wam palców, które podtrzymywać będą noże blokujące dostęp do przycisku. Jest to gra typowo zręcznościowa, dlatego podczas zabawy trzeba będzie wykazać się sprytem i refleksem. Mimo wszystko dostępne za darmo poziomy nie są na tyle trudne, żeby na długie godziny utknąć w którymś miejscu gry. Największą wadą gry (przynajmniej jeśli chodzi o wersję na Androida) jest jej długość. Twórcy ograniczyli darmową rozgrywkę do 12 poziomów, które pokonujemy w czasie nie dłuższym niż 15 minut, przez co gra okazuje się być szybką jednorazówką. Wprawdzie twórcy udostępnili nam zakładkę sklep, gdzie powinny być dostępne dodatkowe poziomy, jednak po wyborze któregokolwiek z nich na ekranie pojawia się komunikat informujący nas, że wykupienie kolejnych etapów gry jest chwilowo niemożliwe. Miłym akcentem jest za to synchronizacja wyników z naszym kontem Google Play Games oraz możliwość odblokowywania achievementów. Slice HD dostarcza dużo zabawy, jednak jest grą zdecydowanie za krótką, żeby na dłużej zatrzymać graczy przy smartfonach lub tabletach. Oby twórcy szybko rozwiązali problem związany z możliwością wykupienia kolejnych poziomów, a przy tym nie przesadzili również z ceną. Gra jest także dostępna na urządzenia z systemem iOS. Tam przyjdzie nam zapłacić za nią niespełna 3 dolary. Sądząc po komentarzach w App Store, użytkownicy iPhonów i iPadów mogą liczyć na nieco dłuższą zabawę niż ci, którzy pobrali apkę z Google Play. 