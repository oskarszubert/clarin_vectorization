03.02.2014 Myślę, że dla wielu użytkowników Androida nazwa SwiftKey nie należy do anonimowych. Klawiatur tam mamy pod dostatkiem (jeżeli nie mieliście okazji, to zapraszam choćby do naszego wpisu w którym przedstawiamy pokrótce różne propozycje), jednak nie bez powodu ta od SK cieszy się tak dużym powodzeniem. To najzwyczajniej w świecie produkt dopracowany i przemyślany, a ponadto nieustannie rozwijany. Kilka dni temu do AppStore’a zawitał nowy produkt od tej samej ekipy. Tym razem nie klawiatura, a aplikacja do tworzenia notatek. Zadaniem jakie stawiają sobie twórcy, jest jak najbardziej uprościć i wspomóc pisanie. Jako że na iOS nie mogą zaoferować swojego systemu wpisywania tekstu, bo cały jest o wiele bardziej zamknięty, to proponują nam pomocną dłoń przy tworzeniu notatek.  Cała aplikacja jest niezwykle prosta, ale nie znalazłem tam żadnego brakującego elementu układanki. Tworzone przez siebie zapiski zapisujemy albo we wspólnym ich zbiorze, albo też dzielimy je na osobne notatniki. Te tworzy się szybko i bez większych problemów. Dla bardziej zaawansowanych użytkowników zaimplementowano również możliwość dodawania i operowania tagami, by móc precyzyjniej opisać wszystkie tamtejsze dane. Całość zaś możemy zsynchronizować następnie z chmurą Evernote. Zapewniając do niej dostęp, możemy również zeskanować znajdujące się już tam notatki by program wyuczył się choćby w małym stopniu naszych nawyków językowych. Bo to ma być główna karta przetargowa aplikacji. By przewidywała nasze potrzeby i pozwalała sprawniej pisać. Jak sprawuje się tamtejsze autouzupełnianie? O tym jak go używać szczegółowo informuje nas samouczek który towarzyszy pierwszemu włączeniu programu tuż po instalacji. W praktyce jednak nie jest to nic skomplikowanego — przy wprowadzaniu tekstu, tuż nad klawiaturą dostępna jest bowiem paleta z trzema wyrazami, których prawdopodobnie zechcemy użyć. Program naprawdę nieźle radzi sobie z przewidywaniem, a kiedy zaczynamy wpisywać słowo po każdym znaku aktualizowana jest lista i właściwie przy testowaniu zawsze gdy nie używałem nazw własnych, program dawał sobie znakomicie radę. Cały nasz słownik możemy zsynchronizować z chmurą SwiftKey, by korzystać z niego nie tylko w notatkach, ale także z klawiaturą. Niestety obecnie dostępnych jest raptem kilka języków, a nasz rodzimy (miejmy nadzieję jeszcze) nie doczekał się wsparcia. SwiftKey Note to zdecydowanie warty uwagi projekt. Jeśli sporo piszecie na Waszych iPadach czy innych iUrządzeniach, z pewnością docenicie czas który pozwoli Wam zaoszczędzić. Aplikacja w wersji uniwersalnej dostępna jest za darmo w AppStorze — sam czekam na aktualizację z polskimi słownikami. 