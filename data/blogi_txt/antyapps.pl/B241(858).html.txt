18.03.2013 W czasach szkolnych, pierwszą kartę zeszytu poprzedzało się jakąś mądrą maksymą, w czasach przedinternetowych wertowało się najróżniejsze źródła, by znaleźć kilka słów pasujących do charakteru przedmiotu. Jak jest z tym zwyczajem teraz — nie mam pojęcia. Jeżeli jednak chodzi o zbiór mądrości, to chyba nie zdziwi nikogo fakt, że… jest na to appka. Rodzimej produkcji Thoughts: Inspirational Quotes to zestaw cytatów, który został posegregowany w trzech kategoriach: dla myśli, ducha i serca. Możemy również skorzystać z całkowitego miksu, w którym wszystkie zgromadzone złote myśli losowo wyświetlane są w jednej, zbiorczej kategorii. Każdy wpis możemy dodać do ulubionych, lub udostępnić w najpopularniejszych serwisach społecznościowych: na Facebooku lub Twitterze. Między kolejnymi cytatami żonglujemy za pomocą prostych gestów przesunięcia palcem w prawą lub lewą stronę ekranu. Każdej tej czynności towarzyszy animacja podobna do tej, którą z pewnością kojarzą wszyscy użytkownicy usługi iBooks. Zresztą tło i design samej aplikacji również nie pozostawia nic do życzenia — całość stylizowana jest na księgę mądrości, z portretami autorów w nagłówku. Klikając na którąś z tamtejszych mądrych głów, odsyłani jesteśmy do strony im poświęconej w angielskiej Wikipedii.  Nie byłbym sobą, gdybym się do czegoś nie przyczepił. Nagłówki, gdzie ozdobną czcionką wypisane są nazwiska autorów danych myśli, wyglądają efektownie — to prawda, ale co z tego, skoro wielokrotnie to co najważniejsze, czyli treść, zostały ucięte, na rzecz ornamentów. Szkoda, że autorzy nie zdecydowali się rozwiązać tej kwestii nieco inaczej, bo poza nią, to naprawdę nie bardzo miałem się do czego przyczepić. Mimo długiego kartkowania każdej z kategorii, żaden z wpisów ani raz się u mnie jeszcze nie powtórzył, także sama baza także robi wrażenie. Aplikację Thoughts: Inspirational Quotes można nabyć w AppStorze za 1,99$. Aplikacja ta jest ładna, solidna, dopracowana, ale to wciąż tylko program w którym zebrane zostały popularne cytaty najtęższych głów tego świata, które może w mniej wymuskanej formie, ale można przeczytać w wielu innych miejscach (a nawet i mobilnych aplikacjach) całkowicie za darmo. 