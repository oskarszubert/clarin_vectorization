19.07.2012 Jest ich ciągle bardzo mało – ale dzięki temu, gdy już na jakąś natrafimy satysfakcja ze znaleziska jest ogromna. Zachwycają oryginalnym wykonaniem i pomysłowością. Bardzo często zajmują setki megabajtów pamięci na niewielkich dyskach tabletów i smartfonów, mimo to nie kasujemy ich, bo szkoda pozbywać się czegoś tak… fajnego. To właśnie z nich korzystamy, gdy chcemy zaprezentować rodzinie czy znajomym możliwości współczesnych urządzeń mobilnych. O czym mowa? O aplikacjach będących małymi, cyfrowymi dziełami sztuki. Little Fox Music Box bez wątpienia zalicza się do tej kategorii. Little Fox Music Box – Kids songs – Sing along to coś w rodzaju bajkowej, cyfrowej, interaktywnej pozytywki. Grupą docelową aplikacji są dzieci, ale już teraz mogę zapewnić, że również wielu dorosłych uśmiechnie się szeroko obcując z produkcją studia Shape Minds and Moving Images. Program umożliwia zapoznanie się z trzema klasycznymi dziecięcymi piosenkami: London Bridge, Evening Song oraz Old Mac Donald. Każda z nich dostępna jest w dwóch wersjach: tradycyjnej oraz karaoke. W obu przypadkach na ekranie wyświetlane są słowa piosenki, dzięki czemu bardzo szybko można się jej nauczyć na pamięć – wersja karaoke pozbawiona jest oczywiście dziecięcego głosu śpiewającego tekst piosenki – tutaj pole do popisu ma użytkownik:)  Każda melodia wzbogacona jest oprawą graficzną, która dosłownie wbija w fotel. Przepięknie narysowane obrazy najlepiej prezentują się na dużym ekranie tabletu, ale iPhone też daje radę. Ładne obrazki to jednak nie wszystko co ma do zaoferowania Little Fox. Praktycznie każdy przedmiot widoczny na ekranie jest interaktywny. Na odkrycie czeka ponad setka animowanych elementów i dźwięków, dzięki którym nie sposób się nudzić, nawet podczas kilkukrotnego odsłuchiwania tej samej piosenki. Dzieciaki, na których testowana była aplikacja były zachwycone:)  Dodatkową atrakcją w Little Fox jest nietypowe studio muzyczne, w którym wykazać się możemy naszą kreatywnością. Umiejscowione w dziupli studio nagrań mogłoby być właściwie całkowicie odrębną aplikacją. Przy odrobinie talentu i umiejętności można z niego wykrzesać naprawdę oryginalne melodie, a to za sprawą instrumentów, jakie oddano nam do dyspozycji. Żaby, pająki, ptaki, gąsienica, butelki, garnki, myszy… i wiele więcej – to wszystko instrumenty, którymi będziemy się posługiwać. Zabrakło mi jedynie możliwości nagrania swoich wypocin dla potomności.  Little Fox Music Box – Kids songs – Sing along to aplikacja ponadczasowa i ponadpokoleniowa. Choć nie jest pozbawiona wad (tylko trzy piosenki, brak możliwości rejestracji melodii stworzonych przez użytkownika za pomocą studia nagrań), to zostają one całkowicie przyćmione przez szereg zalet. Cena programu w AppStore wynosi nieco ponad 2 Euro. 