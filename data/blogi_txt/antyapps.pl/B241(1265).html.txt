29.11.2013 Pisząc w środę o Flick Kick Football Legends i zaznaczając, jak bardzo daleko mi do fana piłki nożnej, naprawdę nie myślałem, że jeszcze w tym samym tygodniu powrócę do tematu ulubionego sportu Polaków. Natrafiłem jednak na oficjalną apkę od Międzynarodowej Federacji Piłki Nożnej, która pozwala śledzić wyniki meczów, piłkarskie newsy, a całkiem niedługo także informacje związane z przyszłorocznym mundialem w Brazylii. Zdaję sobie sprawę, że zaraz podniosą się głosy dotyczące wyższości innych aplikacji tego typu, jakie do tej pory służyły kibicom, jednak opisywany tytuł to oficjalne wydanie sygnowane przez FIFA, dlatego jeśli lubicie piłkę nożną, myślę, że warto go sprawdzić. Trend na oficjalne aplikacje trwa w najlepsze, jednak prawdziwą sztuką jest wydać apkę, która poza promocją danej marki, wprowadza również coś nowego do świata naszych smartfonów i tabletów. Mam wrażenie, że FIFA mogła się nieco spóźnić ze swoim produktem, ponieważ faktycznie wyniki meczów czy piłkarskie ciekawostki mogliśmy sprawdzać już z pomocą takich tytułów jak np. LiveScore. Siłą apki mogą być jednak newsy, które prawdopodobnie w aplikacji FIFA (jako że z „pierwszej ręki”) pojawiają się wcześniej.  Jeśli chodzi o wygląd, nie ma tu większego zaskoczenia. Tak duża organizacja nie mogła sobie pozwolić na półprodukt, dlatego interfejs apki wygląda nowocześnie, ale i prosto. Z lewej strony mamy wysuwane menu, z którego poziomu możemy sprawdzić przede wszystkim wyniki meczów oraz przeczytać footballowe newsy. Aplikacja automatycznie lokalizuje nasze połączenie i na samej górze wyświetla sprawozdania z ostatnich spotkań T-Mobile Ekstraklasy. Niżej mamy dostęp do meczy towarzyskich oraz rozgrywek ligowych z innych krajów. Wybierając określone spotkanie drużyn, poza wynikiem możemy sprawdzić składy drużyn, kartki, przebieg rozgrywek, nazwiska sędziów i strzelców bramek. Informacje te możemy również udostępnić z pomocą przycisku „share”.  Kolejna część apki to zakładka FIFA World Cup. Nie ma tu jeszcze zbyt wielu informacji, jednak wszystko wskazuje na to, że w najbliższym czasie znajdziemy tu wyjątkowo dobre źródło informacji o Mistrzostwach Świata w Brazylii. Aplikacja FIFA pozwala nam również na bieżąco śledzić rankingi. Gdyby ktoś pytał, polska drużyna piłkarzy znajduje się właśnie na 78. miejscu. Honor ratuje zespół kobiet, które znajdują się obecnie na 30. pozycji. Ostatnia część aplikacji, na którą warto zwrócić uwagę, to odnośniki do filmów promocyjnych informujących o najróżniejszych przedsięwzięciach, którymi zajmuje się organizacja. Jeśli interesują was podobne zagadnienia, odsyłam do zakładki „Explore FIFA”.  Apka z pewnością zyska na popularności bliżej Mistrzostw Świata w piłce nożnej. Do tego czasu twórcy mają jeszcze czas, żeby pomyśleć nad jej ulepszeniem i udostępnieniem nam takich treści, których nie zaoferuje konkurencja. Mam również nadzieję, że wraz ze wzrostem popularności wzrośnie pozycjonowanie aplikacji w Google Play, ponieważ na dzień dzisiejszy odnalezienie jej w markecie, po wpisaniu hasła „FIFA”, jest praktycznie niemożiwe. 