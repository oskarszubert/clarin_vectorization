14.01.2013 Nie jestem wielkim fanem runnerów, ile można biec przed siebie, unikać przeszkód i korzystać z mocy? Generalnie wolę gry, w których jest nieco bardziej rozbudowana fabuła ewentualnie odrobina strategii. Jednak runner, którego chcę Wam opisać wciągnął mnie na nieco dłużej, może dlatego, że jest całkiem trudny. Oczywiście, to może być moje osobiste odczucie, jednak Little Amazon wydała mi się grą ciekawą. Jest to oczywiście klasyczny przedstawiciel swojego gatunku, a więc biegniemy przed siebie i unikamy zagrożeń w postaci ożywionej i nieożywionej. Jednak gra daje sporo możliwości rozwoju umiejętności no i czasami jest wymagająca. Biegniemy małą Amazonką, która musi przedrzeć się przez krainy pełne wrogich jej istot, usiane pułapkami i niebezpieczeństwami, a po drodze oczywiście zbierać monety, jak również inne przedmioty, które pomagają jej w osiągnięciu celu.  Nawigacja postacią jest prosta, jeden przycisk pozwala nam skakać, drugi strzelać magicznymi strzałami, tudzież innymi zaklęciami. Mamy oczywiście ograniczoną liczbę magicznych pocisków, które jednak możemy uzupełniać podczas naszej wędrówki. Dodatkowo od czasu do czasu natrafiamy na dobrego „duszka”, który wyratuje nas ze śmiertelnej matni lub innego typu przedmioty niezwykle przydatne w naszej podróżny. Za zebrane monety możemy udać się do sklepu, a w nim zakupić nowe umiejętności, talenty, rozwijać skoki, moce itp. Niemal każdy ze skilli możemy dodatkowo wzmacniać, oczywiście za odpowiednią cenę. To co oczywiście jest dobre w tej grze, że podzielona jest na misje i etapy, a sceneria się zmienia, dzięki czemu nie nudzimy się po godzinie grania.  W ogóle gra jest bardzo ładnie przygotowana graficznie, od teł po postacie, co uatrakcyjnia rozgrywkę. Za to wydaje mi się, że kontroler skoku dość słabo reaguje, choć zapewne zależeć to może od levelu umiejętności. Gra oczywiście nie jest skomplikowana, ale wcale nie łatwo jest daleko zabiec, szczególnie na późniejszych etapach rozgrywki, kiedy co rusz wyskakują nam jakieś przeszkody. Sama gra jest darmowa, a za darmochę płacimy wyświetlanymi reklamami, szczęśliwie nie w trybie rozgrywki, ewentualnie możemy kupować monety, aby szybciej zdobywać umiejętności. Little Amazon to niezobowiązująca rozrywka, którą mogę polecić każdemu. 