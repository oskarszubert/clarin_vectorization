10.08.2012 Jeżeli piszecie na platformie WordPress.com lub też posiadacie bloga lub stronę opartą o wordpressowy CMS, to bez wątpienia kojarzycie i korzystacie z mobilnej aplikacji do jej obsługi. Choć aplikacja ta działała całkiem nieźle, to można jej było zarzucić sporo w kwestii UI. Ostatnia aktualizacja przyniosła odświeżony interfejs, jednak nie ustrzeżono się pewnych błędów. Mobilny WordPress to teraz zupełnie nowa aplikacja. Twórcy tejże zdecydowali się pójść za obecnym trendem i zaimplementowali nową nawigację opartą na wysuwanym bocznym menu, które tak dobrze znamy z dziesiątków innych aplikacji. Co znajdziemy w nowym WordPressie? Zasadniczo wszystkie funkcje wyeksportowano do bocznego menu. Znajdziemy więc w nim odnośnik do stron, wpisów, komentarzy, statystyk, a także możliwość wyświetlenia kokpitu i bloga w wewnętrznej przeglądarce. Po kliknięciu w daną opcję wysuwa się odpowiednia karta, na której możemy pracować. Poprawiono również wyświetlanie i zarządzanie komentarzami. Dostajemy teraz wygodny dolny pasek, z poziomu którego możemy dany komentarz zaakceptować, usunąć, oznaczyć jako spam, edytować lub na niego odpowiedzieć. Usprawniono również dodawanie i robienie zdjęć. Upload grafik trwa kilka chwil i automatycznie otwiera nam edytor wpisu.    I wszystko byłoby dobrze: nowy interfejs jest lepiej rozplanowany, przejrzysty i ułatwiający korzystanie z WordPressa, gdyby nie to, że gdzieś po drodze coś się popsuło. Nie wiem, czy ta sytuacja odnosi się tylko do mojego telefonu, ale, mimo, że odinstalowałem i zainstalowałem nowego WordPressa kilkukrotnie błędy nie znikły – błędy, które uniemożliwiają normalną pracę. Otóż w momencie, kiedy chce się wejść na dany wpis lub dodać nowy, aplikacja się wyłącza, a po uruchomieniu dostajemy tylko prośbę o wysłanie feedbacku. Jeżeli to tylko ja mam takiego pecha, to pal licho, ale jeżeli to ogólny bug, to twórcy aplikacji chyba nazbyt szybko wypuścili tę aktualizację. Trudno mi w tym momencie oceniać WordPressa. Generalnie, gdyby nie te błędy, dałbym mu wysoką notę za odmieniony i uproszczony layout. Ale trudno mi przejść obojętnie wokół błędów, które de facto uniemożliwiają korzystanie z tej aplikacji. Dlatego bądźcie ostrożni przy aktualizacji WordPressa. A jeżeli już to zrobiliście, to dajcie znać w komentarzach, czy również Wam aplikacja źle działa? Ocena: do poprawki 