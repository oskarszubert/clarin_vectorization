09.01.2014 “There’s an app for that” – z takiego założenia wyszedłem, gdy okazało się, że bycie na bieżąco z filmowymi i serialowymi nowościami nie jest takie łatwe. Owszem, do tej pory korzystałem z takiej lub innej witryny, mającej mi pomóc się w tym wszystkim odnaleźć, ale rozwiązania mobilne już nie raz udowodniły swoją przewagę nad tymi tradycyjnymi. I tak za namową znajomego zdecydowałem sie dać szansę aplikacji iTV Shows. I nie żałuję. Pomimo faktu, iż spędzanie czasu na oglądaniu najnowszych odcinków ulubionych seriali to nie lada wyczyn mając na głowie sporo codziennych obowiązków, to do tego należy doliczyć także czas potrzebny na zorientowanie się, który epizod widzieliśmy ostatnio i ile przyjdzie nam zaczekać na następny. Zamiast próbować to wszystko spamiętać lub zapisywać w kalendarzu, który jest miejscem na nieco poważniejsze rzeczy, zdecydowanie lepszym wyjściem jest skorzystanie z dedykowanej tej czynności aplikacji i/lub serwisowi.  iTV Shows znajdziemy w App Store za 2,69 euro lecz możliwości aplikacji są adekwatne do jej ceny. Opcje synchronizacje zawierają wsparcie dla usługi iCloud, co umożliwia przekazywanie danych pomiędzy urządzeniami z systemem iOS, zaś możliwość zalogowania się do naszego konta w serwisie Trakt.tv pozwala na integrację naszych list seriali i filmów z tym portalem. Na co dzień aplikacja zaserwuje nam informacje i powiadomienia o najnowszych serialach z naszej listy obserwowanych. Główny ekran posiada dwie zakładki – “last” i “next”. Pierwsza z nich prezentuje odcinki, które zostały ostatnio wyemitowane, zaś “next” wyświetla nadchodzące emisje. Ponadto możemy również zajrzeć do zakładki “To watch”, gdzie znajdziemy odcinki, których nie oznaczyliśmy jako obejrzane. Dzięki temu bardzo łatwo można sprawdzić, ile i których produkcji jeszcze nie widzieliśmy. Jeżeli zechcemy spojrzeć w nieco dalszą przyszłość to docenimy funkcję kalendarza, która działa równie dobrze co wygląda. Funkcja Genius podpowie nam, na podstawie utworzonych przez nas list, propozycje seriali i filmów, które powinniśmy obejrzeć. Ciekawskich zainteresuje sekcja “Trendings”, gdzie umieszczone zostały najpopularniejsze w ostatnim czasie serie.  Na sam koniec pozostawiłem smaczek w postaci statystyk – wszystkie nasze aktywności są skrupulatnie przekalkulowane przez aplikację, dlatego możemy przekonać jak wiele odcinków widzieliśmy do tej pory oraz jak dużo czasu na to poświęciliśmy. Oczywiście korzystanie z aplikacji wymaga regularnego odznaczania oglądanych przez nas filmów i seriali – tylko wtedy docenimy jej przydatność. Gdy wyrobimy w sobie ten nawyk, już nigdy nie przegapimy odcinka ulubionego serialu lub największego hitu filmowego. 