09.01.2013 Gdy wydaje mi się, że już naprawdę nic nie jestem w stanie mnie zaskoczyć, natrafiam na aplikacje, które mnie zdumiewają i zadają kłam moim przypuszczeniom. Niektóre ze względu na świetny pomysł, inne z powodu genialnego designu, a jeszcze inne, gdyż właściwie nie wiem co o nich myśleć i zastanawiam się, po co to właściwie zostało stworzone? Do tej ostatniej kategorii mogę zaliczyć, przynajmniej częściowo, Feelytics. Aplikacja ta wywołała u mnie mieszane uczucia, z jednej strony ciekawy pomysł i zgrabny wygląd, z drugiej pytanie: ale po co? A co chodzi? Otóż Feelytics to aplikacja, która ma nam służyć do określania naszego stanu ducha w danym momencie i dzielenia się tym stanem z naszymi znajomymi. Przy okazji pozwala ona oczywiście na zobaczenie, w jakim nastroju są osoby, które obserwujemy. Dodatkowo aplikacja tworzy timeline naszych uczuć. Sam design i nawigacja tego produktu są naprawdę dobrze przygotowane. Oczywiście, zgodnie z obecnymi trendami, aplikacja ma wysuwane menu, ale jest ono tylko panelem z ustawieniami, wszystko dzieje się w głównym streamie. A w nim dodajemy nasze uczucia. Robimy to za pomocą przygotowanych i ładnie wykonanych emoji, do których możemy dodać kilka słów komentarza, naszą lokalizację czy zdjęcie. Dodatkowo ustalić możemy, czy dany wpis będzie całkowicie prywatny, widoczny dla naszych znajomych czy też dostępny publicznie. Wpis pojawia się w naszym timeline uczuć, że tak to nazwę. Każdy wpis można skomentować i nacisnąć guzik „pocieszenia”.  Oprócz tego aplikacja generuje na podstawie naszych wpisów statystyki, które znajdziemy w karcie „me”. Tutaj na wykresie kołowym możemy zobaczyć, jakie emocje u nas przeważają. Dodatkowo możemy uruchomić wykres z osią czasu, na którym owe stany są oznaczone. Jeżeli chodzi o poziom dostępności do naszych wpisów, to jak wspomniałem wcześniej, możemy je uczynić całkowicie prywatnymi. Mamy jednak możliwość śledzić i być śledzonymi przez znajomych. Nie ma jednak ogólnego, publicznego streamu (albo jeszcze się nie wytworzył), znajomych możemy zapraszać do aplikacji za pośrednictwem maila czy Facebooka, możemy również ręcznie kontrolować prośby o obserwowanie nas. I to właściwie wszystko. Aplikacja, jak wspomniałem, jest wykonana bardzo dobrze, działa płynnie, ma prostą nawigację i ładną grafikę. Same zalety. Jednak to kwestia pomysłu mnie zastanawia. Otóż nie należę do osób, które wylewnie informują wszystkich o własnych uczuciach, a powodzenie tej aplikacji zbudowane jest na założeniu, że ludzie informować się o takich rzeczach po prostu chcą. Czy tak jest rzeczywiście, trudno mi określić. Wprawdzie internet wzmacnia pewne formy uczuciowego ekscybicjonizmu, ale czy na tyle, aby zapewnić Feelytics sukces? Emocje to bardzo prywatna kwestia, choć nie zawsze, bo są wydarzenia publiczne, co do których mamy pewne uczucia, jak na przykład radość z wygranego meczu ulubionej drużyny, czy złość na polityków, a ich otwarte wyrażanie nie jest niczym nowym ani złym. Ale jakoś nie potrafię sobie wyobrazić sytuacji, w której dzielę się moim stanem ducha dotyczącym kwestii prywatnej z wszystkimi na około. Tak czy owak Feelytics to całkiem interesująca aplikacja i warto ją wypróbować. 