04.02.2014 Marvel najczęściej wypuszcza swoje aplikacje przy okazji premier nowych filmów, które powstają w oparciu o kultowe komiksy. Muszę przyznać, że są to zazwyczaj dobrze przygotowane tytuły, zarówno jeśli chodzi o gry, jak i obecne w Google Play multimedialne nowele graficzne lub po prostu o ich oficjalną apkę pozwalającą śledzić newsy i czytać pobrane zeszyty online. Dziś kolejna pozycja ze stajni Marvela, tym razem bazująca na postaciach z kreskówkowej serii Super Hero Squad. Jeśli dawno nie trafiliście na wciągający runner, myślę, że śmiało mogę polecić ten tytuł. Przyznaję, że podchodziłem do gry z dużą rezerwą, ponieważ charakterystyczny styl rysowania znanych postaci w Super Hero Squad zupełnie mnie nie przekonuje. Rozumiem jednak, że twórcy chcieli dotrzeć z postaciami takimi jak Iron Man, Black Widow czy Hulk do najmłodszych fanów superbohaterów i stąd na ekranie pojawiają się duże głowy, małe rączki i wyjątkowy, jak na Marvela, cukierkowy styl. Zdecydowanie lepiej wspominam kreskę Spidermana czy X-Manów z kreskówek, które można było oglądać w latach 90. Zostawmy jednak kreskę i dajmy szansę samej grze.  Na początku z przykrością muszę poinformować, że gierka działa jedynie przy stałym połączeniu z siecią. Nie jest to dla mnie szczególny problem, jednak wiem, że znajdą się tacy, którzy nie będą zadowoleni z tego faktu. Rozpoczynamy od wyboru naszego agenta S.H.I.E.L.D. Do wyboru Maria Hill i Nick Fury. Wolny jest również jeden slot obok nich, co pozwala przypuszczać, że wraz z rozwojem gry może dołączyć do nas kolejna postać. Agent będzie postacią, którą za każdym razem rozpoczniemy nasz bieg. Dopiero w trakcie gry, zdobywając specjalny żeton superbohatera, będziemy mogli zmienić się w któregoś z Marvelowskich herosów. Do drużyny możemy dołączyć ich czterech. Standardowo jest to Captain America, Iron Man, Black Widow oraz Hulk. Z postaci, które od początku gry możemy dokupić, do wyboru mamy: Thora, Spider-Mana, Captain Marvel oraz Hawkeye. W grze pojawi się jednak znacznie więcej bohaterów. Tych możemy kupić za pieniążki i diamenty (codziennie otrzymujemy jeden) zdobyte w grze, lub wykorzystując system mikropłatności.  Rozgrywka opiera się na typowych dla dwuwymiarowego runnera mechanizmach. Gierka skojarzyła mi się trochę z moim ulubionym Zombie Tsunami, a to znaczy, że rozgrywka musi być naprawdę przyjemna. Podczas biegu będziemy mogli wykorzystać skok (a w niektórych przypadkach nawet podwójny skok lub lot) oraz przycisk ataku, który, w zależności od bohatera, może dać różne efekty. Na naszej drodze pojawią się najróżniejsze power-upy, pomagające przetrwać na planszy. Nie zabraknie też ataków specjalnych. Za nie odpowiedzialny będzie pasek znajdujący się na górze i ładujący się podczas rozgrywki. Na planszy naprawdę cały czas coś się dzieje, więc trudno mówić tu o jakiejkolwiek monotonii. W odróżnieniu od innych gier tego typu, naszym celem nie będzie jedynie bieg przed siebie. W Marvel Run Jump Smash! będziemy przechodzić kolejne lokacje i zmierzymy się z najbardziej znanymi marvelowskimi charakterami spod ciemnej gwiazdy.  Za Marvel Run Jump Smash! przyjdzie nam zapłacić 3 złote. Gra z pewnością warta jest tej nieznacznej kwoty. Polecam wszystkim fanom dwuwymiarowych runnerów oraz tym, którzy szukają dobrej, niezobowiązującej gierki, pozwalającej odprężyć się podczas wolnych chwil. Niezależnie od tego, jak bardzo nie podoba mi się kreska w Super Hero Squad, gra z pewnością należy do udanych produktów. 