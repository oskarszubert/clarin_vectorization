29.01.2014 Moja matematyczna z liceum przy każdym z zadań których nie byliśmy w stanie rozwiązać powtarzała: dzieci, to jest zabawa — denerwując się jednocześnie, że nie jesteśmy w stanie poradzić sobie z kolejnym — jej zdaniem — banalnym zadaniem. Trochę wody musiało upłynąć nim zrozumiałem, że matematyka naprawdę może być przyjemna, a z cyferkami można się zaprzyjaźnić. King of Math to gra oparta na podstawowych zadaniach matematycznych udowadniająca, że takowe naprawdę mogą sprawiać dużo frajdy — szczególnie, jeśli dodamy do tego wszystkiego pierwiastek rywalizacji. Wykonywanie działań matematycznych na punkty — tak najprościej można streścić wyzwanie, jakie rzuca nam gra Znalazło się w niej kilkanaście działów, a każdy z nich to dziesięć różnej trudności wyzwań. Wśród nich znalazły się zarówno dodawanie, odejmowanie, mnożenie, dzielenie jak i trochę bardziej skomplikowane zabawy: walka z ułamkami, równaniami, statystyką czy geometrią. Wszystko to na podstawowym poziomie, przez co bieglejsze umysły żyjące z cyframi na co dzień za pan brat będą się raczej nudzić, natomiast pozostali mogą liczyć na kilkanaście wyścigów z czasem.  Sam interfejs tej zabawy jest dziecinnie prosty w obsłudze. Przy uruchomieniu programu wpisujemy swój nick oraz wybieramy płeć. Dalej zaś przebieramy pośród wyzwań, wybieramy interesującą nas pozycję i zabieramy się za rozwiązywanie zadań. Raczej nikt nie będzie miał z nimi problemów, wystarczy bowiem wybrać odpowiednią cyfrę lub wyrażenie i gotowe. Im szybciej — tym lepiej. Każda runda oceniana jest w skali od jednej do trzech gwiazdek; nota jaką otrzymamy zależy od naszego tempa oraz ilości popełnionych błędów. Każdy z działów posiada swoją własną tablicę wyników, w której możemy podejrzeć osiągnięcia innych graczy. I przyznam szczerze, że chyba muszę trochę potrenować, bo osiągnięcia użytkowników którzy królują w pierwszej dziesiątce wyglądają naprawdę imponująco. Gdybym miał szansę, przyznałbym wspomnianej nauczycielce rację — matematyka może być zabawą, a do tego jeszcze sprawiającą masę frajdy. King of Math dzięki presji czasu, przyjemnym zadaniom oraz pierwiastkowi rywalizacji potrafi przyciągnąć do siebie na dłużej. Gra dostępna jest obecnie w promocji całkowicie za darmo (wersja uniwersalna) — na co dzień trzeba za nią zapłacić ok. 6 złotych. Jeżeli chcielibyście podsunąć podobną zabawę młodszym użytkownikom, polecam zapoznanie się z produkcją King of Math Junior z odrobinę prostszymi zadaniami do rozwiązania. 