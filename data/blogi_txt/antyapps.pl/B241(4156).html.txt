18.05.2012 Lista zadań to narzędzie, z którego korzysta każdy z nas. Mniej lub bardziej regularnie tworzymy tego typu listy – niekoniecznie w formie cyfrowej. Nawet nasi rodzice dobrze znają tę formę zarządzania zadaniami. Skoro już mamy smartfona, to warto by było znaleźć jakieś dobre narzędzie tego typu z darmową synchronizacją, prawda? Tych jest wiele i trudno znaleźć wśród nich perełkę. Mi się to udało. Program do zarządzania listą zadań jest dla mnie priorytetem. Mam kilka wymagań odnośnie takiego narzędzia. Najlepiej aby oferowało synchronizację w oparciu o kogoś większego od siebie. W takim przypadku gdy sama aplikacja zniknie, nasze dane są dostępne gdzie indziej, a także znika problem braku aplikacji desktopowej. Tasks opiera się na Google Tasks, dlatego ma w tym miejscu dużego plusa.  Druga ważna kwestia to wygląd. Aplikacja musi być ładna i mieć wygodny interfejs. Przebiłem się przez kilkanaście, jak nie kilkadziesiąt aplikacji typu to-do list. Gro z nich miało naprawdę ciekawą funkcjonalność, ale co mi po tym, skoro były brzydkie? Jeśli aplikacja godzi w mój zmysł estetyczny, to po prostu przestaję z niej korzystać. Tasks wygląda po prostu świetnie. Ma dwa motywy graficzne. Osobiście bardziej podoba mi się oparty o biel – mamy tutaj dodatkowy kolor szary oraz błękitny. Dobór takiej kolorystyki sprawia, że korzystanie z programu jest niesamowicie przyjemne. Oprócz tego interfejs sprawia, że dodawanie kolejnych zadań, tudzież edycja dotychczasowych to kwestia kilku sekund. Tasks to w rzeczywistości nieoficjalne przedłużenie Google Tasks o aplikację mobilną. Jest tutaj cała funkcjonalność usługi giganta. Możemy zatem tworzyć listy, a także hierarchię zadań (wcięcia). Między listami poruszamy się po prostu przeciągając palcem ekran w prawo lub lewo. Jest to najwygodniejszy sposób i bardzo cieszy mnie fakt, iż twórcy zdecydowali się na jego wdrożenie. W ustawieniach znajdziemy opcje dotyczące motywu kolorystycznego oraz powiadomień. Możemy zmienić domyślną godzinę notyfikacji, dźwięk, zadecydować o włączeniu wibracji czy kolorze diody LED smartfona. Synchronizacja następuje automatycznie, mamy jednak również możliwość ręcznego uruchomienia tej funkcji. Jest to banalne, bo odpowiedni przycisk znajduje się na górze listy zadań. Z innych funkcji w programie jest również opcja posiadania kilku kont Google Tasks. Narzędzie to posiada również wersję dedykowaną tabletom. Do tej pory za mistrza w kategorii list zadań na Androida uważałem GTasks. Teraz Tasks przejmuje pałeczkę. Jest znacznie ładniejszy niż jego konkurent, a także umożliwia w wersji darmowej zmianę częstotliwości automatycznej synchronizacji. Płatna wersja znosi reklamy. Kosztuje tylko 3 złote i myślę, że warto pokusić się na jej zakup.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 