19.03.2013 Runnerów w Google Play mamy pod dostatkiem. Na ogół jednak ich twórcy nie silą się na skonstruowanie czegoś więcej ponad dynamiczny gameplay. W przypadku Burt Destruction twórcy zadbali o bardzo bogatą otoczkę, na którą składają się animacje rodem z telewizyjnych kreskówek. Wywołuje to swoisty syndrom „jeszcze jednego poziomu”, do którego popycha nie tylko chęć zebrania kolejnych monetek, ale też poznania dalszych losów głównego bohatera. W tę rolę wcieli się tytułowy Burt Destruction, który w towarzystwie Wielkiej Stopy, ptaka Dodo i przypominającego mikser robota musi stawić czoło bezwzględnemu Yeti i jego poplecznikom. Stawka jest niebagatelna, bo nasz oponent chce, by cały świat oraz mieszkańców pokryła… gęsta sierść. Kluczem do sukcesu jest nasz bohater, bo w chwilach ekscytacji przekształca się on w Big Burta, mięśniaka o niespotykanej sile demolującego wszystko wokół. Yeti pragnie zatem porwać chłopaka i z pomocą jego zdolności ziścić swój plan. Brzmi to dziwnie? Zapewniam, że z każdą sekundą wrażenie to będzie potęgowane przez nietuzinkowe animacje przybliżające nam fabułę oraz bossów, wśród których są takie dziwadła, jak wielka dżdżownica niemieckiego pochodzenia czy para wściekłych leprechaunów.  Sama rozgrywka, jak przystało na runnera, jest bardzo szybka i wymaga zręcznych palców. W gruncie rzeczy wszystko sprowadza się do skakania po platformach (lub przeciwnikach w celu ich eliminacji) i zbierania monetek oraz innych artefaktów. Twórcy zadbali jednak o pewne urozmaicenia. W dowolnej chwili, jednorazowo możemy wezwać jednego z naszych sojuszników, który wyeliminuje pobliskie stwory, zaś po zebraniu odpowiedniej liczby powerupów Burt przekształca się we wspomnianego Big Burta i przez pewien okres czasu miażdży wszystko, co stoi mu na drodze. Takich czasowych ulepszeń jest zresztą więcej, ale nie odbiegają raczej od ogólnie przyjętych dla gatunku kanonów. Mam tutaj na myśli m.in. magnesy przyciągające pobliskie monety czy bronie eliminujące oponentów. Na dobry początek twórcy zaserwowali nam dwa światy, ale z czasem mamy spodziewać się kolejnych (a wraz z nimi nowych bossów).  Na osobny akapit zasługuje oprawa graficzna, którą wykonano w technologii cel-shadingu. W rezultacie imituje ona komiksowy styl, ale jest przy tym o wiele bardziej zaawansowana i ładniejsza niż standardowe, rysunkowe 2D. Same plansze są niezwykle kolorowe i obfitują w przeciwników, choć całości brakuje trochę zróżnicowania. Mimo, ze gra jest płatna (dokładnie 6,24 zł), nie zabrakło w niej systemu mikropłatności. Za dokupione w ten sposób monetki możemy ulepszać zdolności specjalne bohatera i moc wzywanych sojuszników oraz wykupować dodatkowe kostiumy, które nieco urozmaicą zabawę. Przygotujcie się też na okresowe bannery polecające inne aplikacje, które będą się wyświetlały w menu. Nie powiem, że jest to szczególnie męczące, ale skoro producent wymaga od nas opłaty za samą grę, mógłby sobie odpuścić dodatkowe reklamy.  Burt Destruction to solidna platformówka, której głównym atutem jest ciekawa, zwariowana i nieco zabawna otoczka fabularna. Prócz tego produkcja oferuje nam całkiem sporo dynamicznej i wciągającej zabawy. Dobre wrażenie psują niestety reklamy i odgrywające dość znaczącą rolę mikropłatności, co w przypadku płatnej produkcji jest trochę odrzucające. 