20.10.2012 Gry w statki nie trzeba chyba nikomu przedstawiać. Wprawdzie istnieje wiele różnych wariacji, drobnych zmian jeżeli chodzi o ilość okrętów, czy też możliwości strzałów, jednak podstawowy trzon zabawy pozostaje niezmienny od lat. Nie ważne czy gramy na kartce, czy na ekranach naszych smartfonów, rywalizacja z żywym przeciwnikiem zawsze potęguje przyjemność z wygranej.  Za BattleFriends at Sea odpowiada Wrocławskie studio Tequila Mobile, autorzy Fantasy Kingdom Defense.  Gra ma oferować crossplatformową zabawę dla użytkowników Androida iOS i Windows Phone (w planach). Dzięki temu będziesz mógł rywalizować ze swoimi znajomymi niezależnie od tego jaką platformę posiadają. Ale BattleFriends at Sea to nie tylko możliwość rywalizacji pomiędzy różnymi urządzeniami, ale też wspólne konto na wszystkie platform. Oznacza to, że grę możemy rozpocząć w domu na iPadzie, by potem kontynuować rozgrywkę z poziomu naszego telefonu z Androidem jadąc autobusem. Czy jest to pierwsza gra tego typu? Nie, ale wciąż jeszcze jest ich zdecydowanie za mało. Autorzy jeżeli już dodają tryb multiplayer to zamykają go w obrębie jednej platformy. W tym wypadku mamy połączenie 2 świetnych usług, które sprawią, że konkretną wojnę będziemy mieli zawsze przy sobie, niezależnie od tego gdzie będziemy i z jakiego urządzenia korzystamy. To zdecydowanie więcej niż oferuje zwykła kartka.  W pierwszych grafikach i materiałach prasowych można dostrzec dużą troskę o oprawę BattleFriends at Sea. Zapowiada się ładnie i widowiskowo, mam tylko nadzieję, że nie wpłynie ona na samą rozgrywkę niepotrzebnie wydłużając batalie. Obawiam się aspektów społecznościowych. Zbyt często widziałem produkcje przeładowane Facebookiem, gdzie integracja z tym portalem zajmowała mi więcej czasu niż sama zabawa. Obawy budzi też zapowiadana mikropłatność. Rozumiem obecne trendy i standardy, ale tą metodą bardzo łatwo zniszczyć przyjemność z rozgrywki. Mam nadzieję, że studiu z Wrocławia uda się idealnie wyważyć te elementy.  Kiedyś przy okazji recenzji Chess By Post Free stwierdziłem, że szachy wydają się być stworzone z myślą o smartfonach, podobnie jest w tym wypadku. Wprawdzie sklepy wszystkich głównych platform pełne są różnych odmian gry w statki, ale brakuje tytułu uniwersalnego, BattleFriends at Sea ma szansę się nim stać. Premierę gry zapowiedziano jeszcze na ten rok. Już niedługo będziemy mieli dla Was niespodziankę związaną z tym projektem, więcej informacji w najbliższym tygodniu. 