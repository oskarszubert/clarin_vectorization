16.03.2012 Na pewno słyszeliście o Evernote. Jeden z najpopularniejszych serwisów na świecie do tworzenia notatek wypuścił dodatkowe narzędzie do szkicowania, robienia notatek graficznych, w tym również na zdjęciach. Co lepsze, narzędzie to do działania nie wymaga wcale instalacji Evernote, chociaż potrafi świetnie z nim współgrać. Skitch to naprawdę wygodne narzędzie. Zdecydowanie lepiej pracuje się na nim na tablecie niż smartfonie, gdyż zwiększamy sobie w ten sposób wielkość „płótna”. Po uruchomieniu aplikacji mamy możliwość zrobienia zdjęcia, zaimportowania już zrobionego, przechwycenia mapy w celu naszkicowania czegoś na niej, a także rozpoczęcia od pustej kartki. Narzędzie jest naprawdę wygodne. Umożliwia rysowanie po obrazie w ośmiu kolorach z końcówką o różnej wielkości, dodawanie strzałek, tekstu oraz figur. Nie ma tutaj tandety w stylu doklejania słoneczek, serduszek i tym podobnych ikonek. I dobrze. Narzędzie to jest znacznie bardziej profesjonalne niż reszta konkurencji na rynku. Design jest równie rewelacyjny, interfejsowi także nie mam nic do zarzucenia. Ze Skitch korzysta się intuicyjnie, bez zastanawiania się. Program posiada dwie funkcje, które szczególnie wyróżniają go z tłumu. Pierwsza to przechwytywanie mapy, o czym wspomniałem wcześniej. Dzięki temu, mając dodatkowo profil w Evernote, możemy na szybko zrobić notatki dotyczące miejsc, w których byliśmy czy właśnie jesteśmy – przechwytywanie map wykorzystuje geolokalizację, dzięki czemu zaproponowana mapa pokazuje, gdzie aktualnie jesteśmy. Oczywiście można to zmienić – znów intuicyjnie, bo ten interfejs oparty jest o wszystkim znane Google Maps. Druga, raczej kosmetyczna funkcja to zmiękczanie linii. Jeśli narysujemy krzywą linię, jej kształt zostanie pozaokrąglany tak, aby nie był ostry. Wygląda to naprawdę nieźle, ręczne notatki przestają już być bohomazami. Skitch pozwala zapisywać obrazy na kartę pamięci oraz wysyłać je do Evernote. Wszystkie te funkcje dostępne są za darmo, a aplikacja nie zawiera nawet reklam. Jeśli notujecie odręcznie, musicie mieć tę aplikację.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 