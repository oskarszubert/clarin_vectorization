16.05.2013 Windows Phone nie może narzekać na brak map. Jako jeden z nielicznych systemów mobilnych oferuje świetne mapy offline, ma coraz lepsze mapy binga, a w razie potrzeby pozwala na użycie map od Googla. W tym ostatnim przypadku wprawdzie nie mamy dostępu do oficjalnej aplikacji, ale nieoficjalne są coraz lepsze. Do popularnego gMaps dołączył niedawno GoogleMaps Client. Aplikacja wita nas prośbą o kalibrację urządzenia. W moim przypadku za każdym razem kończyła się ona niepowodzeniem, co w żaden sposób nie przeszkadzało w poprawnym określeniu mojego położenia. Interfejs programu kusi przejrzystością. Wprawdzie niektóre funkcje, takie jak Street View ukryto zbyt mocno, ale jak dla mnie jest bardziej klarowny i czytelny od gMaps. Wszystko jest na swoim miejscu, kluczowe funkcje łatwo dostępne i okraszone odpowiednią, wymowną grafiką.  GoogleMaps Client oferuje nam standardowy zestaw możliwości takich jak wyszukiwanie konkretnych lokalizacji, nawigowanie do nich, punkty poi czy też nakładanie różnych warstw na mapy. Wszystko co znamy z innych, dobrze rozbudowanych aplikacji i na co pozwala api map Googla. Dodatkowo mamy możliwość udostępniania mapy w formie grafiki. Wspomniany wcześniej Street View działa na razie bardzo kiepsko, ale autorzy zaznaczyli że jest w fazie beta. Niestety aplikacja nie wspiera wszystkich rozmiarów kafelków.  Podczas testów aplikacja działała bardzo stabilnie i szybko. Co najważniejsze, nie miała problemów z odnalezieniem naszego położenia po zablokowaniu i odblokowaniu ekranu.  Sam interfejs, choć nie do końca wpisuje się w styl metro, dobrze pasuje do kafelkowego Windows Phone. Szkoda, że autor nie zadbał o pełne wsparcie dla wysokich rozdzielczości, przez co cały interfejs wydaje się lekko rozmazany.  GoogleMaps Client zaskoczył mnie pozytywnie. Głównie dzięki interfejsowi, który sprawia że korzystanie z aplikacji jest bardziej przyjemne niż w przypadku gMaps. Do tego, na chwilę obecną aplikacja jest darmowa. Jeżeli z jakichś powodów potrzebujecie map od Googla, koniecznie przetestujcie GoogleMaps Client. Wszak zawsze lepiej mieć alternatywę, gdy inne rozwiązania zawiodą. Na chwilę obecną i tak nie ma co oczekiwać oficjalnej aplikacji, cieszmy się wiec z tak dobrych, nieoficjalnych. Tym bardziej że konkurencja w nich jest coraz mocniejsza, a zyskujemy na tym głównie my, użytkownicy. 