10.04.2013 Jednym z największych atutów systemu z zielonym robotem jest jego otwartość, a co za tym idzie — duża wolność w edytowaniu i dostosowywaniu całości do swoich potrzeb. Zainteresowanie iOS nie maleje — i choć w moim odczuciu interfejs Holo jest o wiele ładniejszy od tego co od lat widzimy w mobilnym systemie Apple, to sporo ludzi z Androidem na pokładzie chętnie uszczknęłoby trochę tego idealnego designu firmy z Cupertino. I właśnie oni nie powinni przejść obok Espier Launchera obojętnie. Nie znajdziemy tam charakterystycznych dla wielu nakładek dziesiątek ustawień, czy funkcji dostosowania programu do swoich potrzeb. Zamiast tego tuż po zainstalowaniu naszym oczom ukazuje się widok, który naprawdę można pomylić z systemem Apple’a. Wszystkie ikony nabierają kształtów zaokrąglonych na krawędziach kwadratów, a dock składa się z czterech ikonek, pod którymi widnieje charakterystyczne dla systemu firmy z Cupertino podłoże. Wszystkie ikony możemy pogrupować w foldery, które wyglądają identycznie jak na iOS. Sprytnym rozwiązaniem jest podłożenie jako tło dla każdej ikony kolorowego kwadratu, bo jak wiadomo w Androidzie sporo z nich nie jest pełnymi figurami, co psułoby całą konstrukcję. Oczywiście jak imitować system Apple to na całego, więc nie mogło także zabraknąć ekranu najbardziej wysuniętego w lewo, czyli spotlight — funkcji pozwalającej sprawnie odnaleźć zainstalowane na urządzeniu pliki dzięki wyszukiwarce.  W opcjach launchera nie znajdziemy wielu funkcji. Kilka drobnostek związanych z jego ogólnym zachowaniem (wibracje przy dotknięciu, sortowanie ikon, domyślne skróty przy obsłudze poczty czy przeglądarce), ale obok nich znalazł się także dział ze skórkami. Ze specjalnie przygotowanego sklepu Espier można pobrać nie tylko dodatkowe motywy (zarówno darmowe jak i płatne), ale także dodatki które zbliżą wygląd naszego Androida jeszcze bardziej do iOS. Bo czymże byłby mobilny system Apple bez ekranu blokowania z elementem, o który boje wciąż nie ustają: slide to unlock? Ten co prawda nie jest częścią nakładki, ale można go pobrać jako oddzielną aplikację w Google Play, albo ze wspomnianego sklepiku. Dodatek ten jest wciąż w fazie beta, więc nie powiem — zdarzały mu się jeszcze choroby wieku dziecięcego, ale znakomicie radzi on sobie z wyświetlaniem powiadomień czy tym co właśnie najważniejsze — blokowaniem. Oczywiście nie zabrakło także możliwości chronienia urządzenia dodatkowym kodem. Mimo że obecnie styl Holo przemawia do mnie o wiele bardziej niż styl wykorzystywany w iOS, to jestem pełen podziwu jak dopracowane są nakładki od Espier. Twórcy zadbali o najmniejsze szczegóły, łącznie z animacjami które są nieodłączne od tamtego systemu. To prawdopodobnie najlepsza propozycja dla wszystkich, którzy chcieliby nadać swojemu urządzeniu blasku Apple’a. Espier Launcher można pobrać za darmo na platformie Google Play, tam też znajdziemy wspomniany dodatek w postaci ekranu blokowania. 