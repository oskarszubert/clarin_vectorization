10.07.2013 Aplikacja Map Google wreszcie doczekała się aktualizacji i wprowadzenia zmian, które zapowiadano na konferencji Google I/O. Pzebudowano cały interfejs, wprowadzając szereg nowości i usprawnień. Jak teraz sprawuje się najpopularniejsza produkcja tego typu w Google Play? Nowa wersja Google Maps od strony wizualnej mocno trąci kartami z Google Now. W rezultacie interfejs stał się nieco bardziej minimalistyczny, ale też jednocześnie przejrzysty i przystępniejszy. Trzeba jednak zaznaczyć, że w zależności o tego, z jakiego urządzenia korzystamy, aplikacja będzie wyglądała inaczej – na tablecie układ ramek jest nieco inny. Generalnie rzecz biorąc nowości znajdziemy jednak w niemal na każdym ekranie, co sprawia, że całość jest świeża i zachęca do odkrywania. Moim faworytem jest ekran eksploracji, gdzie przy każdej kategorii znajdziemy profesjonalne i zachęcające fotografie.   Inaczej prezentują się ekrany z informacjami dotyczącymi wybranego lokalu. Znalazło się tutaj miejsce nie tylko na oceny i opinie, ale też wycinek z mapy czy fotografie – oczywiście wszystko w formie przypominającej Google Now. Przyznam szczerze, że ma to swój urok i czyni przez to poszczególne usługi Google’a bardziej spójnymi pod względem wizualnym. Dużego usprawnienia doczekała się też nawigacja, która teraz potrafi w czasie rzeczywistym obliczać trasę, biorąc pow uwagę sytuację na drodze czyli ewentualne korki. W sytuacji, gdy aplikacja znajdzie korzystniejszą czasowo trasę poinformuje nas o tym, a jej zmiana jest właściwie banalnie prostą czynnością. Osobiście funkcja ta wydaje się być fundamentem tworzonym pod wdrożenie funkcji z przejętego jakiś czas temu przez Google Waze, czyli nawigacji z mapami udoskonalanymi przez społeczność. Niestety aktualizacja poskutkowała też usunięciem części funkcji. Największym brakiem jest funkcja zapisywania wybranych wycinków map offline, co z pewnością doceniali użytkownicy tabletów bez 3G i posiadacze niewielkich pakietów danych. Teraz, żeby cieszyć się z nawigacji musimy być nieustannie online. To bardzo zła wiadomość – mam nadzieję, że funkcja ta wróci w tej lub innej formie.   Nowa wersja Google Maps ujednolica interfejs tej usługi na wielu różnych platformach. Zastanawia mnie dlaczego Google kazał tyle czekać nam na aktualizację. Tak czy inaczej zmiany należy uznać za pozytywne, choć z jednym wyjątkiem – brak trybu offline mocno zawęża funkcjonalność aplikacji. Oby Google nie zrezygnował z tej funkcji całkowicie, bo będzie to zapewne oznaczało koniec Map dla wielu użytkowników tanich tabletów i smartfonów bez pakietów danych. Aktualizacja jest wdrażana stopniowo, a więc nie wszyscy z Was zapewne mogą się jeszcze nią cieszyć. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 