15.10.2012 Programy i gry dla najmłodszych to tak naprawdę temat rzeka. Mimo że wśród Polaków jest wielu deweloperów aplikacji mobilnych, rzadko kto decyduje się poświęcić swój czas produkcjom których odbiorcami będą dzieci, a język angielski dla sporego grona maluchów jest barierą nie do przeskoczenia — najczęściej na poziomie nawigacji po menu, bo dalej to już z założenia każdy powinien sobie poradzić. Z tym bywa różnie, ale Kids Numbers and Math od IntelliJoy to znakomity przykład tego, jak uniwersalne mogą być gry edukacyjne stworzone z myślą o najmłodszych. Jak sama nazwa wskazuje, program skupia się na ćwiczeniach dla dzieciaków związanych z liczbami. No, może liczbami to za dużo (dosłownie), bowiem na starcie znajdziemy tam głównie zagadki związane z cyframi. A wszystkie one zostały podzielone na osiem kategorii. Zaczynamy od nauki (powtórki?) numerków, by później rozpocząć serię ćwiczeń. Zadań stawianych przed adresatami programu jest naprawdę sporo — od liczenia kwiatków widocznych na ekranie, przez wybieranie najmniejszych z pokazanych liczb, proste zadania z dodawaniem owoców, złożone działania obejmujące dodawanie i odejmowanie, na ukochanej grze w memory kończąc. Jest co robić, no i wierzę że dorośli brakiem wyzwań znudzą się po kilku minutach, ale ich pociechy mają szansę wyćwiczyć świeżo nabytą wiedzę, a nawet nieco się poduczyć jeśli mają jakieś braki.  Jeżeli chodzi o jakość wykonania to aplikacji nie mogę nic zarzucić. Kolorowy design, zadania przygotowane wzorowo z wykorzystaniem prosty pomocy naukowych w postaci kwiatków czy znanych owoców. A co najlepsze — każdą z nich możemy modyfikować i zmieniać poziom trudności wraz z postępami w nauce naszych pociech. W opcjach znajdziemy kilka wariantów dla każdej mini-gry, a na deser fantastyczna opcja która pozwoli maluchom niczego nie pomerdać. W ustawieniach możemy uaktywnić tryb działania gry, który zapobiega przypadkowemu wyłączeniu / zminimalizowaniu Kids Numbers and Math. By opuścić grę, nawet z poziomu menu, należy przycisk „cofnij” wcisnąć trzy razy. Fajnie że twórcy postanowili zaprojektować cały program z myślą o dzieciakach, a nie tylko skupić się na właściwej jej części.  Sam uczyłem się liczyć z czarno-białymi zeszytami ćwiczeń i zestawem podręczników, a grałem gdy tylko skończyłem w nieśmiertelnego Shadow Fightera. Tym bardziej cieszy mnie to, że moje dzieci mają tak fantastyczną alternatywę, by połączyć przyjemne z pożytecznym i naukę połączyć z rozrywką. Mam nadzieję, że takich produkcji będzie więcej, nie tylko skierowanych do najmłodszych, ale stopniowo każdej grupy wiekowej. Kids Numbers and Math dostępne jest w Google Play za około 10 złotych, jeżeli chcecie przed zakupem sprawdzić co się z czym je, możecie bez żadnych opłat pobrać wersję Lite. 