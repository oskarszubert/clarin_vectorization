15.04.2013 W sklepie z aplikacjami na Windows Phone nie tylko coraz szybciej zanikają tematyczne czarne dziury, ale też coraz więcej kategorii doczekało się kilku, bądź też kilkunastu dobry i konkurencyjnych aplikacji. Tak też jest z programami do edycji zdjęć i grafik. Jedną z lepszych (a może i najlepszą) na chwilę obecną jest aplikacja Fotor. W Fotor znajdą coś dla siebie zarówno osoby szukające dobrego programu do edycji zdjęć, jak i miłośnicy zabawy filtrami. Oczywiście słowo edycja każdy zrozumie inaczej. W tym wypadku chodzi o proste operacje na zdjęciu, takie jak przycinanie, obracanie, odwracanie, zabawa światłem i inne elementy związane z dodawaniem filtrów. Niestety jeżeli chodzi o bardziej profesjonalne zabiegi, Windows Phone wciąż czeka na odpowiednie aplikacje.  To co przekonało mnie do Fotora od pierwszego uruchomienia, to niezwykle prosty i intuicyjny interfejs. Dostęp do wszystkich opcji mamy w dolnym menu. Najpierw wybieramy jedną z 7 kategorii narzędzi, a następnie poszczególne z nich. Zaraz po starcie aplikacji stajemy przed wyborem wykonania nowego zdjęcia, albo wczytania czegoś z naszej galerii. Szkoda że autorzy nie dali nam możliwości przypięcia funkcji aparatu jako kafelka, tak aby nowo wykonane zdjęcie od razu trafiało do edycji w Fotor. Aplikacja nie integruje się także z menu szybkiego dostępu aparatu. Poszczególnych narzędzi nie będę opisywał gdyż jest ich sporo, a jak już wspomniałem dostęp do nich jest prosty i intuicyjny. Gdy zakończymy zabawę naszym zdjęciem możemy je zapisać, bądź też udostępnić. Aplikacja korzysta z systemowego menu udostępniania, tak więc grafika może trafić do wszystkich programów jakie się do niego wpisują. Program nie posiada czegoś takiego jak opcje, a w zakładce o takiej nazwie odnajdziemy krótki przewodnik po programie opisujący główne narzędzia. Fotor dostępny jest za darmo i nie zawiera żadnych reklam. Polecam każdej osobie, która choć raz spotkała się z potrzebą szybkiej edycji zdjęć na swoim smartfonie. Wprawdzie część z narzędzi Windows Phone 8 ma już wbudowane, ale ich obsługa z poziomu Fotora jest znacznie przyjemniejza. Najlepiej samemu pobrać aplikację i przekonać się o jej użyteczności. 