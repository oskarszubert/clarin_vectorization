16.04.2012 Choć to nie klasyczny FPS, bo nie masz tutaj możliwości poruszania się po planszy, ale i tak sporo się nastrzelasz, a dodatkowo nakupujesz i stuningujesz sobie bronie. Wszystko w wyższej idei walki z terroryzmem. Zainteresowany? No ba! Jak w to się gra? Recenzowałem kiedyś dwie gry z serii Contract Killer. Jeśli ich nie pamiętacie, to zapraszam do Podobnych aplikacji pod tym tekstem. W każdym bądź razie Gun   Blood od strony strzelaniny wygląda prawie tak samo, czyli stoimy w jednym miejscu i prowadzimy obstrzał. Różnica między produkcją Glu Mobile, a recenzowanym tytułem jest taka, że w tym przypadku mamy do czynienia z grafiką dwuwymiarową. Z tego powodu nie możemy nawet obracać naszym bohaterem, aby rozejrzeć się po okolicy. Gra polega wyłącznie na przesuwaniu celownika po ekranie i oddawaniu strzałów. Czy oby jednak? Przede wszystkim brak obecności trójwymiarowych modeli postaci i wrogów to nie koniecznie wada. Doskonale zdajecie sobie sprawę z tego, że nawet najlepsza grafika nie ma znaczenia, gdy danej produkcji brakuje grywalności. I w drugą stronę – nawet najprostszy audiowizualnie projekt może podbić serca mas. Wszystko zależy od tego, jaką formę zaprezentuje. Gun   Blood nie jest może rewelacyjny z perspektywy strzelaniny. Ile można poruszać celownikiem i ładować kulki w przeciwników? A można. Długo. I można mieć z tego frajdę. Gra została pobrania kilka milionów razy i stoi wysoko w rankingu w Google Play. Gdzie kryje się jej sukces, skoro wydaje się nudna i mdła? Jest po prostu niesamowicie rozbudowana. Strzelanina to tak na prawdę przykrywka. Podczas strzelanin zbieramy kasę na nowe bronie, akcesoria i tym podobne bonusy. Podczas walki dostajemy czasami na próbę jakąś fajną broń, z której możemy wystrzelić serię i od razu ją zakupić – normalnie jak w supermarkecie! Rozrywka w Gun   Blood tak na prawdę opiera się o budowanie własnego, podręcznego arsenału. Zupełnie tak jak w serii Drag Racing [1][2], gdzie od strony wyścigów gra jest strasznie rutynowa, a cała frajda opiera się o kupowanie nowych samochodów i motocykli, a następnie ich tuningowanie. Czy warto? Jak widać tego typu zabawa odpowiada dość licznemu gronu osób, bo jak już mówiłem, Gun   Blood zostało pobrane przez kilka milionów osób. Nic dziwnego, skoro to fajna, a zarazem darmowa gra. Oczywiście twórcy nie robią niczego charytatywnie i utrudniają trochę rozgrywkę, by zachęcić graczy do kupowania wirtualnej waluty. Gra jest naprawdę dobra. Jej (i tak wysoką) ocenę zaniżają takie komentarze jak na przykład Najgorsza strzelanka w jaką grałem! (…) Antywirus wykrył zagrożenie! Mój Norton nic nie wykrył, natomiast ja wykryłem solidną rozgrywkę praktycznie za darmo i oceniam ten tytuł na czwórkę z minusem. A Ty co wykryjesz? Zapraszam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 