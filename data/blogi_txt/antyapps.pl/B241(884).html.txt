22.05.2012 Niezbędnik każdego ucznia, czyli zeszyt i długopis próbowano zastąpić już na wiele sposobów. Jakiś czas temu, optymiści uważali, że ten zestaw z powodzeniem może być zastąpiony przez laptopy. W moim odczuciu, to teza idąca zdecydowanie za daleko, chyba, że ktoś wyjątkowo sprawnie porusza się pomiędzy różnymi programami (do pisania i rysowania), a następnie zlepia wszystko w jedną całość. Tylko czy oby nie jest to bardziej praco- i czasochłonne? W dobie tabletów i smartfonów, znów pojawiają się głosy, że dni kartki papieru i pióra są już policzone. Niedawno w AppStore pojawiła się aplikacja, która ma tego dokonać. Poznajcie Inkflow.  Inkflow to z pozoru prosta aplikacja, która pozwala nam na tworzenie różnego rodzaju notatek i szkiców. Jak to bywa z pozorami, potrafią nas nieźle zmylić i tak też jest w przypadku tego programu. Choć dla samego użytkownika, jest to nic innego jak biała „kartka”, którą możemy zakreślić „piórem”, to gdy przyjrzymy się temu bliżej, program jest rozbudowany znacznie bardziej. Innowacja tkwi w algorytmie generującym nasze „bazgroły”. Trudno opisać w jaki sposób, jednak został on tak skonstruowany, że pisząc po ekranie efekt końcowy wygląda niemalże tak samo jak na zwykłej kartce papieru. Program przelicza prędkość z jaką tworzymy kolejne kreski i prawdopodobnie na tej podstawie tworzy grubsze bądź cieńsze linie. Wrażenia? Wydaje mi się, że w tym programie drzemie spory potencjał. Choć notowanie podczas wykładów trudno jest mi sobie z Inkflow wyobrazić, to zapisywanie krótkich informacji bądź wykonywanie szkiców już zdecydowanie bardziej.  Aplikacja działa zarówno na iPadzie jak i na iPhone oraz iPod Touch. W przypadku dwóch ostatnich urządzeń, będzie ona zdecydowanie przydatna do przeglądania stworzonych projektów/notatek na tablecie, choć nie brakuje użytkowników, którzy z powodzeniem wykorzystują Inkflow na mniejszych ekranach. Domyślnie program jest bezpłatny, jego funkcjonalność możemy poszerzyć wykupując dodatkowy pakiet (obecnie to koszt $4.99, niebawem $7.99), który wzbogaci Inkflow o: paletę kolorów atramentu, ołówek, gumkę, pędzel, możliwość kopiowania, wycinania, wklejania fragmentów tworzonych dokumentów oraz tworzenia nielimitowanej liczby stron. Przekonajcie się sami, czy Inkflow odeśle papier i długopis do lamusa. Pobierzcie program bezpłatnie z AppStore. 