14.01.2014 Pamiętacie Solid Explorer? Swego czasu użytkownicy Androida na całym świecie zachwycali się tym menedżerem plików, wróżąc świetlaną przyszłość. Niestety autor chyba złapał zadyszkę, bo nowe wersje pojawiają się bardzo rzadko, a niewyeliminowane błędy rażą i straszą. Może zatem pora spróbować czegoś nowego, a przy tym równie rodzimego. MK Explorer to kolejny ciekawy menedżer plików od polskiego programisty. MK Explorer to w zasadzie zwyczajny menedżer plików. Program nie jest przeładowany funkcjami. Nie uświadczymy tutaj żadnych wodotrysków w postaci motywów, możliwości integracji z dziesiątkami usług, guzików społecznościowych i wszystkiego, co właściwie jest niepotrzebne w tego typu narzędziach. Zamiast tego aplikacja dysponuje tym, co niezbędne. A mianowicie? Program dysponuje dwoma panelami, w których możemy wyświetlać pliki. Nie zabrakło tutaj podstawowych poleceń, a więc możliwości kopiowania, przenoszenia, zmiany nazwy, tworzenia skrótów itd. Słowem, jest to pełnokrwisty menedżer plików. Nie znaczy to jednak, że możemy nazwać go zwyczajnym. Autor wbudował tu kilka ciekawych dodatków. MK Explorer obsługuje archiwa w formatach RAR i ZIP, a ponadto te ostatnie potrafi sam tworzyć. Mając klawiaturę podłączoną do tabletu, skorzystamy ze skrótów klawiszowych, każdy folder możemy przypiąć jako ikonę na pulpicie, a także przejrzeć grafiki we wbudowanej galerii. Mało? Dodajmy zatem do tego wysuwany zza lewej krawędzi panel z często odwiedzanymi lokalizacjami, funkcjonalną wyszukiwarkę oraz mechanizm zakładek. O MK Explorerze można napisać wiele, ale na pewno nie to, że jest małym programikiem. Niemniej w dalszym ciągu trudno powiedzieć o nim przeładowany. Interfejs utrzymano w stylistyce Holo, dzięki czemu świetnie komponuje się z systemem. Użytkownik nie jest jednak skazany na z góry narzucone kolory, gdyż może je dostosować na ekranie ustawień. Wszystkie elementy rozlokowano w sposób bardzo intuicyjny. Warto też zauważyć, ze MK Explorer dobrze dostosowuje się zarówno do małych ekranów smartfonów jak i 7- czy 10-calowych tabletów. To bardzo istotny atut.  Jestem mile zaskoczony i jednocześnie uradowany tym, że mogę testować MK Explorer jako jeden z pierwszych użytkowników (w chwili gdy piszę te słowa, w  Google Play ma zaledwie dwie oceny. Na co zatem czekacie, do roboty!). To solidny kawał kodu, który został opracowany pod kątem konkretnego zastosowania i w rezultacie zaowocował powstaniem świetnej aplikacji. Jeżeli autor utrzyma tempo aktualizacji, dopracuje drobiazgi i będzie rozsądnie dodawał nowe funkcje Solid Explorer zyska mocnego rywala w walce o palmę pierwszeństwa. 