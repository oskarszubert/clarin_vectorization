05.09.2012 Choć najczęściej, gdy gram w gry, wybieram tryb single player, to czasami mam ochotę na interakcję z innymi graczami, czy to przez sieć, czy też bezpośrednio, twarzą w twarz. W AppStore jest wiele gier, dzięki którym można pograć sobie z innymi, ale dawno nie dałem się tak wciągnąć, jak w przypadku gry, którą chcę Wam dzisiaj przedstawić. OLO game to na pierwszy rzut oka gra, którą trudno posądzić o to, że potrafi kogokolwiek pochłonąć na wiele godzin. Koncept tej gry jest tak prosty, że aż genialny. Gra ta przypomina nieco Glow Hokey, która jest dostępna w Google Play. Jednak pozory potrafią mylić, gdyż OLO to gra, która wymaga od graczy precyzji i strategii. Przy okazji jest rewelacyjną rozrywką dla wielu osób. Idea jest prosta, mamy dwóch (lub czterech) graczy. Każdy z nich ma własną strefę oznaczoną odpowiednim kolorem. Celem rozgrywki jest przesunięcie różnego rozmiaru OLO (punktów, kulek – jak zwał, tak zwał) na nasze pole leżące bliżej przeciwnika. Oczywiście rywal musi zrobić to samo. Nie jest to jednak takie proste i kierunek oraz pęd OLO zależy od naszej precyzji i rozmiaru samej kulki. Oczywiście nasz rywal ma takie samo zadanie. Liczba OLO jest ograniczona, jednak, jeżeli nasza kulka lub przeciwnika trafi poza pole po naszej stronie możemy ją ponownie wykorzystać. Oczywiście liczba powtórnych użyć też jest ograniczona. Warto również pamiętać, że przez nieuwagę możemy przyczynić się do tego, że nasz przeciwnik będzie miał więcej ruchów.  Oczywiście gra ta nie polega tylko na tym, aby umieścić jak najwięcej OLO w naszej strefie, ale również na tym, aby blokować przeciwnika i nie pozwalać mu na rozmieszczanie jego OLO. Możemy więc uderzać w kulki naszego rywala i tym samym wybijać je poza punktowaną strefę. Ponownie ważna jest precyzja i odrobina strategii. Zwycięża oczywiście ta osoba, która umieści najwięcej OLO w punktowanej strefie. Warto również wspomnieć, że w grę tę można grać również w 4 osoby, wtedy tworzymy zespoły po 2 osoby, oraz online. Dodatkowo wmontowany jest czat, który pozwala na rozmawianie między znajomymi poprzez WiFi. Warto również wspomnieć o samym wykonaniu gry. Choć prosty, design OLO jest naprawdę dopracowany i przyjemny w odbiorze. Animowana nawigacja przypomina tą znaną z Clear. Czy ta gra ma jakieś minusy? Ja ich nie dostrzegam. Jeżeli widzę jakiś problem, to raczej w fakcie, że dużo lepiej grałoby się w OLO na tablecie, a nie na 3,5 calowym wyświetlaczu. Jeżeli więc szukacie gry, która zapewni Wam i waszym znajomym wciągającą rozrywkę, to OLO game jest jak znalazł. Wprawdzie gra kosztuje 1,59 euro, ale obecnie jest na przecenie i można ją dostać za darmo. Warto wypróbować, polecam. Ocena: 5 