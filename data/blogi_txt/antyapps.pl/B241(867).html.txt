03.04.2013 Zastanawialiście się kiedyś dlaczego wasz smartfon wygasza ekran podczas rozmowy, obraca się kiedy przekręcacie go w poziomie, a kontrola niektórych gier odbywa się przez poruszanie urządzeniem w różnych płaszczyznach? Dzięki aplikacji Czujniki Android możecie dowiedzieć się, jakie czujniki zainstalowane w waszych urządzeniach odpowiedzialne są za te wszystkie funkcje oraz czy działają one poprawnie w waszych smartfonach i tabletach. Po uruchomieniu aplikacji, naszym oczom ukazuje się dziewięć przycisków opatrzonych nazwą danego czujnika i obrazkiem, który ma ułatwić nam odnalezienie się wśród fizyczno-mechanicznego nazewnictwa. Większość ikon dopasowano w przemyślany sposób, jednak wciąż zastanawia mnie roślinka symbolizująca sensor odległości. Przejdźmy jednak do samych możliwości aplikacji. Pierwszy z sensorów to akcelometr, który, jak się okazało, myliłem do tej pory z żyroskopem. O ile jednak ten pierwszy działa w moim telefonie (co udowodniła tocząca się po wirtualnym stole kulka), o tyle drugi w HTC Desire Z nie występuje. Sprawdziłem natomiast jego działanie w telefonie Samsung Galaxy S Advance i wszystko wydawało się działać prawidłowo. Kolejnym z sensorów, jaki możemy przetestować, to miernik natężenia światła. Wartości sukcesywnie zmieniały się wraz z przenoszeniem telefonu w różnie oświetlone miejsca. Przypuszczam więc, że i ta funkcja działa w moim telefonie odpowiednio. Poprawnie wydają się działać również sensory: położenia,  natężenia dźwięku i pola magnetycznego.  Aplikacja nie wykryła w moim telefonie trzech czujników: wspomnianego wcześniej żyroskopu oraz sensoru ciśnienia i temperatury. Dwa ostatnie, zgodnie z prawdą, nie zostały wykryte również w Samsungu Galaxy S Advance. Moje zastrzeżenia wzbudził czujnik odległości. Testowany na HTC Desire Z wyświetlał wartość 9 cm odległości od „przeszkody”, po zbliżeniu ręki wartość zmieniała się na 0 cm. W przypadku Samsunga wartość wynosiła 5 cm i również wyświetlała od razu 0 cm po zbliżeniu ręki. Być może czujniki te nie są na tyle dokładne, żeby podawać faktyczną odległość, a jedynie informują kiedy odległość 9 lub 5 cm została przekroczona. Z całą pewnością wiem już jednak, że w obydwu smartfonach są one zainstalowane po lewej stronie. Czujniki Android to aplikacja dla wszystkich ciekawskich, którym nie są obojętne mechanizmy, dzięki którym ich urządzenia mobilne działają w określony sposób. Program sprawdzi się również podczas porównywania poszczególnych modeli smartfonów lub tabletów, a maniacy technologicznych niuansów będą mogli jeszcze lepiej poznać wnętrze swoich mobilnych urządzeń. 