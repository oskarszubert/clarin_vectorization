14.11.2013 Zgodnie z oczekiwaniami po wcześniejszym zaprezentowaniu tego jak będzie wyglądał nowy Facebook Messenger nastąpiła oficjalne udostępnienie odświeżonej aplikacji w App Store i Google Play. Radykalnie zmieniony wygląd można pokochać lub znienawidzić, ale nie sposób pominąć kilka nowości, które pojawiły się na liście funkcjonalności nowego Messengera.  Jeszcze nigdy komunikator od Facebooka nie wyglądał tak podobnie na obydwu platformach jak teraz. Nie da się jednak ukryć faktu, że jego interfejs inspirowany był zmianami, które zaszły w systemie iOS. Siódma odsłona mobilnego systemu od Apple to zupełnie nowy styl projektowania aplikacji i choć Facebook zrobił wszystko, by jego aplikacja jak najlepiej wkomponowywała się w tę całość, to jednak muszę dodać od siebie, że Messenger wygląda teraz po prostu… inaczej. Ani gorzej, ani lepiej, po prostu inaczej. Białe tło i ogólnie jasna kolorystyka drażnią i choć może z czasem wrażenie to ulegnie zmianie, to na pierwszy rzut oka ciężko odnaleźć tu jakiekolwiek zalety tej przemiany. Paradoksalnie w momencie obcowania z nową wersją aplikacji na Androidzie odniosłem lepsze wrażenie, zupełnie nie wiem dlaczego.  Co więcej ten sam styl dosięgnął Messengera dla Anroida, dlatego użytkownicy tego systemu głośno „protestują”. Aktualnie cechy wspólne dla obydwu systemów pod względem wyglądu można policzyć na palcach jednej ręki i jest to zdecydowanie za mało, by zdecydować się na taki krok. Jest to decyzja zupełnie niezrozumiała dla mnie, jednak na obecną chwilę należy się z tym pogodzić lub po prostu nie aktualizować aplikacji. Przejdźmy do konkretów. Facebook Messenger pozwala teraz także na kontakt z osobami, które nie są naszymi znajomymi na portalu, poneiważ wystarczy że będziemy znali ich numer telefonu. Facebook staje się więc pośrednikiem nie tylko dla tych, którzy się po prostu znają, ale dla tych, których mogą łączyć jedynie kontakty zawodowe i wzajemna znajomość numeru telefonu. Numer ten należy naturalnie podać w aplikacji co może nie spodobać się części użytkowników.  Na obydwu platformach Messenger pozwala teraz również na podejrzenie aktywnych aktualnie znajomych (z wyszczególnieniem z jakiego urządzenia korzystają). Na liście kontaktów odpowiednio oznaczne zostały także kontakty, które używają aplikacji Messenger, dzięki czemu wiemy czy będziemy w stanie dotrzeć do nich na urządzeniach mobilnych. Aplikacja umożliwia także wyłączenie dostępności na czacie Facebooka, czego brakowało mi do tej pory najbardziej. Na iOS doceniłem przede wszystkim takie opcje jak podgląd otrzymywanej wiadomości, który można wyłączyć (podobnie jak z SMS) oraz zarządzanie dźwiękami i wibracją w momencie, gdy korzystamy z aplikacji. Z kolei na Androidzie do gustu przypadła mi możliwość przechodzenia pomiędzy kartami (rozmowy, kontakty, ustawienia) poziomym przesunięciem w dowolnym miejscu – na iOS niezbędne jest dotknięcie jednej z ikon. 