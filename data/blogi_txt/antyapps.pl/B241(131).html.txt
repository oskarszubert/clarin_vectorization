20.08.2013 Wbudowany w Androida kalendarz ma zasadniczą wadę – brak solidnego widżetu, który by pozwalał na przeglądanie wydarzeń w przód bez konieczności uruchamiania aplikacji. Lekarstwem na tę dolegliwość ma być All-in-One Agenda, czyli dość rozbudowane rozwiązanie, które rozszerzy znacząco możliwości naszego pulpitu pod kątem planowania. Aplikacja jest w zasadzie jedynie widżetem na pulpit, co bynajmniej nie oznacza, że przez to jej możliwości są ograniczone. Wręcz przeciwnie – myślę, że to jedno z najbardziej rozbudowanych rozwiązań tego typu. Po ulokowaniu widżetu na pulpicie otrzymamy dostęp do kilku zakładek. Począwszy od góry są to: ogół wszystkich wydarzeń, wydarzenia tylko z naszego kalendarza systemowego, urodziny oraz wydarzenia z Facebooka. Każdy z ekranów ma formę agendy, a więc w układzie chronologicznym są tutaj wyświetlane plany na najbliższą przyszłość. Listy możemy swobodnie przewijać, a także wybierać je palcem, co zaowocuje uruchomieniem stosownej aplikacji. Swoim układem All-in-One Agenda przypomina po części notes z zakładkami. Interfejs programu z początku może wydawać się mało przejrzysty, ale wystarczy przejść do ustawień by go delikatnie podrasować (chociażby, wybierając czytelniejszą czcionkę). Tło widżetu jest ciemne, ale też lekko przeźroczyste. Nie powinno to jednak kolidować ze wzorzystymi tapetami. Niestety nie mamy możliwości zmiany kolorów ani dostosowania wyglądu widżetu – pod tym względem twórcy ograniczyli się jedynie do możliwości zmiany rozmiaru czcionki. Atutem All-in-One Agenda jest wszechstronność. Widżet możemy dostosować w dość przyzwoitym (nie licząc wyglądu) stopniu do naszych oczekiwań. Za część funkcji, takich jak podłączenie konta z Facebooka, prognozę pogody, czy dodatkowy pasek z godziną przyjdzie nam jednak zapłacić. Łączne wykupienie wszystkich funkcji jest dość drogie, bo przekracza 20 zł, ale nie każdy będzie potrzebował pełnej gamy oferowanych przez twórców modułów.   All-in-One Agenda to ciekawy widżet o dużych możliwościach. Rozczarowuje mnie jednak to, że za te najciekawsze, jak integracja z Facebookiem musimy dodatkowo zapłacić. Bez tego aplikacja wydaje się dość przeciętna i nie dysponuje zbyt wieloma atutami poza dużą liczbą opcji konfiguracyjnych. Niemniej jest to zdecydowanie interesująca opcja spośród widżetów z kalendarzem. Jeżeli intensywnie planujecie w ten sposób czas, warto rozważyć jej wypróbowanie. 