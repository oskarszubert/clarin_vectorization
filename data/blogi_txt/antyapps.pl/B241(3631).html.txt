10.07.2012 Aplikacja, o której dziś wam opowiem, zaciekawiła mnie pod wieloma względami. Przede wszystkim spodobała mi się idea, potem design, a na końcu to,  że można ją zainstalować nawet na kamieniu. O czym mowa? O Samsung Hope Relay, czyli kolorowym programiku, który pozwala wspierać wioski dziecięce przez… Spacerowanie! Jak to? Tak to. Program po ściągnięciu, zainstalowaniu i zalogowaniu pozwala na włączenie trybu biegacza albo spacerowicza (jak kto woli). Następnie naszym zadaniem jest przebycie jednego kilometra. Za każdy kilometr Samsung płaci złotówkę na wakacje dzieci z wiosek dziecięcych. Złotówkę można przekazać za pośrednictwem Hope Relay raz dziennie, od 25 czerwca 2012 do 12 sierpnia 2012, czyli dnia zakończenia Igrzysk XXX Olimpiady. Po przebiegnięciu program przestaje naliczać przebyty dystans i wyświetla gratulacje. Następne małe tournee po złotówkę musi odbyć się dopiero kolejnego dnia. Niemniej – jeśli zainstalujecie dziś i chociaż raz na jakiś czas włączycie, to jesteście w stanie przekazać na dzieciaki około 30 złotych. Chodząc. Brzmi jak całkiem dobry deal, prawda? Do tego możecie ścigać się ze znajomymi z innych miast, ponieważ w aplikacji zaimplementowano ranking, który pokazuje najbardziej rozbiegane miejscowości na całym świecie. Aplikacja Samsung Hope Relay dostępna jest na Androida, iOS i badę, więc jakikolwiek smartfon macie – prawdopodobnie możecie zainstalować program i zacząć pomagać. Zrobienie jednego kilometra dziennie to nie jest zbyt duże wyzwanie dla was, ani dla waszej baterii (10-30%?). Natomiast świadomość, że przez waszych parę kroków pomogliście jakiemuś dziecku – bezcenne. 