05.03.2012 Kto powiedział, że grafika jak z kreskówki definiuje tytuł jako ten przeznaczony dla dzieci? Już lata świetlne temu powstawały kreskówki i komiksy dla dorosłych. Nie liczy się forma, a treść, a w przypadku Running Freda mamy bohatera uciekającego przed kosą, który niejednokrotnie wpada pod piłę łańcuchową lub roztrzaskuje się o głaz. Wciąga! Jak w to się gra? Głównym motywem jest ucieczka przed kosą. Biegniemy przed siebie omijając poszczególne elementy plansz. Sterowanie odbywa się za pomocą obracania telefonu oraz skoku, który wykonujemy za pomocą naciśnięcia ekranu w jego prawym dolnym rogu.  Poziomy są zróżnicowane. Na każdym z nich mamy możliwość zbierania monet. Te zamieniamy potem na rozszerzenia takie jak podwójny skok czy możliwość zaczynania gry od ostatniego checkpointa po wypadku śmiertelnym, a nie rozpoczynanie planszy od nowa, jak to jest domyślnie. Na planszy możemy spotkać przeróżne przeszkody. Gra zawiera opcję wyłączenia „krwawych efektów”, ale to zabija frajdę. Domyślnie jesteśmy zmuszeni robić slalomy między obracającymi się kulami z kolcami, unikać przepaści czy wychodzących ze ścian pił łańcuchowych. Czy warto? Jest to jedna z ciekawszych gier, w jakie ostatnio grałem. Bogata trójwymiarowa grafika, ciekawa rozgrywka, a to wszystko dostępne za darmo. Warto spróbować, choć jak się domyślacie, część rozszerzeń będzie wymagać zakupu lub zdobycia wirtualnej waluty w sposób inny niż zbieranie monet na planszy – bo to trwałoby zbyt długo. Na szczęście nie musimy koniecznie płacić realnymi pieniędzmi, a możemy pobrać aplikacje partnerskie i w ten sposób zasilić konto w Running Fred.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 