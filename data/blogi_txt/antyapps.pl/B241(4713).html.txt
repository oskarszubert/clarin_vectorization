12.04.2013 Ilekroć słyszę o WWE mam przed oczami czasy podstawówki, kiedy na przerwie dzieciaki ustawiały ring z plecaków i wcielały się w postaci swoich ulubionych wrestlerów, których mogliśmy wtedy oglądać po godzinie 20, kiedy to Cartoon Network zamieniało się w TNT. Z wielkim sentymentem wróciłem do tych czasów testując aplikację powiązaną z niecodziennym spektaklem aktorstwa i bijatyki. Być może jest to sport niedorzeczny, a dla niektórych coś czego w żaden sposób nie określiliby jako sport, jednak jedno trzeba przyznać: ta największa federacja wrestlingu na świecie, jaką jest World Wrestling Entertainment wypuściła mobilną aplikację, z której deweloperzy powinni brać przykład podczas tworzenia własnych produkcji. Estetyka aplikacji ściśle koresponduje z oprawą graficzną charakterystyczną dla WWE. Dla stworzenia odpowiedniej atmosfery podczas oglądania aplikacji zadbano o najmniejsze szczegóły, takie jak charakterystyczny dźwięk gongu po uruchomieniu aplikacji. Oprawa graficzna w każdym miejscu jest wyjątkowo spójna i jednocześnie czytelna. Na stronie głównej w aplikacji mamy odnośniki do aktualności związanych z dwoma najbardziej znanymi programami telewizyjnymi prezentującymi wrestling: Smack Down i RAW. Ponadto z głównego pulpitu można się także dostać do strefy My Universe, która zrzesza mieszkających w pobliżu siebie fanów WWE i umożliwia komunikację za pośrednictwem serwisu Twitter. Usługa dotyczy jednak tylko mieszkańców USA.  Oprócz wymienionych funkcji mamy również menu boczne, dostarczające kolejneg0 wachlarzu możliwości. Stąd możemy przenieść się do usługi WWE Active. Dzięki niej w trakcie walk możemy na żywo omawiać to, co widzimy na ekranie, a także dzielić się swoimi zdjęciami oraz poznawać innych entuzjastów wrestlingu. Ten społecznościowy aspekt to świetne rozwiązanie integrujące użytkowników aplikacji i jednocześnie świetna zachęta, aby aktywnie korzystać z niej w czasie rzeczywistym oglądając walki. Twórcy aplikacji nie zapomnieli także o kalendarzu ważnych walk, gdzie dodatkowo możemy ustawić przypomnienie oraz z poziomu smartfona lub tabletu zakupić bilety na walkę. Dostępny jest również odnośnik do sklepu internetowego, gdzie dostępne są tysiące gadżetów związanych z najpopularniejszymi wrestlerami. Aplikacja powiązana jest także z usługą Pay-Per-View, która w Polsce nie cieszy się zbyt dużą popularnością nawet wtedy, gdy obsługuje ona duże walki bokserskie z udziałem naszych pięściarzy. Niestety nawet gdyby znaleźli się chętni na opłacanie oglądanych walk przez smartfon funkcja ta, jeśli chodzi o aplikację WWE, nie działa w naszym kraju.  WWE jest aplikacją kompletną i dopracowaną w każdym calu. Jest to naprawdę obszerna baza regularnie aktualizowanych informacji, zawierająca sylwetki wrestlerów, ich szczegółowe opisy, a także masę zdjęć i filmików. Po raz kolejny z nieukrywaną zazdrością miałem okazję przyjrzeć się aplikacji dedykowanej konkretnej zagranicznej organizacji sportowej (patrz ostatnio recenzowane At Bat) i ze smutkiem muszę przyznać, że nie udało mi się jeszcze trafić na polską aplikację związaną ze sportem, która choćby w połowie była tak samo przemyślana i funkcjonalna. Jedynym minusem aplikacji jest tylko to, że większość jej innowacyjnych funkcji nie jest dostępna w naszym kraju… 