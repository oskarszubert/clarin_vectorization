23.05.2013 Ilekroć przyszło mi coś wkuwać „na blachę”, niezawodnym pomocnikiem były notatki ze skrótowo ogarniętymi zagadnieniami, poskładane na na niewielkich kartkach papieru, tzw. fiszki. Co prawda było z tym zawsze sporo barowania się, jeśli zależało nam na solidnie przygotowanym zestawie, jednak co by nie mówić, zawsze były warte poświęconego im czasu. Ale po to są dobra elektroniczne, by z nich korzystać — warto zatem pomyśleć o zamianie tradycyjnej zabawy z papierem i nożyczkami na ich cyfrowe odpowiedniki. Odwracalne fiszki, z którymi nauka jest prawdziwą przyjemnością. Ostatnio nieudolnie dodając wyrazy do iFiszek z poziomu tabletu zastanawiałem się, która z aplikacji pozwoli mi wszystko wygodnie przygotować z poziomu urządzeń z fizyczną klawiaturą, a następnie przetransportować całość do mobilnego programu, z którym nauka będzie prawdziwą przyjemnością. I tak oto trafiłem na FlashCards++ — aplikacja wspiera import fiszek z serwisów takich jak Quizlet, Flashcard Exchange, a także plików przygotowanych w Excelu — te ostatnie możemy wygodnie importować z poziomu Dropboxa. Naturalnie nic nie stoi na przeszkodzie, by dodawać dwustronne, wirtualne karteczki również z poziomu aplikacji. Co ciekawe — te mogą zawierać nie tylko czysty tekst, ale także nagrania audio oraz pliki graficzne. Jednak by móc cieszyć się więcej niż 150 fiszkami i dodatkami audiowizualnymi, trzeba zostać subskrybentem. Ceny specjalnie nie porażają, także jeśli planujecie z takich rozwiązań korzystać dość regularnie, warto rozważyć jej zakup: trzymiesięczna subskrypcja to koszt rzędu 2,69 euro, za rok zapłacimy 8,99 euro, a za dostęp do wszystkich funkcji 21,99 euro.  Aplikacja jest bardzo rozbudowanym narzędziem do korzystania z fiszek. W opcjach wybieramy w jakiej kolejności mają się one pojawiać (zawsze tej samej, losowo, a może sprytnie posegregowane?), jaki sposób nauki preferujemy (ręczny, a może automatyczny?), a także styl ich przeglądania — nauka czy test? Możemy również szybko uzyskać dostęp do wszystkich wpisów posegregowanych alfabetycznie. Podczas samej nauki oceniamy nasz progres oznaczając naszą znajomość poszczególnych fiszek w pięciostopniowej skali. Nie ma tam specjalnie dużo opcji dostosowania programu do naszych potrzeb, ale nie zabrakło możliwości zmiany czcionki i jej rozmiaru, czy wyrównania tekstu. Aplikacja posiada także inteligentne scalanie powielających się wpisów, także nie musicie bać się o to, że wpisy będą Wam się dublowały.  FlashCards++ to świetne narzędzie dla wszystkich miłośników fiszek. Może w trochę mniej tradycyjnej formie, ale to wciąż równie efektywny sposób nauki, z tą różnicą, że tym razem przeniesiony w cyfrowe światy. Integracja z najpopularniejszymi usługami i wsparcie dla importowanych plików z Excela jest także ogromnym atutem. Aplikacja dostępna jest w AppStorze, i można ją tam w wersji uniwersalnej nabyć za 3,99$. Ale jeśli się pospieszycie, macie szansę załapać się jeszcze na promocję w której można tę świetną aplikację pobrać za darmo! 