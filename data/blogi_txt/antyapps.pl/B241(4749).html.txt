25.10.2013 Po raz kolejny odnaleziona w Google Play gra przywołała miłe wspomnienia z dzieciństwa. Pamiętacie tytuł Incredible Machine? Była to gra, od której nie mogłem oderwać się w młodości, tworząc najróżniejsze konstrukcje, w których reakcja łańcuchowa powodowała przedostanie się kolorowej piłki z punktu A do punktu B w bardzo spektakularny sposób. Zupełnie zapomniałem o jej istnieniu aż do dziś, kiedy natrafiłem na X-Physics. Gra opiera się na podobnych zasadach co Incredible Machine, z tą różnicą, że tym razem nasze konstrukcje będziemy tworzyć w trzech wymiarach. Jeśli podobna zabawa ominęła lata waszej młodości, tym bardziej zachęcam do sprawdzenia, co straciliście. Pierwszym zaskoczeniem po uruchomieniu gierki była wyjątkowa stabilność. Niestety trójwymiarowe gry nie radzą sobie najlepiej na moim HTC Desire Z, a w tym przypadku nie dość, że ani razu nie zdarzyło mi się niespodziewane zamknięcie apki, to również sama grafika prezentowała się nad wyraz płynnie.  Dla tych, którzy nie mieli kontaktu ze wspomnianym Incredible Machine (ani też podobnym, opisywanym przez Pawła całkiem niedawno Crazy Machines Golden Gears) wyjaśnię, na czym polega nasze główne zadanie w tego typu grach. Otóż dysponując najróżniejszymi przedmiotami takimi jak szyny, zębatki, taśmociągi, belki, wsporniki czy windy, musimy wybudować tor, po którego pokonaniu czerwona piłeczka będzie mogła dotrzeć do wyznaczonego miejsca. Pamiętam podobne konstrukcje z filmów popularnonaukowych, dlatego tym bardziej cieszę się, że podobne budowle można tworzyć wirtualnie z wykorzystaniem naszych smartfonów i tabletów. Nasze wewnętrzne dziecko znowu zostanie zaspokojone.  Gra dostępna jest w dwóch odsłonach: darmowej i płatnej. Ta pierwsza oferuje jedynie 12 poziomów, dlatego entuzjaści tego typu rozrywki z pewnością będą czuli niedosyt. Pełna wersja, oferująca przeszło 100 różnych plansz, kosztuje nieco ponad 8 złotych. Cena jest dość wysoka, jednak po przejściu darmowych poziomów sami będziecie mogli zdecydować, czy warto zapłacić za kolejne. Pełną wersję gry można pobrać TUTAJ.  X-Physics to znakomita gra logiczna, wymagająca kombinowania i sprytu. Tytuł z pewnością sprawdzi się na czas „długich jesiennych wieczorów”. Cena mogłaby być nieco niższa, jednak 8,31 nie jest znowu zaporową kwotą, której nie można wydać na grę pobudzającą do pracy nasze szare komórki. 