19.11.2013 Historia relacji Googla z Windows Phone jest długa i bardzo burzliwa. Walki o dostęp do aplikacji, odcinanie użytkowników od usług, blokowanie dostępu itp. Lista jest obszerna. Nie zawsze tak było. Przez krótki okres obie firmy dogadywały się bardzo dobrze, czego efektem była zapowiedź aplikacji Google Plus oraz premiera wyszukiwarki Google. Biorąc pod uwagę że kilka lat temu bing prawie w ogołe nie wspierał naszego kraju, a telefony z Windows Phone 7 nie potrafiły nawet wczytać mobilnej wersji tej strony, aplikacja od Googla okazała się bardzo przydatna i pożadana. Od tamtej pory minęły już prawie 2 lata, a mobilne Google pozostała w prawie niezmienionej formie. Aż do wczoraj, kiedy to Google nagle zdecydowało się ją zaktualizować. Zmiany, choć nie ma ich zbyt wiele, są istotne. Pierwsza z nich to wyszukiwanie głosowe, dobrze znane użytkownikom wyszukiwarki od Googla. Trzeba przyznać, że mechanizm radzi sobie wyśmienicie z rozpoznawaniem naszych słów, w tym specyficznych nazw własnych. Po kilku próbach, już brakuje mi takiej opcji w bingu. Po prostu czasem o wiele szybciej jest coś powiedzieć do telefonu, niż to napisać, zwłaszcza z perspektywy zbliżającej się zimy.  Dodano także możliwość logowania na konto Googla. Jak na razie nie obfituje to zbyt dużymi przywilejami dla nas, za to dostarczamy kolejne spersonalizowane dane o tym czego szukamy w sieci. Sprytne, nie dać zbyt wiele od siebie, za to uzyskać sporo dla siebie. ;) Co więcej, gdy już dodamy nasze konto,  jedyną możliwością skutecznego wylogowania będzie jej usunięcie. Próby robienia tego z poziomu aplikacji jedynie zamkną program, a po restarcie wrócimy na nasze konto. Poprawie uległ także mechanizm wyświetlania wyszukiwanych grafik, oraz wydajność programu. Muszę przyznać że nowy Google chyba zawita u mnie na dłużej, a wszystko przez dobrze działające wyszukiwanie głosowe. Google znowu lekko namieszał i stworzył wiele pytań. Czy to tylko walka o kolejne informacje od użytkowników, czy też na poważnie myśli o rynku Windows Phone. Czas pokaże. Teraz zapraszam do pobierania i testowania. Ponieważ Google nie było u nas recenzowane, poniżej ocena całości, nie tylko wprowadzonych zmian. Aplikacja dostępna jest za darmo na Windows Phone 8 oraz 7, warto też dodać że wspiera język polski. 