07.08.2012 Zdjęcia, fotki, obrazy. Miejsca, w których przechowujemy nasze fotografie trudno jest zliczyć: pamięć telefonu, Facebook, Google+, Instagram i mu podobne aplikacje. Trudno czasami to ogarnąć, dlatego dobrze mieć na składzie aplikację, która pozwoli nam wyświetlać nasze zdjęcia pochodzące z różnych źródeł. Taką aplikacją jest Cooliris. Jest to przeglądarka zdjęć, która umożliwia wyświetlanie ich z kilku podstawowych źródeł. Najważniejszym jest oczywiście pamięć naszego telefonu, a dokładniej rolka aparatu, z którą aplikacja się łączy. Ale Cooliris pozwoli nam przeglądać zdjęcia również z naszych kont na Facebooku i Instagram, a także wyszukiwać obrazy za pośrednictwem Google Images. To, co jest bez wątpienia wartością tej aplikacji, to bardzo dobrze przygotowany interfejs. Zdjęcia możemy przeglądać w pozycji pionowej, wówczas wyświetlają się one powiększone, lub też w pozycji poziomej. W obu przypadkach aplikacja wykorzystuje plan siatki i wprowadza nawigację za pomocą przesunięć palcem po ekranie. Do tego Cooliris działa całkiem płynnie i przeglądanie zdjęć za jego pomocą jest łatwe i przyjemne.  Poza tym aplikacja stara się oddać strukturę obrazów. Jeżeli za jej pomocą przeglądamy naszą rolkę z aparatu to możemy wybrać dowolny album wcześniej przez nas założony. Jeżeli chcemy przeglądać zdjęcia z Instagram, to możemy obejrzeć te najbardziej popularne, te od osób, które obserwujemy oraz oczywiście nasze. Analogicznie aplikacja działa w przypadku połączenia jej z naszym kontem na Facebooku. Oczywiście zdjęcia możemy dowolnie zaznaczać i dzielić się nimi za pomocą FB właśnie, lub też zapisywać w pamięci naszego telefonu.  Minusy? Przede wszystkim aplikacja ładuje tylko wybraną pulę obrazów z Google Images. Po drugie Cooliris nadaje się tylko i wyłącznie do przeglądania zdjęć, jeżeli szukacie bardziej zaawansowanego managera, to ta aplikacja nie spełni waszych nadziei. Szkoda również, że aplikacja obsługuje tak mało źródeł. Niemniej jednak Cooliris prezentuje się bardzo dobrze, spełnia swoje zadanie – jest prostą przeglądarką zdjęć, a do tego jest darmowy. Jeżeli więc poszukujecie aplikacji, która pozwoli Wam na wyświetlanie zdjęć z kilku z góry zdefiniowanych źródeł, jest prosta i działa szybko, to sięgnijcie po Cooliris. Na pewno warto ją wypróbować. Ocena: 4 