08.05.2013 Telewizja Polska postanowiła podążać za najnowszymi trendami i od jakiegoś czasu serwuje użytkownikom urządzeń mobilnych programy sygnowane swoim logo. Historia miała swój początek wraz z wydaniem oficjalnej aplikacji umożliwiającej oglądanie najpopularniejszych reportaży, seriali i filmów znajdujących się w ramówce TVP. Aplikacja prezentowała się słabo i co gorsza – była naprawdę mocno zabugowana. Wraz z kolejnymi wersjami poprawiano stare błędy i dodawano nowe – użytkownicy w komentarzach nie szczędzili gorzkich słów, a programiści wraz z uaktualnieniami wypuszczanymi do AppStore dawali świadectwo swojej nieudolności. Najgorsze miało jednak dopiero nadejść. Cyrkowi związanemu z oficjalną aplikacją TVP przyglądałem się z boku. Na co dzień nie oglądam telewizji, więc cała sytuacja bardziej mnie śmieszyła niż złościła. Podczas gdy w AppStore pojawiały się kolejne wersje oficjalnej aplikacji, TVP wypuściła w świat swoje kolejne dziecko. Światło dzienne ujrzała TVP Stream mająca umożliwić oglądanie programów regionalnych na ekranach urządzeń mobilnych wszelkiej maści (jednocześnie wydana została wersja dla systemów iOS i Android). Zaciekawiony, co tym razem powstało w tajnych podziemnych laboratoriach na ulicy Woronicza bez wahania zabrałem się za testy nowego cyfrowego tworu Telewizji Polskiej. Rzeczywistość przerosła moje oczekiwania – TVP Stream okazał się nieprzeciętnym koszmarkiem, którego paskudny wygląd i działanie (a raczej „nie działanie”) na zawsze zapadły w mej pamięci. Z przyjemnością wystawiłem aplikacji najniższą możliwą ocenę i przyrzekłem sobie, że kolejny mobilny  twór od TVP (jeżeli taki kiedykolwiek się taki pojawi) również musi trafić w moje ręce. Najgorsze aplikacje mobilne świata stały się moją pasją:)  Moja cierpliwość nie została wystawiona na ciężką próbę. Niecałe 3 miesiące po premierze TVP Stream w AppStore pojawił się tajemniczy projekt o nazwie TVP Matura. I po raz kolejny rzeczywistość okazała się piękniejsza od marzeń:) Założeniami projektu było przetestowanie wiedzy Polaków za pomocą specjalnie na tą okazję przygotowanych próbnych testów maturalnych. Dodatkowo aplikacja miała dostarczyć użytkownikowi ciekawostek z życia wybitnych uczonych, a także zaprezentować najlepsze sposoby na szybkie i co ważniejsze – skuteczne, przyswojenie trudnego i obszernego materiału. Czas uruchomić TVP Matura i przekonać się na własnej skórze, czy nasza wiedza i umiejętność logicznego myślenia pozwoliłyby dziś zdać egzamin dojrzałości. Pierwsze kilkanaście sekund po uruchomieniu aplikacji mocno mnie rozczarowało. Menu, które ukazało się na ekranie tabletu prezentuje się o klasę lepiej niż w poprzednich tworach od TVP. Napiszę więcej – kilka pierwszych maźnięć po ekranie i wszystko działa, a obsługa wydaje się intuicyjna i bezproblemowa. Czyżby Telewizja Polska zawiodła moje oczekiwania i wydała działającą i znośnie wyglądającą aplikację? Możecie odetchnąć z ulgą, gdyż kolejne minuty rozwieją te wątpliwości. Pierwsze problemy pojawiają się już w momencie podjęcia prób przejścia do poszczególnych działów aplikacji. By napotkać pierwszego znaczącego buga wystarczy przełączyć domyślne menu na widok kafelkowy. Po zmianie sposobu wyświetlania głównego centrum dowodzenia programem, TVP Matura przestaje reagować na jakiekolwiek działania użytkownika. Możecie uderzać w ekran do woli – jedynym sposobem uaktywnienia aplikacji jest jej wyłączenie i zrestartowanie.  Po ponownym uruchomieniu programu proponuję przejść do działu Aktualności, by dowiedzieć się co w nowego słychać w maturalnym świecie. Pac! Aplikacja minimalizuje się, a w jej miejscu pojawia się Safari… z automatycznie otwartymi kilkunastoma zakładkami. Hmm… pomysłowe. Kolejny restart i bawimy się dalej. Działy Polscy Naukowcy, Artykuły Prasowe i Metody Nauki są wypełnione po brzegi tekstami, których równie dobrze mogłoby nie być. Artykuły przedstawione są w na tyle „ciekawy” sposób, że ich przeczytanie bez ciągłego przybliżania, oddalania i przesuwania pola widzenia jest niemożliwe nawet na dużym ekranie iPada. Mało funkcjonalny w przypadku urządzeń mobilnych format pdf jest w porównaniu do patentu zastosowanego w TVP Matura szczytem wygody i intuicyjności. Esencją maturalnej aplikacji od TVP są testy. Jak można było się jednak spodziewać bezproblemowe działanie tego modułu wymaga od użytkownika niemałej dawki szczęścia. Moje kilkukrotne próby dobrnięcia do końca próbnej matury w większości przypadków kończyły się rozmaitymi problemami. Wybrane testy nie uruchamiały się , ekran przestawał reagować na dotyk, albo program zawieszał się po kolejnym z rzędu pytaniu. Telewizja Polska po raz kolejny spełniła moje oczekiwania. TVP Matura okazała się aplikacją równie tragiczną, co niedościgniony dotychczas pod tym względem TVP Stream. Dzisiejszym maturzystom życzę powodzenia – nie martwcie się, nawet jak pójdzie Wam nie najlepiej, to i tak na pewno zaprezentujecie się lepiej, niż TVP. 