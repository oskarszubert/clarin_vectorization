20.02.2013 Platforma Minus od jakiegoś czasu migała mi przed oczami, ale nigdy specjalnie się w nią nie zagłębiałem. Nie jest to popularna w naszym kraju metoda dzielenia się zdjęciami, właściwie to nie znam nikogo, kto by z niej korzystał. Instagram zdominował rodzimych użytkowników smartfonów, czy odświeżony zestaw aplikacji mobilnych od Minus ma szansę to zmienić? O ile wersja serwisu przeglądana na komputerze przywodzi na myśl bardziej serwisy takie jak Tumblr czy Pinterest, w których reblogujemy dziesiątki obrazków ze strumienia obserwowanych przez nas osób, o tyle w wersji mobilnej przywodzi na myśl bardziej wspomniany wyżej właśnie Instagram, który ma nas połączyć z ludźmi w okolicy. Program podzielony został na cztery główne zakładki: w okolicy (ang. nearby), czat, możliwość zrobienia zdjęcia oraz ulubione; na końcu znalazł się odnośnik do naszego profilu. Testowanie programu w Łodzi nie ma za wielkiego sensu, przez ostatnie dni próbowałem lokalizować się w różnych częściach miasta, ustawiałem jak najmniej rygorystyczne filtry wyszukiwania, a i tak nie spotkałem żywej duszy, podobnie zresztą ma się kwestia wysłanych przez nie fotografii. Mimo że czat odbyłem jedynie z botem, to muszę przyznać, że wizualnie prezentował się nienagannie — cała aplikacja utrzymana jest w pomarańczowo-kremowych barwach, a w rozmowie możemy do woli spamować wykonanymi przez siebie zdjęciami lub chwalić się naszym obecnym miejscem pobytu.  Skoro mamy się dzielić zdjęciami, to warto byłoby je trochę upiększyć. Z podobnego założenia wyszli autorzy programu, którzy zaoferowali nam bardzo rozbudowany edytor zdjęć. Nie postawili na świeże rozwiązanie, bowiem w mobilnej wersji Minus zaimplementowali znany i lubiany produkt — Aviary. O samym programie i jego możliwościach rozpisywać się nie będę, stosowny wpis poświęcił mu kiedyś Kamil i to właśnie do jego podsumowania Was odsyłam. Aplikacja wyraźnie stawia na połączenie z lokalnymi fotografami i stworzenie społeczności — zapomnijcie o jakichkolwiek ustawieniach prywatności. Wszystkim dzielicie się ze światem, choć nie ma co mydlić oczu, w Polsce raczej się to nie sprawdzi, dopóki portal nie zostanie spopularyzowany. Ciekawy pomysł, ale jako że sam staram się z rozwagą podchodzić do kwestii prywatności, nawet jeśli zdobyłby u nas w kraju szerszą publikę, sam do zabawy na poważnie bym nie dołączył. Mimo wszystko wielki szacunek dla autorów za całkowitą transformację mobilnej wersji. Odświeżony Minus to ciekawe podejście do tematu z rozszerzonymi funkcjami edycji naszych zdjęć, jeśli lubicie chwytać momenty i dzielić się nimi ze światem, warto dać szansę. W przeciwnym razie, cóż, ślijcie swoje fotki wciąż w inne miejsca, a edytować je możecie swobodnie pobierając Aviary. Aplikację można pobrać za darmo w Google Play oraz AppStorze. 