21.10.2013 Choć na Windows Phone odnajdziemy wiele aplikacji do obsługi muzyki z innych źródeł niż pamięć telefonu, to prawie żadna z nich, nie pozwoli nam na dodanie utworu do naszych zbiorów. Nawet systemowy SkyDrive odtworzy piosenkę w chmurze, ale już o zapisaniu jej w telefonie możemy zapomnieć. Na szczęście autorzy Music Import znaleźli sposób jak obejść to ograniczenie. Czym jest Music Import? Aplikacją do wyszukiwania, pobierania i importowania muzyki do biblioteki Xbox Muzyka. Nie chcę czarować że służy ona do szukania darmowych utworów, bo doskonale zdaję sobie sprawę jakie piosenki będą, za jej pomocą pobierane. To jednak nie zmienia faktu, że aplikacja jest tylko narzędziem, do tego świetnie wykonanym i to na tym chcę się skupić. Do tej pory podobne programy pozwalały jedynie na zapisanie muzyki w swojej pamięci i odtwarzanie jej z poziomu aplikacji. Nie mogliśmy dodawać utworów do biblioteki, mieszać w listach z tymi które już mamy na telefonie. Music Import zrywa z tym ograniczeniem. Po wyszukaniu piosenki i jej pobraniu, możemy klasycznie słuchać jej z poziomu aplikacji, bądź też importować do Xbox Muzyka. Nie jest to jednak zwykłe przeniesienie piosenki. Autor pomyślał o tak istotnych detalach jak zmiana nazwy pliku, wykonawcy, nazwy albumu, gatunku a nawet dodanie okładki. Domyślnie jest to logo aplikacji, wystarczy jednak na nie kliknąć, aby program przeszukał sieć w ich poszukiwaniu, a jeżeli nic nie znajdzie, sami możemy wprowadzić odpowiednią frazę. Wszytko to jest niezwykle proste i klarowne. To chyba największa zaleta Music Import.  Przywiązanie do aspektu wizualnego widać także w opcjach. Autor dał nam do wyboru kilkanaście kolorów kafelka głównego, dzięki czemu każdy dopasuje go do stylu swojego ekranu start. Prosty detal, a jednak ktoś o niego zadbał i dał nam możliwość zmiany. Prostota obsługi i bardzo klarowny interfejs to największe zalety Music Import. Oczywiście zaraz po możliwości dodawania muzyki do biblioteki. Podczas testów aplikacji nie napotkałem na żadne problemy. Co zaskakuje Music Import dostępny jest za darmo i nie zawiera reklam. Polecam pobranie bo to naprawdę ciekawie zaprojektowane narzędzie, które pozwala w łatwy sposób poszerzyć bibliotekę muzyczną. Mam nadzieję że z czasem Microsoft się zreflektuje i doda podobną opcję do swojej chmury, a za nim kolejne podobne aplikacje. Niestety Music Import to kolejna aplikacja dostępna jedynie dla posiadaczy Windows Phone 8. 