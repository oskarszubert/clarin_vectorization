07.02.2013 Nigdy nie ukrywałem że jestem ogromnym miłośnikiem produkcji Kairosoft — kolorowych, rozpikselowanych, różniących się obraniem każdorazowo innej sytuacji w której musimy nieco porządzić. W listopadzie pisałem o Beastie Bay, ich wówczas najnowszej grze, której nie sposób nie porównać do Pokemonów. Był to zarazem ich pierwszy projekt udostępniony za darmo i bazujący na mikropłatnościach. Najwyraźniej eksperyment się udał, bo Dream House Days również możemy pobrać za darmo, jednak jeżeli myślicie że zaoszczędzenie tych piętnastu złotych (bo na tyle mniej-więcej wyceniane są ich płatne produkcje) jest dobrą wiadomością, to, no cóż, jesteście w błędzie. Ostatnio były Pokemony, teraz przyszedł czas na coś, czego trudno nie porównać do Simsów. W grze wcielamy się w postać architekta i gospodarza budynku jednocześnie. Jako zarządcy urządzamy pokoje, wynajmujemy je, a także sprawujemy opiekę nad ludźmi którzy je zasiedlą. Pod opiekę dostajemy bohaterów, o których musimy zadbać tak, by mogli się rozwijać, zdobyć dobrze płatną pracę (to dość istotne, w końcu chcemy dostawać czynsz na czas), w dłuższej perspektywie również założyli rodzinę. Wszystko to opatrzone zestawem statystyk i przedmiotów, które ciągle możemy nabywać i wstawiać do naszych mieszkań, czyniąc je tym samym coraz bardziej łakomym kąskiem dla potencjalnych najemców. Możliwości przybywa z każdym dniem: coraz większe mieszkania, coraz lepsze weń wyposażenia i coraz mniejsza szansa na ich odpowiedni rozwój — przynajmniej dopóki nie mamy wielu godzin na bezsensowny grind, lub nie skorzystamy z mikropłatności.  Te z każdą minutą spędzoną w grze coraz bardziej stają się coraz bardziej nachalne. Na start możliwość usunięcia reklam, dalej dochodzi możliwość przyspieszenia akcji i szybszego maksowania statystyk, dzięki czemu gra ewoluuje i coś się dzieje. W innym wypadku akcja toczy się niemiłosiernie wolno i zabawa staje się wyjątkowo męcząca. Jeżeli ktoś miał styczność z innymi produkcjami dewelopera to z pewnością sprawnie zauważy, że cała gra została zaprojektowana tak, by zachęcić gracza do jak najczęstszego korzystania z mikrotransakcji, co zrobić, taki model obecnie jest najbardziej opłacalny… Jeżeli chodzi o styl, grafikę czy interfejs — tutaj bez większych zmian. Kairosoft od lat stosuje ten sam schemat, pod który jedynie podkłada nowy szablon zabawy. Czy to źle? Na pewno nie jestem obiektywny, zakochałem się w ich produkcjach już dawno temu i każdą symulację którą mi podrzucają bardzo lubię, urocze piksele, niezła dawka humoru, przyjemna dla ucha muzyka. To zestaw który się nigdy nie znudzi, jednak rozumiem także tych, którzy narzekają, że w tych grach „nic” się nie zmienia. Bo zaiste, niewiele tam jakichkolwiek innowacji.  Dream House Days to kolejna perełka, która wrzuca nas do świeżego świata, niespecjalnie oferując jakąkolwiek nowość poza… mikrotransakcjami. W starszych produkcjach za pełen produkt płaciliśmy około piętnastu złotych — tutaj, w darmowej grze, za samo usunięcie reklam i dodanie poziomego widoku przyjdzie nam wydać ponad 12 złotych — o innych kosztach nawet nie wspomnę. Dlatego po kilku godzinach spędzonych z rozpikselowanymi Simsami się poddałem i wróciłem do ich mojego ukochanego Game Dev. Story — ot tak, by odreagować. Jeżeli jednak chcecie spróbować swoich sił jako profesjonalny gospodarz, to grę możecie znaleźć w Google Play. 