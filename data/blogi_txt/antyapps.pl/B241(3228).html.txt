06.11.2012 Zapewne większość z Was słyszała, albo miała styczność z bardzo ciekawą serią gier Portal. Ten dziwny twór od Valve połączył elementy znane do tej pory ze strzelanek, z bardzo wciągającą grą logiczną. Obie części serii zdobyły serca  graczy. Jeżeli tęsknisz za taką rozgrywką, ale na swoim smartfonie, sprawdź grę Portals 2D.  Niestety, pomimo zbieżności nazw i paru elementów w rozgrywce, gry nie mają ze sobą prawie nic wspólnego. Portals 2D oferuje nam widok z góry, w tym wypadku takie rozwiązanie sprawdza się znakomicie. Po lewej stronie ekrany sterujemy ruchami naszej postaci, po prawej celujemy miotaczem portali. Model znany z wielu prostych strzelanek na smartfony. To właściwie tyle. Gra nie posiada żadnej fabuły, ani nawet jej namiastki. Po prostu wybieramy kolejne plansze i przechodzimy dalej rozwiązują zagadki.  Nie jest to rozwiązanie złe, nie psuje zabawy, ale jednak czegoś brakuje, choćby najprostszego rysu fabularnego, czy też systemu nagród i wyzwań. Nie uświadczymy tu też humoru, który był nieodłącznym elementem serii Portal. Plansz jest sporo. Poza standardowymi przygotowanymi przez autora, mamy dostęp do bardzo prostego (drag and drop) edytora poziomów. Za jego pomocą stworzymy własne plansze i udostepnimy je innym. Możemy też pobierać poziomy stworzone przez innych użytkowników. Podzielono je na dwie kategorii: nowe i popularne. Niestety nikt nie prowadzi ich selekcji, tak więc trafimy zarówno na perełki, nieraz lepsze od oryginalnych plansz, ale także na poziomy słabe i pełne błędów. Wspominałem już że gra oferuje nam widok z góry, mimo to autor postarał się, aby grafika gwarantowała jak najwięcej doznań. Dobrym przykładem jest podgląd poszczególnych plansz. Nie są to statyczne, a animowane zapowiedzi tego co nas na danym poziomie czeka. Przechodzenie pomiędzy nimi jest płynne, gdy już zdecydujemy się na konkretny, wystarczy tapnąć, a zostaniemy przeniesieni na wybraną planszę. Barwy w jakich wykonano poszczególne elementy są monotonne, ale podczas rozgrywki nie zwraca się na to uwagi. Moce, metaliczne dźwięki, zwłaszcza naszych kroków oraz podkładu dźwiękowego (bo ciężko to nazwać muzyką) nadają grze klimatu.  Portals 2D ciągle pozostaje jedną z lepszych i ciekawszych gier na Windows Phone. Wprawdzie autor od jakiegoś czasu jej nie rozwija (tłumaczy to rozpoczęciem studiów), ale wbudowany edytor i łatwy dostęp do plansz innych graczy, znacząco wydłużają zabawę. Gra w pełnej wersji kosztuje 4,49 zł. Jeżeli macie wątpliwości czy warto, pobierzcie darmową wersję testową. Zdecydowanie polecam spróbować i poświęcić jej parę chwil. 