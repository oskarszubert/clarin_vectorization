19.09.2012 Jeżeli często korzystacie z Internetu w telefonie, a nie oszukujmy się, po to są smartfony, to bez wątpienia staracie się kontrolować jego transfer, aby nie przekroczyć limitów. A o to w iPhonie nietrudno, pochłania on dość dużo danych. Dlatego dobry licznik transferu może okazać się przydatny. Aplikacji tego typu jest całkiem sporo w AppStore. Darmowe, płatne, pełne diagnostycznych narzędzi i te skupiające się po prostu na liczeniu danych. I właśnie do tej ostatniej kategorii należy DataMan. DataMan to niezwykle prosta aplikacja, zarówno pod względem designu (nadmienię, że niezwykle przeciętnego wizualnie), jak i funkcji. Generalnie aplikacja skupia się tylko i wyłącznie na liczeniu transferu i na niczym innym. W DataMan mamy zasadniczo tylko dwie karty. Na jednej znajduje się licznik, który pokazuje nam zużycie danych zarówno przez Wi-Fi, jak i 3G, oraz ustawienia. Prezentacja danych jest niezwykle czytelna. Widzimy, ile zużyliśmy danych w danej sieci, ile wysłaliśmy, a ile pobraliśmy, oraz jakiego procentu naszego miesięcznego limitu już się pozbawiliśmy. W prawym górnym rogu widoku znajdziemy również odnośnik do historii, prezentującej nam zużycie transferu w danym miesiącu.  Z kolei w ustawieniach określamy, kiedy zaczyna się okres rozliczeniowy, wyznaczamy sobie limit transferu oraz ustawiamy alarmy. Jest ich 4 i natywnie ustawiono je, aby nas powiadamiały, jak zużyjemy 50%, 70%, 90% i 100% transferu, ale możemy sami określać, kiedy chcemy, aby dany alarm się uruchomił. I to właściwie wszystko. Prościej się nie da. Prezentacja zużytego transferu oraz alarmy ostrzegające nas o tym, że wyczerpujemy swoje limity. Jeżeli nie potrzebujecie niczego więcej, to DataMan jest jak znalazł. Ale… Zawsze jest jakieś ale, prawda? Przede wszystkim aplikacja wydaje się nie do końca dobrze oddawać transfer danych, gdy robimy z telefonu hot-spot. Po drugie i chyba najważniejsze, kosztuje 0,79 euro. Nie jest to dużo, ale jak na tak prostą aplikację, to, moim zdaniem, sporo, zwłaszcza, że można trafić na darmowe produkcje, wcale nie gorsze, niż DataMan, a nawet lepsze. Niemniej jednak, jeżeli nie szkoda Wam tych paru złotych i szukacie aplikacji, która w prosty i czytelny sposób pomoże Wam kontrolować transfer danych, to można wypróbować ten produkt, zwłaszcza, że obecnie jest za darmo. Ocena: 4 