07.10.2013 Czekacie na jakieś wydarzenie? Nie chcecie zapomnieć o przygotowaniach do niego? Samo przypomnienie w kalendarzu nie wystarczy? Może warto przypiąć sobie na pulpicie widget, który będzie odliczał dni, minuty i godziny? Dzięki temu za każdym razem gdy spojrzycie na ekran, przypomnicie sobie o tym, że wydarzenie na które czekacie jest coraz bliżej. Jak nazwa wskazuje Event Countdown jest widgetem. To chyba najlepsze rozwiązanie dla tego typu aplikacji. Wprawdzie domyślnie dysponuje on tylko jedną wielkością, ale już na ekranie głównym możemy dowolnie edytować jego szerokość. Ilość dodanych liczników jest ograniczona tylko przez nasze potrzeby i wolne miejsce na ekranie. Każdorazowo tworząc nowy zostajemy przeniesieni do okna jego konfiguracji. Podstawowe informacje to oczywiście tytuł, data bądź też godzina do której będzie trwało odliczanie, oraz wybór jednostek liczenia (dni, minuty, automatyczne przejście z dni do godzin, a godzin do minut). Poza tymi podstawowymi ustawieniami, autor oddał w nasze ręce konfigurację wyglądu widgetu. Zmienić możemy zarówno kolor tła jak i czcionki. Przy pierwszej konfiguracji każdego nowego odliczania mamy wybór czy tło ma być przeźroczyste i dopasowane do naszego pulpitu, czy też zastosować własne ustawienia. Wzrokowcy docenią spory zbiór ikon które możemy przypiąć do poszczególnych liczników. Na koniec pozostają jeszcze przypomnienia, o ile ich potrzebujemy.  Wszystkie te opcje przedstawiono w bardzo czytelny sposób. Ustawienie najprostszego odliczania to tylko kilka kliknięć, a jego dostosowanie do naszych potrzeb wizualnych, kilka dodatkowych. Dzięki trybowi przeźroczystego tła Event Countdown Widget dobrze komponuje się ze standardowym wyglądem Androida. To właśnie jego prostota jest największym atutem aplikacji. Zapewne w Google Play znajdziecie bardziej zaawansowane programy o podobnym działaniu, ale w tym wypadku otrzymujemy to co niezbędne, a dodatkowo bezproblemowe działanie.  Event Countdown Widget dostępny jest za darmo, na chwilę obecną nie znalazłem w nim żadnych reklam. Zajmuje niewiele miejsca na naszym telefonie, do tego działa stabilnie i wygląda ładnie. Czego więcej wymagać od dobrego licznika? Polecam. 