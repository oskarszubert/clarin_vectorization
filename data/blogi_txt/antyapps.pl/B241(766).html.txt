19.11.2013 Goodreads to moja ulubiona usługa, jeżeli chodzi o społeczność i rekomendancje książek. Ogromna baza tytułów, bardzo dobre aplikacje mobilne i algorytmy polecające to najważniejsze cechy. Niestety, serwis nie może pochwalić się najświeższym wyglądem i to samo tyczy się odsłon mobilnych. Czy aktualizacja aplikacji dla iOS przynosi więc oczekiwane zmiany?  To co ma kojarzyć się z iOS7 to jasne barwy, płaskie ikony i odrobina przezroczystości. Czy to znajdziemy w nowej wersj aplikacji Goodreads? No… nie. Jeżeli ktoś spodziewał się rewolucji to będzie co namniej zawiedziony. Nie należę jednak do tej grupy użytkowników, ponieważ aplikacja nie straciła przez to swojego „ducha” i nadal doskonale spełnia swoje zadanie. Zmiany jakie dostrzeżemy to przede wszystkim nieco odświeżony dolny pasek nawigacyjny, który stał się jaśniejszy, a obecne na nim ikony są ciemne.  Pośród głównych ikon w centrum ekranu próżno poszukiwać wpływu stylu Apple – pozostały one bowiem niezmienione i choć, jak powiedziałem, korzysta się z nich przez cały czas bezproblemowo, to jednak pewien dysonans – pomiędzy tym co znajdziemy w aplikacji, a w pozostałych częściach systemu – jest odczuwalny.  Aktualizacja przyniosła także system rekomendacji na nasze urządzenia mobilne. Jeżeli jesteśmy dość aktywnymi użytkownikami (czyli oceniliśmy co najmniej 20 pozycji) to serwis przygotuje dla nas listę książek, które z dużą dozą prawdopodobieństwa okażą się dla nas ciekawą lekturą. Przy okazji chciałbym także zwrócić uwagę na fenomenalną wręcz funkcję, czyli skanowanie kodów kreskowych książek. Pozwala ona na błyskawiczne dodawanie kolejnych tytułów do naszej „biblioteczki”, a najczęściej listy „do przeczytania”. Kilkunastominutowy pobyt w księgarni może wzbogacić naszą listę o pokaźną liczbę książek, a wszystko to zrobimy bez wpisywania choćby jednej litery na ekranie smartfona. Goodreads nie zmieniło się drastycznie, był to jedynie niewielki „facelifting”. Czy potrzebny? To pozostawiam już Waszej ocenie. 