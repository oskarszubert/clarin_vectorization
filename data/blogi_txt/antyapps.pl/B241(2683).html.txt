23.12.2013 Bardzo lubię Ninja Theory. Ekipa z tego studia odpowiedzialna jest za takie produkcje jak Enslaved: Oddysey to the West czy wydany w styczniu tego roku Devil May Cry. Ich gry zawsze oceniałem bardzo wysoko i, co ważniejsze, znakomicie się przy nich bawiłem. Dlatego też zrzedła mi mina, gdy dowiedziałem się, że ich kolejny tytuł tworzony jest z myślą o iOS oraz Androidzie, a dodatkowo będzie opierał się na modelu free2play, z którym nieustannie toczymy boje. Przyjrzyjmy się zatem, jak Fightback wypadło w akcji.  Motto jakie przyświeca produkcji brzmi: Nie ma sprawiedliwości, jest tylko zemsta. To jedno zdanie idealnie podsumowuje całą fabułę, która zeszła na najdalszy z możliwych planów. Tak, wszystkie nasze akcje i kolejne starcia są umotywowane, jednak ogranicza się to do krótkich dialogów między bohaterami, które mamy przyjemność przeczytać… w menu. W praktyce zaś Fightback jest młodym przedstawicielem bardzo przeze mnie szanowanego gatunku beat’em’upów, czyli, mówiąc po naszemu, chodzonych bijatyk. Młodym, bo z produkcjami takimi jak Final Fight (który zresztą także doczekał się odsłony mobilnej) stanąć w szranki nie może — to raczej dalekie kuzynostwo, niż braterska więź.  Przede wszystkim sterowanie. To nie jest gra zręcznościowa w rozumieniu starych graczy. Nie ma tutaj przycisków, nawet wirtualnych, które wciskalibyśmy jak szaleni. Zamiast tego autorzy postawili na system gestów. Przesunięcia palcem  po — oraz kliknięcia w — ekran. To nasza recepta na sukces, jednak oprócz zręcznego opanowania ruchów, przyda się także dobre rozplanowanie kim zająć się najpierw, by wyjść cało z opresji. Ale to jeszcze nie wszystko — bez wielokrotnego powtarzania starć (albo, jak kto woli — nieskończonego powtarzania tych samych bójek), nie mamy szans rozprawić się z kolejnymi przeciwnikami. Ci są nienaturalnie silni z porównaniem do naszych możliwości, dlatego też dość szybko zmuszeni będziemy inwestować w rozwój postaci. Tatuaże, więcej życia, energii, obrona, bronie — trzeba łapać się wszystkich opcji, jeżeli zależy nam na dobrnięciu do końca. O ile gra sprawdza się znakomicie na urządzeniach dotykowych, zupełnie nie jest to moja bajka. Sprawdziły się moje obawy, więcej w grze namawiania/zmuszania do zakupów, niż samej zabawy. Choć nie powiem, zróżnicowanie przeciwników i konieczność dostosowania stylu walki do ich słabości wypadło naprawdę fajnie. Podobnie jak inne techniczne aspekty. Jednak po raz kolejny utwierdziłem się tylko w przekonaniu, że free2play, a raczej pay2win, to nie moja bajka, dlatego też prawdopodobnie nigdy nie zobaczę finału Fightback. Szkoda. Pozostaje mi zatem nadzieja, że Ninja Theory niebawem powrócą do dużych produkcji na konsole stacjonarne… Grę można pobrać w AppStorze. Wersja na Androida już jest w drodze i niebawem powinna zawitać na platformie Google Play. 