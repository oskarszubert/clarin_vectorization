14.11.2012 Google Reader to jedna z tych usług giganta z Mountain View, której jestem wierny od lat. Pozwala mi na uporządkowanie setek źródeł informacji z których korzystam na co dzień. Niestety, do dzisiaj Google nie udało się stworzyć przyjaznej w obsłudze i czytelnej aplikacji mobilnej, która pozwoliłaby mi się cieszyć zgromadzonymi zasobami na moich urządzeniach. Dlatego sprawę w swoje ręce musieli wziąć inni. Jedną z najciekawszych obecnie aplikacji do obsługi Google Readera jest Feedly. Po ostatnich zmianach w wyglądzie i nawigacji jest to obecnie mój podstawowy klient do obsługi Readera. Ale czemu by nie poszukać innego rozwiązania? Takim może być Cappuccino – Google Reader Client. To naprawdę prosta aplikacja, która może być niezwykle użyteczna. Zacznę od tego, że Cappuccino wyglądem nie powala. Jeżeli szukacie graficznego cudeńka, to ta aplikacja raczej Was nie zadowoli. Jej design jest prosty, niczym się niewyróżniający, ale to samo można powiedzieć o nawigacji, dzięki czemu obsługa Cappuccino jest niezwykle prosta. Przede wszystkim, po zalogowaniu się, dostajemy kartę z naszymi subskrypcjami, uszeregowanymi zgodnie z folderami, które utworzyliśmy w Google Readerze. Oczywiście, obok każdego folderu znajduje się liczba nieprzeczytanych newsów. Oprócz folderów aplikacja wyświetla nam listę wszystkich subskrybowanych źródeł, gdybyśmy chcieli skupić się na jednym, konkretnym.  Po wejściu w dany folder czy subskrypcję wyświetla nam się prosta lista newsów z tytułem, datą oraz skąd dana informacji pochodzi. Z tego poziomu możemy zaznaczyć newsy jako przeczytane lub pobrać do archiwum. To, co jest zaletą tej aplikacji, to jej przejrzystość. Po wejściu w newsa dostajemy lity tekst bez zbędnych ozdobników. Z poziomu aplikacji możemy również przejść do strony, z której news pochodzi lub zaznaczyć go w ulubionych. Oprócz tego możemy podzielić się nim na Facebooku, Twitterze, Google+ oraz via mail. Cappuccino – Google Reader Client to niezwykle prosty klient GReadera, nic mniej, nic więcej. Dostajemy prawie to samo, co w webowej usłudze, ale na urządzeniu mobilnym. Możemy przeglądać nasze subskrypcje, czytać newsy i nimi się dzielić. Aplikacja działa całkiem szybko, aczkolwiek pierwsze ładowanie treści chwilkę trwa. Jeżeli poszukujecie czytelnego czytnika newsów z banalną nawigacją i podstawowymi funkcjami GReadera, to Cappuccino może Wam przypaść do gustu. Cappuccino jest póki co za darmo. 