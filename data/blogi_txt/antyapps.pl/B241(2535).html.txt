27.05.2013 W Google Play zadebiutowała właśnie oznaczona numerek 4 wersja beta aplikacji Tapatalk umożliwiającej wygodny dostęp do for dyskusyjnych. Programiści nie próżnowali i zafundowali jej solidny lifting, wykorzystując przy tym atuty interfejsu Holo. Zanosi się na to, że Tapatalk będzie jeszcze lepszy? A może wręcz przeciwnie? Tapatalk 4 początkowo był dostępny tylko w ramach zamkniętych betatestów. Wraz z wersją 4.0.6 aplikacja trafiła do Google Play, gdzie jest dostępna za darmo. Warto zatem dać jej szansę i wypróbować, bo zapewne z czasem pojawi się wydanie stabilne, za które już będzie trzeba zapłacić.   Po uruchomieniu programu możemy przystąpić od eksploracji bazy for dyskusyjnych, które ją obsługują lub po prostu zalogować się i pobrać listę naszych ulubionych stron z poprzednich wersji aplikacji. Gdy już się z tym uporamy, będziemy widzieć te fora za każdym razem, gdy uruchomimy Tapatalka. Aplikacja jest w polskiej wersji językowej, więc nawigacja nie powinna nam nastręczać problemów. Po uruchomieniu dowolnego forum automatycznie wysunie się z lewej strony menu z poszczególnymi kategoriami. Znajdziemy tutaj właściwie wszystkie niezbędne polecenia: powiadomienia, subskrybowane wątki, skrynkę odbiorczą, wyszukiwarkę, a także odnośnik do ustawień programu. Nawigacja jest bardzo prosta i intuicyjna. Menu możemy wysunąć w dowolnym momencie, przeciągając po prostu palcem od lewej krawędzi ekranu.   Widok wątków też uległ dużym zmianom. Przede wszystkim całą nawigację przeniesiono na górny pasek. Znajdziemy tam wszystkie podstawowe polecenia. Tematy są umieszczone  na białych tabliczkach, które wyraźnie odznaczają się na szarym tle. Pojawiła się też możliwość szybkiej odpowiedzi w danym wątku. Aplikacja działa sprawnie i dość wydajnie, choć na starszych urządzeniach może sprawiać pewne problemy. Dużym brakiem są dość ograniczone ustawienia dotyczące wyglądu. Nie mam tutaj na myśli jedynie kolorowych motywów, ale też bardziej elementarnych opcji, jak chociażby wyłączanie avatarów w widoku wątku. Generalnie, jeśli chodzi o konfigurację, Tapatalk 4 jest jeszcze dość skromnie wyposażony. Moje pierwsze wrażenie na temat najnowszej wersji Tapatalka jest zdecydowanie pozytywne. Aplikacja wreszcie wygląda nowocześnie i ładnie. Nie zaobserwowałem żadnych problemów ze stabilnością działania, mimo, że korzystam z programu bardzo często i intensywnie. Nie wykluczam jednak, że mogło mi coś umknąć, więc najlepiej będzie jak sami sprawdzicie, czy Tapatalk 4 jest ciekawą propozycją. Z ostateczną oceną jeszcze się wstrzymam i poczekam na wersję ostateczną – kto wie, może twórcom uda się zwiększyć elastyczność programu i dopracować braki.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 