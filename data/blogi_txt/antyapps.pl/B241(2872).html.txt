31.01.2012 One Epic Game wsiada do wózka nazwanego „gry o niekończącym się biegu” i próbuje dodać do niego elementy, które nieco urozmaicą w gruncie rzeczy banalnie prostą zabawę. Od czasów Cannabalta minęło już w końcu kilka lat i chociaż było doskonale, to gatunek ten (bo to już gatunek, prawda?) musiał w jakiś sposób ewoluować. Czy One Epic Game  idzie w dobrą stronę?  Podstawą jest opisany we wstępie bieg. Ale na ten schemat nałożono otoczkę charakterystyczną dla gier platformowych. Mamy zatem fabułę – całkowicie absurdalną, z takimi właśnie bohaterami, ale potrafiącą jednak skutecznie rozbawić. Autorzy bawią się wyświechtanymi motywami z gier i jawnie z nich szydzą. Efekt jest całkiem niezły, ale to może tylko moje plebejskie poczucie humoru powodowało uśmiech. Co dalej potrzebne jest w platformówce to oczywiście plansze – są one i tutaj. Razem z trybem fabularnym przechodzimy kolejne etapy, na których jednak istotne jest zaliczanie zadań, a nie dojście do miejsca z napisem „exit”. Zdobądź xxx punktów czy przebiegnij xxx metrów. Zawarto też bardziej skomplikowane misje, ale je już będziecie mogli odkryć sami. Ważne, że są na tyle zróżnicowane, aby nie nużyły. Poza trybem fabularnym znalazło się też miejsce na 7 typów wyzwań oraz „free run”, gdzie tylko pobijamy kolejne rekordy.  Po drodze napotykamy przeciwników, a sposób ich eksterminacji zależy od posiadanej właśnie broni. Tutaj jednak wychodzi największy minus gry – często bronie i wszelkie inne bonusy są tak porozstawiane, że sięgniecie po nie wiąże się z nieuchronnym spadnięciem w przepaść i śmiercią. Plansze generowane są losowo, a częstotliwość zgonów prowadzi nas do stwierdzenia, że być może nawet całkowicie przypadkowo. Nie zdarzyło mi się co prawda, abym nie mógł gdzieś doskoczyć bo po prostu zabrakło planszy, ale chcąc wszystko zebrać czasami nie mamy szans na przeżycie. A to spore niedopatrzenie. Pomimo jednak tego, z One Epic Game bawiłem się całkiem nieźle. A to sprawą naprawdę niezłego humoru (jest mega-absurdalnie, Monty Python wysiada) oraz motywującego do zabawy systemu misji. Jeśli tylko znajdzie się miejsce na Osiągnięcia, to z przyjemnością zmierzę się z OEG jeszcze raz. Mimo wszystko jednak, to gra przede wszystkim dla fanów gatunku. One Epic Game można nabyć tutaj. 