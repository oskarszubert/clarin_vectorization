18.01.2013 Wśród Polaków Twitter przyjmuje się powoooli, acz albo to moje zwidy, albo coraz częściej napotykam tam świeże ćwierkające po naszemu twarze. Brakuje na Androidzie, przez wielu uznawanego za najlepszy klient, TweetBota, ale możemy cieszyć się innymi ciekawymi propozycjami. Poza oficjalnym klientem najlepiej chyba sprawdza się Slices oraz Falcon Pro — a dziś o kolejnej ciekawej alternatywie, która cieszy się dobrą sławą, a na łamach AntyApps jeszcze o niej nie wspominaliśmy: Plume.  Zaczynamy, tradycyjnie, od zalogowania się na nasze konto — od razu wspomnę, że aplikacja obsługuje także kilka loginów między którymi można dość sprawnie żonglować. Jak wszystkie (znaczna większość?) klientów Twittera, ekran główny Plume podzielony został na trzy zakładki: timeline (wszystkie wpisy naszych znajomych), mentions (ćwierknięcia w których ktoś o nas wspomina) oraz direct (wiadomości prywatne) — to w standardzie, bo kolumny te można edytować dodając tam kolejne pozycje i zamieniając je miejscami. Na górnej belce znalazły się przyciski za pośrednictwem których możemy skomponować nową wiadomość, odświeżyć listę wpisów lub wysunąć menu z poziomu którego możemy zmienić konto, a także skorzystać z wyszukiwarki, dotrzeć do najpopularniejszych tagów, naszych ulubionych ćwierknięć oraz list. W Plume nie zabrakło także jednej z moich ulubionych funkcji, której niestety wciąż nie ma w oficjalnej aplikacji: mute, czyli filtrowania wpisów po tagach czy API za pośrednictwem których trafiają na Twitter. Prawdziwa zabawa zaczyna się po odwiedzeniu opcji. Przed nami prawdziwy kosmos możliwości, autorzy dali nam na tyle dużo możliwości, że przyjdzie nam tam chwilę spędzić by w pełni aplikację spersonalizować. Podglądy obrazków, zintegrowane przeglądarki, format cytatów, przycisk którym wysyłamy ćwierknięcie, powiadomienia — to na przystawkę. Do dania głównego można porównać dostosowanie wizualne Plume — kolory, styl, wielkość, wyświetlanie avatarów, do wyboru do koloru. Na deser jeszcze możemy skonfigurować serwisy na które będziemy standardowo ładować zdjęcia oraz za pośrednictwem których skracamy linki. Wisienką na torcie jest spory wybór widżetów na pulpit — od niewielkich prostokątów na którym pojawia się ilość nieprzeczytanych wiadomości w każdej kategorii, przez zajmujące lwią część ekranu okna z wpisami, dzięki którym nie musimy odpalać jego pełnej wersji.  Mimo że od zawsze wychwalałem oficjalną aplikację, po kilku dniach testów Plume zdecydowałem się na pozostanie przy ich usługach. Nie jest to jeszcze rozwiązanie idealne (nie pokazuje przecież któż zaczął mnie obserwować :), ale z pewnością jest to jedna z najbardziej atrakcyjnych aplikacji do ćwierkania na Androidzie. Dostępna jest za darmo, jednak posiada również wersję premium (którą można nabyć zarówno poziomu aplikacji jak i w Google Play) możemy wykupić za niewiele ponad 16 złotych wersję premium, w której nie będziemy musieli męczyć się z reklamą w dolnej części programu. 