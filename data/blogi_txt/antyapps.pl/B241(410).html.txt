07.02.2014 Realizacja rozbudowanych projektów w grupie to ciężki orzech do zgryzienia. Na szczęście pomocą służą takie rozwiązania, jak własnie Basecamp. Usługa własnie doczekała się swojej aplikacji mobilnej dla Androida, która czerpie pełnymi garściami z Holo UI i oferuje szereg praktycznych rozwiązań. Czy warto zwrócić na nią uwagę, planując realizację kolejnego zadania? Basecamp nie jest nowością – przynajmniej w swojej internetowej odsłonie. Co innego aplikacja mobilna, która dopiero co zadebiutowała w sklepie Google Play. Jest ona nieodłącznym elementem całej usługi, a więc w celu skorzystania z niej będziemy potrzebowali konta. Te jednak możemy utworzyć tylko z poziomu przeglądarki www. Trochę to ograniczające.  Basecamp to, pisząc w skrócie, platforma w ramach której możemy wspólnie ze współpracownikami realizować pewne, mniej lub bardziej rozbudowane projekty. Rozwiązanie to należy do jednych z najlepszych w sieci i oferuje rozbudowane możliwości planowania, delegowania zadań, a także monitorowania przebiegu ich realizacji. Aplikacja mobilna Basecamp została wyposażona w rozbudowany interfejs Holo UI. Większość poleceń znajdziemy w menu za lewą krawędzią ekranu. Możemy z tego poziomu przejść do osi czasu, na której zobaczymy zmiany statusu wszystkich projektów, w których dotąd mieliśmy okazję uczestniczyć. Tutaj też aktywujemy kalendarz a także podejrzymy własny profil oraz każdy projekt z osobna.  Na ekranie często jest wyświetlana masa informacji jednocześnie, co może trochę przytłaczać. Wynagradzają to jednak duże możliwości aplikacji. Pozwala ona na dodawanie notatek, recenzowanie ich, a także prowadzenie dyskusji na ich temat. Możemy również dzielić się plikami, a także przekazywać wiadomości e-mail. Prawdopodobnie najczęściej będziemy jednak obserwowali moduł zadań, gdzie użytkownicy odhaczają poszczególne obowiązki. Nie da się ukryć, że platforma ta znajdzie wiele zastosowań w różnego rodzaju przedsięwzięciach. Anglojęzyczny interfejs może początkowo nieco odstraszać, biorąc pod uwagę liczbę dostępnych tutaj funkcji. Sam design, mimo wykorzystania Holo UI, sprawia wrażenie nieco ascetycznego, a być może nawet przestarzałego. Szczególnie jest to widoczne po przyciskach i niektórych polach wyboru. Design nie jest najwyraźniej mocną stroną twórców. Basecamp to dość solidny produkt, który dobrze rozszerza możliwości tej platformy. Twórcy zadbali o to, by aplikacja dysponowała najważniejszymi funkcjami. Całość może nie wygląda najlepiej i nie jest szczególnie przejrzysta, ale nadrabia ogromnymi możliwościami. Trudno o równie dobre narzędzie do mobilnego zarządzania projektami. 