01.07.2013 Nowa część Fruit Ninja?! Spoglądając w miniony weekend na ranking darmowych aplikacji w polskim AppStore moje oblicze przyozdobił szeroki uśmiech. Wszystko wskazywało na to, że ukradkiem, bez zbytniego rozgłosu w mobilnym sklepie Apple pojawiła się trzecia część świetnej zręcznościówki z owocami w roli głównej. Gra dosłownie w ciągu minuty wylądowała na dysku mojego iPad’a. Niestety zapał, jak szybko się pojawił, tak szybko ostygł… Fruit Ninja to jeden z tych tytułów, które na stałe zapisały się w historii mobilnej rozrywki. Kultowa siekanina owoców była pierwszą grą, w której głównym zadaniem użytkownika było przecinanie palcem dziesiątek wskakujących na ekran owoców. Model rozgrywki zaproponowany przez Halfbrick Studios spodobał się tak bardzo, że wkrótce doczekaliśmy się setek mniej lub bardziej udanych klonów Owocowego Ninja. Pod względem ilości funu płynącego z rozgrywki żaden z naśladowców nie mógł się jednak równać z oryginałem.  Fruit Ninja vs Skittles okazuje się najzwyklejszą grą reklamową. Tytuł został okrojony niemalże ze wszystkich elementów – ostała się jedynie pojedyncza plansza (ograniczona czasowo do 60 sekund), na której toczy się gra. Usunięte zostały tryby rozgrywki, sklepik, opcje, rankingi… czystka dosięgnęła każdego elelmentu oryginalnej produkcji. Co dostaliśmy w zamian? Tonę kolorowych cukierków. FNvsS nie wnosi nic nowego do znanego od lat sposobu zabawy. Po raz kolejny siekamy owoce (teraz również cukierki Skittles) – im więcej, tym lepiej. Licznik punktów kręci się w zastraszającym tempie (o wiele szybciej niż w oryginale), a gra hojnie obdarowuje nas przeróżnymi bonusami. Nic nam jednak po najwspanialszych premiach, skoro brak jest jakiegokolwiek rankingu, w którym moglibyśmy porównać swoje wyśrubowane wyniki z innymi graczami. Niestety autorzy aplikacji w swoich cięciach zapędzili się zdecydowanie za daleko. Jednostajna rozgrywka na jednej i tej samej planszy, z niezmiennymi zasadami i bez jakichkoliwek możliwości modyfikacji bawi… przez kwadrans lub dwa. Po tym czasie ta pięknie wyglądająca (oprawa graficzna jest naprawdę udana) najzwyczajniej w świecie się nudzi. Gra-reklama pt. Fruit Ninja vs Skittles została wydana w wersji na urządzenia działające pod kontrolą systemów iOS oraz Android. 