27.12.2012 Najlepsze, niepowtarzalne, jedyne w swoim rodzaju – takich premier w roku 2012 na mobilnej platformie Apple było naprawdę sporo, wybór dwunastu „naj” nie był zatem najprostszy. Spojrzałem jednak na swój telefon, otworzyłem każdy folder i przejrzałem każdą zainstalowaną aplikację. Chcąc odpowiedzieć na pytanie, które z tych programów naprawdę przydają mi się w życiu codziennym – wybór zdawał się być już zdecydowanie łatwiejszy. Oto moje zestawienie najlepszych aplikacji roku 2012. JakDojadę Internetowy serwis JakDojadę.pl zna prawdopodobnie każdy mieszkaniec większego miasta. Niezastąpiony, wirtualny doradca pomagający nam w dotarciu do wyznaczonego celu wykorzystując komunikację miejską w tym roku trafił także na iOS w postaci samodzielnej aplikacji. Perfekcyjnie wykonany program nie raz uratował mi życie będąc niemal spóźnionym na spotkanie. Ta aplikacja to zdecydowanie tzw. „must have” każdego użytkownika telefonu Apple, któremu transport publiczny nie jest obcy.  Timehop Timehop to dla mnie jedna z milszych niespodzianek tego roku. Na pierwszy rzut oka nie pozorna, okazuje się być niezwykle absorbująca i uzależniająca. Program pozwala nam cofnąć się w czasie wyświetlając wpisy publikowane tego samego dnia na Facebooku w poprzednich latach. Okazuje się, że nawet podróż dwa lata w tył, może wywołać rumieńce zawstydzenia.  Filmweb Najpopularniejszy portal internetowy o filmach w Polsce wreszcie doczekał się swojego mobilnego odpowiednika i to na najwyższym poziomie. O aplikacji Filmwebu lokalni recenzenci wypowiadali się w samych superlatywach i nie można nie przyznać im racji. Program nie tylko dobrze się prezentuje od strony graficznej, ale także zachwyca prostotą obsługi i funkcjonalnością. Od czasu wielkiej premiery, nie pamiętam kiedy ostatnio odwiedziłem przeglądarkową wersję portalu. Ten program był po prostu oczekiwanym strzałem w dziesiątkę.  Nike+ Running Choć aplikacja dla biegaczy od Nike w AppStore pojawiła się już zdecydowanie wcześniej pod nazwą Nike+ GPS, to właśnie aktualizacja opublikowana w tym roku wprowadziła w niej największe jak dotąd zmiany z samą nazwą programu na czele. Nike+ Running to zdecydowanie najlepsza pozycja dla biegających użytkowników iPhone’a. Tegoroczny update to między innymi zupełnie odświeżony wygląd programu, możliwość publikowania swoich osiągnięć na portalach społecznościowych, a także motywujące rankingi porównujące nasze wyniki z rekordami osiągniętymi przez naszych znajomych. Nic tak bardzo nie motywuje jak rywalizacja z najlepszym kumplem.  Pocket Popularny niegdyś Read It Later w tym roku przeszedł prawdziwą metamorfozę. Twórcy popularnej skrzynki artykułów do przeczytania „na później” zdecydowali się na radykalne zmiany. Zaczynając na nazwie, kończąc na obecnym wyglądzie programu – Pocket to zupełnie nowy projekt, który wśród programów swojej kategorii u mnie zajmuje miejsce pierwsze.  Google Maps Program na który od czasu premiery iOS 6 czekał cały świat, na początku grudnia ujrzał światło dzienne i raczej nie zawiódł nikogo. Google już od pewnego czasu udowadnia swoim użytkownikom jak wiele się w firmie zmieniło i liczy się już nie tylko niezawodność działania, ale także świetny design. Nowe mapy od giganta z kalifornijskiego Mountain View to prawdziwy majstersztyk łączący obie te cechy, co czyni go obecnie najlepszym programem do nawigacji na iOS.  Przepisy.pl Zupełnie nowa odsłona programu Przepisy.pl opublikowana we wrześniu tego roku to aplikacja, która zachęciła mnie do gotowania. Świetnie oprawione przepisy opatrzone apetycznymi zdjęciami wręcz wyganiają nas do kuchni. Do zdobycia tytułu Najlepszej, mobilnej książki kucharskiej przyczyniły się także dodatkowe funkcjonalności bez których dziś nie wyobrażam już sobie jakichkolwiek działań w kuchni – słowniczek, porady, minutnik i przelicznik nie raz uratowały moje danie przed totalną katastrofą.  GMail O tym, że Google wydając nową odsłonę GMaila zupełnie zdobyło moje serce pisałem już nie raz. Dziś bez tej aplikacji nie wyobrażam już sobie przeglądania poczty elektronicznej. Google poszerzając szeregi swoich inżynierów o zespół jednego z najpopularniejszych klientów poczty na iOS – Sparrow – odżyło i stworzyło obecnie najlepszy program do obsługi email na ekranie telefonu z logo Apple.  Fuzel PRO Instagram jest fajny, ale brakuje mu jednej funkcji – możliwości tworzenia kolaży. Na to pozwala nam natomiast program Fuzel PRO, który jest jednym z częściej używanych przeze mnie programów do obróbki zdjęć. Kilka prostych filtrów, możliwość tworzenia ramek, dodawania napisów i wyjątkowy sposób cięcia zdjęć powoduje, że Fuzel PRO to prawdziwy niezbędnik każdego fotografującego amatora.  musiXmatch Jeżeli i wam zdarza się mruczeć pod nosem w rytm ulubionych, muzycznych hitów najnowsza odsłona musiXmatch to program, który musicie mieć. Skanująca naszą muzyczną bibliotekę aplikacja dopasowuje słowa do obecnie słuchanych przez nas utworów. Choć w pierwszej odsłonie jedynie wyświetlała tekst, teraz dopasowuje go także do odsłuchiwanej piosenki, co czyni z niej przenośny zestaw do karaoke. Wprowadzona w połowie bieżącego roku aktualizacja tchnęła świeżość i nowe życie do musiXmatch.  YouTube Odnoszę wrażenie, że decyzja Apple o zerwaniu współpracy z Google, która jednocześnie pozbawiła użytkowników iOS aplikacji typu Mapy czy YouTube pierwotnie wbudowanych w mobilny system telefonów z logo jabłka była największym i najlepszym prezentem jaki obie firmy mogły sobie sprawić. Google stworzyło nowe wersje swoich programów na iOS, które nie tylko wyglądają ale i działają lepiej niż te instalowane automatycznie, natomiast Apple nie musi już dłużej płacić gigantowi z Mountain View za ich programy dostając je od nich za darmo. Wszyscy są zadowoleni, a najlepiej wyszliśmy na tym my, użytkownicy. Nowe YouTube to nowa jakość, która ponownie zachęciła mnie do przeglądania video na ekranie telefonu.  Facebook Z pewnością nie wiele osób będzie zdziwione tym faktem, ale warto powiedzieć to głośno – jestem uzależniony od Facebooka. Od kiedy mam iPhone’a niebieski portal społecznościowy jest ze mną zawsze i wszędzie. Jadąc w tramwaju – przeglądam Facebooka – czekając na znajomych – przeglądam Facebooka – będąc na uczelni… PRZEGLĄDAM FACEBOOKA. To straszne, ale niestety taka jest prawda, a wraz z kolejnymi aktualizacjami, aplikacja portalu na iOS jest coraz lepsza, szybsza i skutecznie zwiększa moją ochotę na więcej. W tym roku ujrzeliśmy już piątą odsłonę programu, który w AppStore dostępny jest już od 4 lat. Wraz z kolejnymi aktualizacjami otrzymaliśmy m.in.: filtry do zdjęć, możliwość publikowania wielu zdjęć za jednym razem, odświeżony wygląd aplikacji, a także nowy, intuicyjny sposób nawigowania programem. Facebook w tym roku zaskoczył nas wiele razy i były to raczej miłe niespodzianki. Ciekawe co przyniesie rok 2013. 