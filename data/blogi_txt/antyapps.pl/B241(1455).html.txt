24.10.2012 Codzienna „prasówka” na ekranie iPhone’a to jedno z moich ulubionych zajęć, któremu każdego dnia poświęcam całkiem spory kawałek dnia. Przy śniadaniu, w tramwaju, gdziekolwiek i kiedykolwiek mam chwilę wolnego czasu, telefon idzie w ruch. Wraz z nadejściem października oraz rozpoczęciem kolejnego roku akademickiego i serii obowiązkowych, jakże interesujących wykładów, wolnego czasu zaczęło mi jednak niebezpiecznie przybywać, a wprost proporcjonalnie ubywać źródeł informacji do przeglądania. Mój informacyjny głód udało się jednak szybko zaspokoić dzięki aplikacji Prismatic.  Wydarzenia z kraju i ze świata TVN24.pl, naTemat.pl i Onet – sprawdzone, najświeższe informacje z dziedziny nowych technologii – AntyWeb, AntyApps, Mashable, Wired News… przeczytane, informatyczne ciekawostki i poradniki świetnie wymieszane przez Zite – przeglądnięte, a do końca wykładu jeszcze dobra godzina. Co dalej? Wcześniej ślepe wpatrywanie się w wykładowcę, od dziś Prismatic. Prismatic to multi platformowa usługa, która podobnie jak Zite czy Flipboard zadba o to, byśmy nie uschnęli z pragnienia najświeższych informacji. Dostępny na telefonach z systemem iOS w formie aplikacji oraz poprzez tradycyjną przeglądarkę zainstalowaną na komputerze, pilnuje by żadna z interesujących informacji nas nie ominęła.  Szybka, prosta rejestracja (np. z wykorzystaniem konta na Facebooku) personalizacja głównego strumienia i… gotowe, możemy zacząć przeglądać nie kończącą się listę publikowanych wiadomości z interesujących nas dziedzin. Dodatkowo program wykorzystuje geolokalizację, by dostarczyć nam także wiadomości z otaczającej nas okolicy (co w moim przypadku nie miało jeszcze ani razu miejsca :)). To co wyróżnia Prismatic na tle konkurentów to bardzo nowoczesny sposób nawigowania po aplikacji. Do odświeżania listy newsów oczywiście wykorzystano technikę „pull to refresh – pociągnij, by odświeżyć”, pomiędzy menu i głównym strumieniem informacji poruszamy się gestem przeciągania palca po ekranie w prawo lub lewo, a by przeglądany artykuł udostępnić, pobrać lub dodać do folderu ulubionych, wystarczy dłużej przytrzymać palec na pełnej treści wpisu. Ponadto Prismatic to także nowoczesny, dobrze prezentujący się design mobilnej aplikacji newsowej.  Program jest bezpłatny i znajdziecie go w AppStore. A czy wy macie także jakieś swoje, ulubione programy do przeglądania informacji? Podzielcie się nimi w komentarzach. Ocena 5/6. 