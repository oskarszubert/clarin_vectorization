08.11.2013 Rano mogliście przeczytać o aplikacji Band of the Day, która może okazać się dobrym rozwiązaniem dla tych, którym nigdy nie przestaje doskwierać głód nowej muzyki. Kamil ocenił ją bardzo wysoko, jednak jest to rozwiązanie przeznaczone raczej dla osób, które otwarte są na każdy rodzaj brzmień. Jeśli macie jednak określone preferencje lub ograniczenia w kwestii tolerowanej muzyki, dziś polecę wam Mixcloud. Apka w końcu doczekała się nowej aktualizacji. Sprawdźmy, jak mobilny odtwarzacz podcastów i muzyki umieszczonej w chmurze sprawdza się w praktyce. Pierwsze kroki po odpaleniu apki to rejestracja konta z pomocą maila lub facebookowego profilu oraz wybór interesujących nas gatunków muzycznych. Kategorii jest przeszło 30 i poza takimi standardami jak rock, techno czy house, nie zabrakło również tematycznego podziału audycji, na jakie możemy trafić (np. polityka, społeczeństwo, jedzenie czy kultura). Kiedy już wiemy, w jakiej stylistyce będzie wybrzmiewać nasze internetowe radio, pora na wybór prezenterów i DJów, których chcemy subskrybować. Aplikacja jest bardzo zbliżona do tego, co oferuje nam Soundcloud. Wskazuje na to choćby podobny logotyp czy nazwa. Tu jednak położono większy nacisk na personalizację muzyki i dostosowanie jej do naszego gustu. Nie zabrakło jednak funkcji Discover pozwalającej randomowo wyszukiwać nowych wykonawców bazując na tym, czego słuchaliśmy do tej pory. W mobilnej wersji serwisu znalazła się również wyszukiwarka oraz możliwość wyświetlania powiadomień, kiedy tylko nasi ulubieni prezenterzy i DJe dodadzą nowe nagrania na swoich profilach. Sama aplikacja wygląda bardzo dobrze, niestety gorzej wypada ,jeśli chodzi o kwestię stabilności. Pierwsze problemy pojawiły się już podczas rejestrowania nowego konta użytkownika. Apka potrafiła automatycznie się wyłączyć i przy kilku kolejnych próbach przejścia dalej – najzwyczajniej w świecie się zawiesić. Kiedy w końcu udało mi się przejść przez etap zapisu informacji o moich preferencjach i wreszcie odpalić player z wybranym utworem, ten również nie grzeszył szybkością wczytywania. Muszę jednak przyznać, że kiedy już pokonamy wszystkie przeciwności, Mixcloud okazuje się być naprawdę bogatą biblioteką ciekawej muzyki (szczególnie jeśli chodzi o elektroniczne lub housowe klimaty). Sądząc po komentarzach w Google Play i moich problemach z odpaleniem aplikacji, odnoszę wrażenie, że mimo aktualizacji Mixcloud wciąż nie do końca radzi sobie pod Androidem. Jeśli macie jednak cierpliwość i szukacie ciekawych muzycznych setów, być może warto spróbować. Poza tym zawsze zostaje serwis w wersji przeglądarkowej. Apka dostępna jest również w wersji dla urządzeń z systemem iOS. 