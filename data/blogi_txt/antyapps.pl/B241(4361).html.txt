15.06.2012 Dla użytkowników sprzętów z systemem iOS czekających na obniżki największych hitów AppStore zapowiada się ciekawy weekend. Wczoraj wieczorem promocją zostały bowiem objęte trzy świetne produkcje – Spy Mouse i Flight Control Rocket sygnowane przez Electronic Arts oraz genialny tower defence prosto spod skrzydeł PopCap: Plants vs. Zombies! Spy Mouse W Spy Mouse wcielamy się w małą, ale sprytną mysz, której zadaniem jest wykradnięcie kawałka sera z domu, w którym aż roi się od kotów. Gracz nie steruje gryzoniem bezpośrednio – rozgrywka polega na rysowaniu na ekranie iPada lub iPhone’a ścieżki, po której mysz ma się poruszać. Taki sposób gry wymaga od użytkownika obserwacji i przewidywania zachowań strażników żółtego przysmaku. Poziomy zaprojektowane są z pomysłem, dzięki czemu tytuł potrafi naprawdę mocno wciągnąć. Całości dopełnia świetna, kolorowa grafika oraz przyjemna oprawa dźwiękowa. W promocji zarówno wersja na  iPada, jak  iPhone’a dostępne są za darmo.    Flight Control Rocket Flight Control Rocket to sequel gry, która u zarania AppStore była megahitem. Pierwsza część wydana została pod szyldem niewielkiego studia Firemint, które niedawno zostało wykupione przez giganta branży gier komputerowych – Electonic Arts. Zmiany te nie wyszły produkcji na dobre. Mam tu na myśli przede wszystkim obecny w grze system mikropłatności, który wręcz narzuca użytkownikowi dodatkowe opłaty. Pomijając tą, dla niektórych bardzo drażniącą niedogodność, Flight Control Rocket zapewnia całą masę dobrej zabawy. Aplikacja jest do pobrania  za darmo w wersji uniwersalnej, która zadziała zarówno na urządzeniach o dużej, jak i małej przekątnej ekranu.    Plants vs. Zombies Klasyka totalna i gra, której nie trzeba chyba zbytnio przedstawiać. Plants vs. Zombies to jeden z najlepszych (o ile nie najlepszy) tower defence w historii (i nie mam tu na myśli tylko platformy mobilnej). Nie chcę wnikać w to, co kierowało osobą, która wpadła na pomysł postawienia naprzeciwko siebie śmiercionośnych jarzyn i nieumarłych pożerających ludzkie mózgi, ale trzeba przyznać, że pomysł przyjął się rewelacyjnie. Plants vs. Zombies zostało wydane prawdopodobnie na wszystkie obecnie istniejące platformy i praktycznie na każdej odniosło spory sukces. Z mojej strony dodam, że iPad wydaje się urządzeniem stworzonym specjalnie dla tej gry. Normalna cena aplikacji w wersji HD wynosi ponad 5 Euro, co jest sporą kwotą jak na standardy obowiązujące w AppStore. W promocji tytuł dostępny jest w cenie  2,39 Euro za wersję na iPada i  0,79 Euro za wersję na iPhone’a oraz iPoda Touch. 