21.03.2013 W ostatnich latach, popularny niegdyś gatunek, w którym nieustannie się skradamy by wypełnić misję, odszedł trochę w zapomnienie — szczególnie wśród twórców pracujących nad tytułami z kręgu tzw. triple-A. Ostatnio tę posuchę nieco przełamał Dishonored, ale na wypadek gdyby wciąż Wam było mało, warto wyjąć z kieszeni smartfon lub tablet i możecie zakradać się dalej w VR Mission.  Jak twierdzą autorzy już w opisie, nasze umiejętności i osobowość zostają wystawione na dużą próbę. To gra, w której nie ma miejsca na porażkę — musimy jednoosobową armię poprowadzić tak, by udało mu się wykonać powierzone zadanie. Cena nie gra roli — do naszego użytku dostajemy zestaw narzędzi, który ma nam w tym pomóc. Czy zdecydujemy się wykorzystać broń na strażnikach? To zależy tylko od naszego sumienia i podejścia do tematu. Ważne jest to, by nie wszczynać awantury, a nawet jeśli się zdarzy, to po prostu nie dać się zabić.  W VR Mission całą akcję obserwujemy w rzucie izometrycznym. Bohaterem sterujemy wirtualną gałką analogową, znajdującą się przy lewym dolnym rogu ekranu. Z prawej strony zaś czekają na nas wirtualne przyciski odpowiedzialne za wykonanie danej akcji czy zmianę broni. W każdej misji stawiany jest przed nami zestaw celów, które musimy osiągnąć, by zaliczyć ją w stu procentach i otrzymać jak najwięcej wynagrodzenia. Oprócz dobrnięcia do mety, to może być na przykład skopiowanie danych z komputera, czy prześlizgnięcie się przez labirynt bez zadraśnięcia — siebie i innych, oraz bez uruchomienia alarmu.  W swojej karierze gracza, spotkałem się z wieloma już znakomicie skonfigurowanymi wirtualnymi przyciskami, które odpowiedzialne były za sterowanie bohaterem. Ze smutkiem muszę jednak stwierdzić, że to zdecydowanie nie jest jeden z nich — bohater rusza się topornie, a czasami uniknięcie przyuważenia przez kamerę czy strażnika jest wręcz niewykonalne. I tutaj problemem nie jest już sama nawigacja, a, jak mniemam, zwyczajne bugi, przez które to co widzimy na ekranie nie do końca pokrywa się z zachowaniem tamtejszej sztucznej inteligencji. Na szczęście gra nadrabia nieco miłą dla oka, rysunkową grafiką (to tylko ja, czy naprawdę design postaci przypomina trochę Solid Snake’a z Metal Gear Solid?) i barwnymi poziomami, które obfitują w zawiłe ścieżki najeżone zagadkami. VR Mission nie jest pozbawiona wad: marne sterowanie i zdarzające się bugi potrafią do niej ostro zniechęcić. Z drugiej strony to naprawdę zestaw świetnych zadań, które przywodzą na myśl dodatkowe misje ze wspomnianej serii MGS — dla fanów zatem pozycja obowiązkowa. Dla całej reszty warta sprawdzenia, szczególnie że w gatunku od dłuższego czasu panuje spora posucha, a cena gry z trzech dolarów zmalała do okrąglutkiego zera — nie mam pojęcia czy w ramach promocji, czy dłuższej promocji, ale tak czy siak warto się zaopatrzyć — choćby na później. 