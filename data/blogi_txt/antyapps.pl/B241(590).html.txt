18.07.2012 Systemowy kalendarz Windows Phone to bardzo dziwnie zaprojektowane narzędzie. Wśród wielu ciekawych pomysłów i dobrego wykonania, są braki wręcz karygodne. Jednym z nich jest pozbawienie naszego terminarza najprostszej opcji wyszukiwania. W takim wypadku musimy ratować się aplikacji zewnętrznymi. Calendar Search ma jeden prosty cel: przeszukać nasz kalendarz pod względem występowania wpisanej frazy. Tylko tyle i aż tyle. Każdy kto korzysta z wirtualnego kalendarza codziennie, wie jak bardzo przydatna bywa taka opcja. Jest podstawą nawigacji i przeszukiwania. Jakiś czas temu opisywałem bardziej rozbudowany Calendar[+] niestety, nie posiadał on opcji przypięcia wyszukiwania do pulpitu. W tym przypadku mamy dostęp jedynie do tej opcji, więc bez problemu możemy zrobić z niej skrót i w szybki sposób mieć dostęp do archiwów naszego kalendarza. Aplikacja pozwala na ręczne skonfigurowanie zakresów czasowych wyszukiwania. Podczas samego wpisywania frazy możemy również wybrać jaki kalendarze zostanę przeszukane. I tutaj dochodzimy do chyba jedynego, ale za to sporego błędu aplikacji. Ma ona dostęp jedynie do głównych kalendarzy Live oraz Google. Nie przeszukamy bazy Facebooka, ani co gorsza kalendarzy pobocznych, podpiętych pod konto Live. Tak więc jeżeli dla swoich aktywności posiadacie oddzielne kalendarze (praca, bliscy, hobby) Calendar Search będzie bezużyteczny.  Same wyniki wyświetlane są w bardzo czytelny sposób. Klikając na nie, możemy podejrzeć całą treść wydarzenia (także ona jest przeszukiwana pod kątem szukanej frazy). Po przytrzymaniu palca pojawi się menu sortowania wyników po  dacie, kontach (kalendarzach) oraz randze. Program obecnie dostępny jest za darmo, tak więc warto pobrać i przetestować. Nie posiada reklam, a promocja jest czasowa. Jeżeli kalendarz to wasze narzędzie pracy, bardzo szybko docenicie Calendar Search. Ocena: 4+ 