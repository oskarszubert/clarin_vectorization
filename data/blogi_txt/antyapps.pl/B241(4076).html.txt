07.10.2013 Aplikacja Sunrise była pierwszą, która zastąpiła mi systemowy kalendarz na iPhonie. Aktualnie testuję jeszcze kilka innych aplikacji, ale informacja o aktualizacji Sunrise bardzo mnie ucieszyła ponieważ ciekaw byłem co przygotowali tym razem autorzy tej aplikacji. Muszę powiedzieć, że się nie zawiodłem – nabrałem ochoty na więcej.  Sunrise to aplikacja, dzięki której mieliśmy możliwość przeglądania wydarzeń z naszych kalendarzy na koncie Google oraz Facebooku. Mieliśmy, ponieważ teraz Sunrise wspiera także usługę iCloud i obecne tam kalendarze. Co ważne, od teraz możemy zalogować się nie tylko za pomocą wspomnianych kont, ale również przy pomocy naszego e-maila.  Wygląd aplikacji został dostosowany do systemu iOS7. Interfejs został naturalnie „spłaszczony”, zniknęły cienie i kolorowe tła. Przeważającą barwą jest biel, co może nie spodobać się wszystkim użytkownikom aplikacji, szczególnie gdy korzystać będziemy z telefonu w ciemnych warunkach oświetleniowych. Przyznam, że mi taka odmiana przypadła do gustu, gdyż aplikacja zyskała na czytelności i wydaje się „lżejsza” w odbiorze niż poprzednio. Na całe szczęście przyciski nie zostały zastąpione etykietkami tekstowymi, przez co aplikacja nie stracił na intuicyjności obsługi.  Sunrise to jedna z lepszych aplikacji tego typu, dlatego zachęcam każego kto korzysta z kalendarza Google, iCloud i wydarzeń na Facebooku do jej wypróbowania. Po pewnym czasie okazało się, że jej możliwości są zbyt ograniczone by w pełni sprostała moim oczekiwaniom. Jeżeli można tak powiedzieć – Sunrise jest moją aplikacją numer dwa do obsługi kalendarzy każdego dnia, a ta aktualizacja tylko udowadnia, że jej autorzy jeszcze nie powiedzieli ostatniego słowa. 