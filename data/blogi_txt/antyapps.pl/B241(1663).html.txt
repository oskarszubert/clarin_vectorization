07.06.2013 Aplikacje z dowcipami, kawałami i śmiesznymi obrazkami to w AppStore bardzo słabo obsadzona kategoria programów. Wpisanie w sklepową wyszukiwarkę hasła dowcipy zwraca zaledwie cztery (a w przypadku iPad’a tylko dwie) pozycje. Taki stan rzeczy dziwi zwłaszcza, gdy zestawimy go z bezpośrednią konkurencją – wklepanie identycznej frazy w wyszukiwarkę dostępną w Google Play skutkuje uzyskaniem ponad… 1000 wyników! Postanowiłem na własnej skórze przekonać się co też mają do zaoferowania „śmieszne” aplikacje dostępne na urządzenia z systemem iOS. Niestety, po niecałej godzinie z Dowcipami, Polskimi Dowcipami, Kawałami i Dowcipami, Chamskimi dowcipami i Śmiesznymi zdjęciami z Facebooka do śmiechu wcale mi nie było. Dowcipy Jeżeli imprezka się przeciąga, jeżeli goście zaczynają się nudzić otwierasz aplikacje z Dowcipami i wszystko się zmienia…* Żenada. To pierwsze słowo, które przychodzi mi do głowy po kilkuminutowym obcowaniu z aplikacją wydaną przez Poldata sp.j. Nie jestem w stanie wymienić w tym miejscu wszystkich wad i niedoróbek programu, bo jest ich po prostu zbyt wiele. Aplikacja wygląda paskudnie, posiada niewygodny (nieprzystosowany do urządzeń wyposażonych w ekran dotykowy) interfejs i upstrzona jest całą masą błędów. Baza 5000 dowcipów (nie sprawdzałem czy podana przez twórców liczba się zgadza) to festiwal literówek, byków ortograficznych i brakujących wyrazów. Poziom samych kawałów również nie jest najwyższych lotów, żeby nie napisać dosadniej… Dowcipy dostępne są za darmo w wersji na iPhone’a, ja jednak polecam trzymać się od tej aplikacji z daleka. Polskie Dowcipy Jezusicku! Ile dowcipów! – Baca  Choć to trudno sobie wyobrazić, Polskie Dowcipy witają nas jeszcze paskudniejszym wyglądem niż poprzednik. Grafikę aplikacji stanowi żółto- pomarańczowe tło uzupełnione o narysowane w Paintcie ikony. Nad wszystkim czuwa glutopodobny, zielony stwór-maskotka. Na szczęście dalej jest nieco lepiej (co nie oznacza, że dobrze!). Nawigacja w obrębie menu jest wygodniejsza niż w przypadku Dowcipów, a same kawały pozbawione są takiej ilości baboli, jaką widzieliśmy u poprzednika. Wygodny suwak u góry ekranu pozwala szybko poruszać się między art podzielonymi na 27 kategorii. Nie dotarłem do danych odnośnie liczby żartów zawartych w aplikacji, ale ich ilość na pewno przekracza kilka tysięcy. Polskie Dowcipy w AppStore znajdziecie w dwóch wersjach: dla iPhone’a oraz dla iPad’a. Obie są oczywiście bezpłatne. Kawały i Dowcipy Baw się dobrze i rozśmieszaj swoich znajomych !!!  Trzecia z kolei dowcipna aplikacja i możemy zauważyć tendencję lekko zwyżkową. Nie zrozumcie mnie źle – nadal jest tragicznie, ale nareszcie lekko odbiliśmy się od dna. Kawały i Dowcipy to pierwsza (i zarazem ostatnia) uniwersalna aplikacja w tym zestawieniu. Bazę programu stanowi przeszło 8000 kawałów podzielonych na kilkadziesiąt kategorii. Dzięki możliwości przesyłania własnych dowcipów do twórców programu liczba ta stale ulega powiększeniu. Oprawa aplikacji trąci myszką, ikony są brzydkie, a dobór kolorów mocno dyskusyjny. Mimo tego i tak jest nieznacznie lepiej niż w przypadku Dowcipów i Polskich Dowcipów. Niestety poziom żartów, podobnie jak u poprzedników jest iście rynsztokowy. Kawały i Dowcipy możecie pobrać stąd. Chamskie dowcipy Idiotyczne, ale mocne. Niektórzy powiedzą żenua, inni – hardcore. Bezczelne, chamskie, po bandzie. Polecam wszystkim fanom Justina Biebera.  Treść aplikacji została dość dobrze określona przez powyższy cytat, który zaczerpnięty został wprost z opisu programu w AppStore. Kawały zdecydowanie nie w moim guście, momentami niesmaczne i po prostu  głupie. Mimo takiej, a nie innej zawartości wypada mi wspomnieć o interfejsie aplikacji, który prezentuje się nieźle. Główny ekran Chamskich dowcipów jest czytelny i dobrze zaprojektowany. „Kawały” zostały podzielone na zaledwie 6 kategorii (miła odmiana), a sposób ich wyświetlania naśladuje posty zamieszczane na Facebooku. Podczas korzystania z aplikacji często napotykałem na problemy z odświeżeniem zawartości okna, po której to czynności cała treść widoczna na ekranie odchodziła w niebyt. Chamskie dostępne są jedynie w wersji na iPhone’a. Aplikację pobierzecie za darmo stąd. Najśmieszniejsze zdjęcia z Facebooka Internet stoi przed nami otworem. U nas znajdziesz wszystkie najzabawniejsze obrazki, gify, memy i dowcipy zebrane z miejsc takich, jak Kwejk, Demotywatory, Facebook i inne.  Przyznam się, że na Kwejku i Demotywatorach dawno mnie nie widzieli, jeżeli jednak powyższy cytat (zaczerpnięty z opisu aplikacji) mówi prawdę to oznacza to, że poziom serwowanego tam humoru stoczył się na samo dno. Obrazki, gify i krótkie filmy dostarczane przez aplikację śmieszą jeszcze mniej, niż suche dowcipy serwowane przez Kawały i  Dowcipy. O interfejsie programu nie ma co wspominać, bo takowy właściwie nie istnieje. Najśmieszniejsze zdjęcia z Facebooka obsługujemy za pomocą gestów i dwóch szkaradnych przycisków: Lubię to i Losuj. Same obrazki wyświetlane są w trybie pełnoekranowym. Podczas użytkowania aplikacji szczególnie dotkliwy staje się brak jakichkolwiek filtrów i możliwości sortowania obrazków według popularności lub ocen internautów. Najśmieszniejsze posiadają jedynie iPhone’ową wersję, którą możecie pobrać za darmo z tej strony. *wszystkie cytaty (zielone pola) pochodzą z opisów aplikacji dostępnych w AppStore 