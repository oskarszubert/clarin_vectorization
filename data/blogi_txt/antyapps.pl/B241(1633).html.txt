11.06.2012 Aplikacje społecznościowe. Ileż ich tam jest? Lepsze, gorsze, bardziej rozbudowane, mniej. Trudno się wyróżnić, jeszcze trudniej sprawić, by dany produkt odniósł sukces. Zwłaszcza przy tak silnej konkurencji. Mamy w końcu aplikacje mobilne dużych serwisów, jak Facebook czy Google+, mamy aplikacje, które same owe społeczności chcą tworzyć, jak chociażby Path. Czy w takich warunkach jest miejsce na kolejną aplikację tego typu? Jeżeli jest ciekawie zbudowana, to czemu nie? Hmmm… przedstawiam Wam Hmmm. Aplikacja ta, to kolejna odsłona tasiemca pod tytułem: mikrospołeczności. Jej cel to dzielenie się z naszymi wybranymi znajomymi statusami, zdjęciami, czy naszą lokalizacją. Od czasów Path aplikacje jednak zaczynają nabierać coraz bardziej prywatnego charakteru, pozwalając użytkownikom dość swobodnie decydować o tym, co komu chcą pokazać. Jedną z takich aplikacji jest Everyme, która pozwala nam tworzyć kręgi znajomych. W Hmmm postanowiono podejść do tego tematu nieco inaczej. W aplikacji tej nie tworzymy kręgów/grup, ale awatary. Technicznie niczym to się nie różni: dostajemy nową ścianę i decydujemy, kto będzie oglądał na niej nasze treści. Jednak idea stojąca za tym jest taka, że za pomocą każdego takiego awatara wyrażamy nieco odmienną wizję naszej osoby: inni jesteśmy w domu, inni w pracy, etc. Do ściany danego awatara przypisujemy różnych znajomych (z książki adresowej lub z FB) i już mamy wielowymiarową komunikację.   Sama aplikacja jest świetnie przygotowana. Stworzenie nowej ściany to kwestia sekund. Awatarami możemy zarządzać przesuwając placem po aplikacji, albo z menu u góry aplikacji. Ale nie tylko to zostało ciekawie rozwiązane w tej aplikacji. Drugą kwestią jest dodawanie postów. Posty możemy dodawać w ramach 5 kategorii: aktywność, emocje, miejsca, muzyka i zdjęcia. Do każdej kategorii jest odpowiedni formularz, który uzupełniamy i możemy go rozszerzyć. Ma to pozwolić na łatwiejsze zarządzanie i wyszukiwanie naszych wpisów, po kategoriach lub słowach kluczowych. Oprócz tego z poziomu edytora postu wybieramy, na którą ścianę tenże ma trafić oraz czy ma być prywatny czy dostępny dla naszych znajomych. Rozbudowane jest również pole komentarzy, które pozwala na dodanie zdjęcia czy utworu. Z poziomu naszego profilu możemy zarządzać naszymi strumieniami, ustawieniami aplikacji, a także wspomnianymi wyżej kategoriami. To naprawdę bardzo ułatwia przeglądanie zasobów aplikacji. Ciekawe jest również to, że zdjęcia wyświetlają się na pełnym ekranie i że możemy je pobrać z aplikacji na nasz telefon.   Hmmm jest również mocno zintegrowany z Facebookiem. Możemy udostępniać wybranym znajomym z tego serwisu zmiany naszego statusu oraz śledzić ich aktywność na Facebooku. Jest to dość ciekawa opcja, a aplikację można w ten sposób wykorzystać jako filtr znajomych. Aplikacja została naprawdę starannie przygotowana i choć nie odkryto w jej przypadku niczego nowego, to twórcy zgrabnie wykorzystali istniejące pomysły, poprawili niektóre z nich, dodali interesujący moduł tworzenia wpisów i wypuścili dobrą aplikację. Hmmm mogę zarzucić tylko 2 rzeczy. Przede wszystkim to, że to już wszystko w takiej czy innej formie było. Niestety, ale nie wiem, ile jeszcze rynek jest w stanie przyjąć takich produktów, ale wydaje mi się, że powoli masa krytyczna zostaje osiągnięta. Po drugie nawigacja. Na początku można naprawdę nieźle się pogubić i to przy obsłudze tylko jednego awatara, nie mówię o ich większej liczbie. Niektóre opcje są ukryte pod zbyt dużą liczbą kliknięć. Jednak już po kilku chwilach można się do tego przyzwyczaić, a taką sobie nawigację rekompensuje design całości (choć z ikonką się nie postarali). Generalnie aplikacja jest bardzo ciekawa i jeżeli jej twórcom uda się wywołać wokół niej jako taki buzz, to mogłaby spokojnie konkurować z jej podobnymi na rynku. Warto ją sprawdzić, jest za darmo. Ocena: 4+ 