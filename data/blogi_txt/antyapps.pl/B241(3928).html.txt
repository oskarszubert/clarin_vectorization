29.02.2012 Wśród ogroma aplikacji w Android Markecie można tam znaleźć pozornie banalne, ale jednocześnie niesamowicie funkcjonalne programy. Do takich z pewnością zaliczyć można Polskie numery. Aplikacja oparta w sumie o jeden ekran, za to potrafiąca dużo, a najważniejsze – zaspokajająca realną potrzebę. Polskie numery potrafią sprawdzić poprawność numeru konta bankowego, NIP, PESEL czy REGON. Przydatne narzędzie w biurze czy przed okienkiem pocztowym, gdy chcemy upewnić się odnośnie numeru konta, na który zlecamy przelew. Polskie numery to program banalny. Główny ekran to pole tekstowe, gdzie wprowadzamy numery. Następnym krokiem jest wybranie odpowiedniej opcji, to jest jakiego typu numer chcemy sprawdzić. Program nie tylko mówi nam o tym, czy numer jest poprawny, ale również podaje informacje jego dotyczące. W przypadku PESEL-u takimi dodatkowymi informacjami są data urodzenia posiadacza numeru oraz jego płeć. Dla numeru IBAN podawany jest bank, w którym prowadzone jest konto. Bardzo cieszy mnie to, że twórca aplikacji nie postawił jedynie na funkcjonalność. Sam program jest bardzo miły dla oka. Design jest wyważony, nie przekombinowany, program wygląda dokładnie tak, jak powinien. Polskie numery dostępne są do pobrania za darmo. W zamian za to na górze programu wyświetlany jest baner reklamowy, który w żaden sposób nie przeszkadza w korzystaniu z tego narzędzia.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 