27.04.2012 Dzisiaj na Antyweb.pl ukazał się bardzo ciekawy i wart przeczytania wywiad z Pawłem Janeckim i Marcinem Pokojskim z Wirtualnej Polski przeprowadzony przez Jana Rybczyńskiego. Panowie odpowiedzialni są w WP za wprowadzanie mobilnej strategii portalu. W rozmowie z Janem za jeden z priorytetów rozmówcy uznali tworzenie serwisów w HTML5. Długo nie kazali nam czekać na rezultaty tych zapowiedzi, bo właśnie wystartowała mobilna strona Euro 2012. Strona Euro 2012 oparta jest w całości na HTML5 i jest jeszcze w fazie beta testów. Ale już teraz prezentuje się bardzo dobrze.  Dzięki zastosowaniu HTML5 bardzo dobrze dostosowuje się do różnych rozmiarów ekranu. Testowałem ją zarówno na 10 calowym tablecie, jak i 3,5 calowym telefonie i działa bez zarzutów. Na mniejszym ekranie strona automatycznie zmieniła swój układ, nie zmieniając prezentacji treści, aby dostosować się do mniejszej powierzchni.  Oprócz dobrego dostosowania oraz szybkiego ładowania na plus warto zapisać sam wygląd i nawigację. Na dzień dobry dostajemy box z pokazem zdjęć, które sami możemy przesuwać. Oprócz tego zastosowano interaktywne belki, dzięki którym można wybudzać i chować niektóre treści serwisu, dzięki czemu mamy wrażenie, jakbyśmy obsługiwali normalną aplikację na smartphone’a. Bardzo podoba mi się również design tej strony, który sprawia, że serwis jest bardzo przejrzysty, a poruszanie się po nim jest bardzo łatwe. Jak na wersję beta wszystko działa niemal bez zarzutów, ewentualne, będąc drobiazgowym, wspomnieć o tym, że ładowanie się niektórych stron jeszcze szwankuje i najpierw dostajemy wykrzaczony obraz serwisu, ale błyskawicznie wszystko wraca na swoje miejsce. Nową stronę w HTML5 na Euro 2012 od WP możecie zobaczyć również w wersji na przeglądarkę pod tym adresem:http://euro2012.wp.pl/mindex.html Powiem szczerze, że o dziwo, według mnie dużo lepiej prezentuje się ona na urządzeniach mobilnych niż na normalnej przeglądarce, ale to tylko moje osobiste odczucie.    Mobilne Euro 2012 jest bardzo dobrze przygotowanym serwisem i duże brawa dla Wirtualnej Polski, której trzeba przyznać, że jeżeli chodzi o mobile, to stara się nie tylko nadążać za trendami, ale i je wyprzedzać. Wykorzystanie HTML5 to dobry ruch, to, że w niedalekiej przyszłości może to być standard sieci niech świadczy chociażby mobilny system od Mozilli: Boot to Gecko. 