04.03.2013 Filmweb to jeden z najpopularniejszych serwisów filmowych w naszym kraju. Niezależnie czy szukamy informacji o filmie, aktorze, serialu czy programie TV, warto tam zajrzeć. Aż do wczoraj jego fani byli zmuszeni do korzystania z wersji przeglądarkowej strony. Teraz wreszcie otrzymują mobilną aplikację i to nie byle jaką. Gdy tylko ujrzałem ją w Sklepie, liczyłem na prosty program z dostępem do bazy serwisu, okrojony z wielu funkcji znanych z aplikacji na iOS czy też Androida. Do tego właśnie przyzwyczaiła nas większość aplikacji na Windows Phone.  Tym razem jest jednak inaczej. Mobilny Filmweb przenosi prawie wszystkie kluczowe możliwości serwisu do swojej aplikacji. Niezależnie czy szukamy informacji o filmie (oczywiście wszystkie pomniejsze dane są podlinkowane odnośnikami do kolejnych informacji), najbliższych kin i seansów, czy też chcemy sprawdzić co ciekawego leci w TV. Nawet powiadomienia działają bez zarzutu.  Filmweb słynie też z rozbudowanych opcji społecznościowych i gustomierza, który to na podstawie naszych ocen poleca odpowiednie filmy i seriale. Do wszystkich tych funkcji mamy dostęp z poziomu aplikacji. Wystarczy tylko zalogować się na konto. Co bardzo cieszy, konto można założyć z poziomu aplikacji, a cały proces jest bezproblemowy. Wiele aplikacji wciąż o tym zapomina odsyłając nas do wersji www serwisu. Interfejs stara się korzystać z wytycznych Metro i w dużej mierze robi to dobrze. Jest czytelnie i przejrzyście. Razi umieszczenie lupy u góry ekrany zamiast na dole, na specjalnej belce. Sprawia to że czasem w ogóle nie mamy dostępu do wyszukiwarki. Szkoda też że autorzy ukryli wiadomości i nie dali nam możliwości ustawienia jakie informacje chcemy mieć na głównym pulpicie. Obecnie aby dostać się do informacji ze świata filmu musimy wejść do aplikacji, przejść do listy kafelków, przewinąć ją na dół i wybrać odpowiedni z nich. Osobiście wolałbym mieć je pod ręką, na planie głównych zamiast np. zwiastunów. A skoro już o wadach….  Nie wiem co może być przyczyną ale wczytywanie wszelkich danych w aplikacji trwa bardzo długo. Niezależnie czy jest to tekst, czy grafika, czy film czas potrzebny na ich dociągnięcie jest o wiele dłuższy niż w innych programach. Najpierw myślałem, że problem może być w łączu internetowych, ale po przejściu do Super Tube, bez problemu i oczekiwania wczytywało mi filmy w jakości HD. Brakuje także możliwości przypinania poszczególnych funkcji jako kafelków, bardzo brakuje. Filmweb ma martwy kafelek, nie komunikuje się on z nami w żaden sposób, nie wyświetla żadnych danych, dodatkowo nie wspiera największego rozmiaru z Windows Phone 8. Pomimo tych braków (czasem irytujących) mobilny Filmweb to obowiązkowa pozycja dla każdego fana kina czy też seriali. To nie tylko najlepsza polska aplikacja o tej tematyce, ale też najlepsza aplikacja filmowa dostępna na Windows Phone, wykonaniem rozkładająca na łopatki wielu zachodnich konkurentów. Mam nadzieję, że jej autorzy nie spoczną na laurach i już niedługo zobaczymy poprawki oraz jeszcze lepsze wykorzystanie możliwości Windows Phone. 