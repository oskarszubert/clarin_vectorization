18.10.2011 Big Time Gangsta to ciekawy tytuł od Glu Mobile. Jak zwykle w produkcjach tego studia deweloperskiego mamy połączenie strzelanki z nutką strategii, gdyż głównym ekranem gry jest mapa. W grze wcielamy się w szefa gangu, który przejmuje nowe lokacje, werbuje nowych gangsterów, których wysyła potem na misje lub strzelaniny. Glu Mobile tworzą naprawdę ciekawe produkcje, jednak w ich grach pojawia się jeden niezwykle irytujący szkopuł – żeby grać wygodnie, należy dokupywać wirtualną walutę za prawdziwe pieniądze lub wykonanie wybranych akcji, na przykład instalację aplikacji partnerskiej czy też podzielenie się linkiem do aplikacji na Facebooku. Jeśli rzeczywiście jesteś w stanie płacić za tego typu rozrywkę, nie odczujesz żadnego dyskomfortu związanego z tą grą. Jeśli nie – po jakimś czasie ją porzucisz, bo konieczność oczekiwania wielu godzin na to, aż dany gangster wyzdrowieje w szpitalu po pewnym czasie jest nie do zaakceptowania.  Warto jednak dać grze szansę. Jak każda produkcja tego studia deweloperskiego, wzbogacona jest o trójwymiarowe sylwetki bohaterów. Każda strzelanina wymaga od użytkownika zmysłu strategicznego. Mamy możliwość przełączania się między gangsterami poprzez wybieranie palcem, a następnie uruchamianie wspomagaczy, które wcześniej zakupiliśmy w sklepie. Może to być na przykład apteczka czy zwiększona celność. To od nas zależy, kiedy zaaplikujemy gangsterowi wybrany wspomagacz i jak wpłynie to na przebieg strzelaniny. Sama strzelanina to po prostu klikanie na przeciwnika, co odpowiada strzałowi. W danym momencie sterujemy tylko jednym wybranym gangsterem, pozostali strzelają automatycznie. Gra wymaga zmysłu strategicznego nie tylko podczas strzelaniny. Głównym pulpitem Big Time Gangsta jest mapa odkrytych lokacji. To od nas zależy, czy wyślemy naszego gangstera na misję czy na siłownię, by zyskał zdrowie. Pieniądze zarabiamy głównie w strzelaninach, w których walczymy o przejęcie nowych miejsc. Z zagarniętych lokacji mamy następnie możliwość ściągania haraczu. W grze istnieje także kasyno czy na przykład swego rodzaju turniej. Każda wygrana strzelanina to gwarantowany zysk, każda następna to silniejsi przeciwnicy z lepszymi brońmi. Zasada wygrywania kasy jest podobna do tej znanej z teleturnieju Milionerzy. Stawka rośnie, a jeśli w wybranym momencie zginiemy, dostajemy kwotę gwarantowaną.  W opisie gry w Android Markecie widnieje informacja o tym, że zajmuje jedynie 2,7MB. Tak na prawdę jest to jedynie jądro tej produkcji plus instalator. Jak każda gra Glu Mobile, tak i Big Time Gangsta zaciąga na samym początku kilkaset megabajtów danych gry – pamiętajcie o połączeniu przez Wi-Fi! 