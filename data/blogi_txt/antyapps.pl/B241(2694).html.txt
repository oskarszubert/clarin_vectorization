19.11.2012 Do robienia zakupów przez Internet już dawno się przyzwyczailiśmy. Coraz częściej jednak buszujemy po wirtualnych sklepowych półkach za pośrednictwem urządzeń mobilnych, tabletów czy smartfonów i nierzadko też w ten sposób kupujemy wybrane produkty. Dlatego na zaniedbanie sfery urządzeń mobilnych nie mogą pozwolić sobie również serwisy wyszukujące i porównujące ceny. Niedawno jeden z nich wydał naprawdę godną sprawdzenia aplikację. Mówię tutaj o Nokaut 24 oraz nowej aplikacji tego serwisu przeznaczonej na tablety, dzięki którym posiadacze tych urządzeń w szybki, łatwy i przede wszystkim, graficznie dopracowany sposób mogą wyszukiwać interesujące ich produkty oraz porównywać ich ceny. Po uruchomieniu aplikacji wybieramy kategorię produktów: „dla niej” lub „dla niego” (można to później zmienić). Następnie przechodzimy do świetnie przygotowanego graficznie menu, w którym wyświetlają się w postaci grafik kategorie produktów. Przy okazji u samej góry Nokaut za pomocą slidera promuje co ciekawsze produkty. U góry mamy belkę z wyszukiwarką, z lewej strony zaś wyświetla nam się wysuwane menu, w którym możemy zobaczyć listę kategorii, przejrzeć historię przeglądania czy chociażby wyświetlić zapamiętane produkty.  Gdy wybierzemy interesującą nas kategorię znajdujące się w niej produkty zaprezentowane są w bardzo „Pinterestowym” stylu, czyli siatka, duże zdjęcia, nieco mniejsze napisy. Z tego poziomu możemy ułożyć wyniki ze względu na popularność, cenę czy alfabetycznie, możemy je również filtrować pod kątem szeregu wyselekcjonowanych kategorii.  Gdy już zdecydujemy się na dany produkt, po kliknięciu w niego wyświetla się specjalne okienko, w którym znajdziemy galerię zdjęć (uruchamia się w trybie fullscreen), podstawowe informacje, możliwość zapamiętania produktu w aplikacji, wysłania go na Facebooka czy przejścia do sklepu. Po lewej stronie okienka mamy szereg kategorii, takich jak opis, komentarze, oferty – listę sklepów, w której produkt jest dostępny, a którą możemy szeregować ze względu na popularność, cenę czy odległość od nas, jak również widok mapy, z zaznaczonymi miejscami, gdzie produkt możemy odebrać osobiście. Mapa swoją drogą to najsłabszy element aplikacji, lepiej by było, gdyby otwierała się, zamiast w małym okienku, w odrębnej karcie.  Co więcej można powiedzieć o tej aplikacji?  Muszę przyznać, że działa całkiem płynnie i szybko, zdarzają się oczywiście spowolnienia, ale z tym trzeba się liczyć: liczba produktów i postawienie na graficzne elementy ofert, nie łatwo zachować w takiej sytuacji płynność. Bardzo przypadł mi do gustu sposób wyświetlania oferty, jest czytelny i dobrze dopasowany do tabletów. Aplikacja może nie działa w 100% dobrze, ale i tak sądzę, że Nokaut wykonał kawał dobrej roboty. Właśnie czegoś takiego oczekiwałbym od aplikacji, mającej mi pomóc w znalezieniu produktu czy określeniu jego ceny. Nokaut jest również na iOSa i Windows 8 