26.10.2011 Ach, legendarne „wozy drzymały”, nasze lokalne salony gier, gdzie wydawało się ostatnie kieszonkowe otrzymane na obowiązkowe wafelki czy gumy. Jeszcze w latach dziewięćdziesiątych, jeśli nawet nie pod domem, to na wyjazdach do nadmorskich kurortów obowiązkowe były wizyty w budach, gdzie stały w rządku magicznie błyskające skrzynie z telewizorami. A obok nich – często pomijane przez młodszych, ale jakże uprzyjemniające czas flipery.  Udanych prób przeniesienia tych maszyn do świata gier wideo była już masa, żeby wspomnieć choćby doskonałe Pinball Dreams/Fantasies na nieodżałowanej Amidze. Tym razem z podobnym projektem startuje FarSight Studios, które zamierza jednak podejść do zagadnienia szerzej. W ich tytule znajdą się bowiem licencjonowane stoły takich firm jak Williams, Gottlieb, Bally czy Stern w liczbie… pięćdziesięciu! Oczywiście nie ma co liczyć, że wszystkie kupimy za kilka euro – producent liczy z pewnością na sentymentalnych fanów skłonnych do mikrotransakcji. Premiera planowana jest na przyszły rok i jak wskazuje trailer – The Pinball Arcade ukaże się na wszystkie możliwe platformy, z iOSem i Androidem oczywiście włącznie. http://www.youtube.com/watch?v=QhXyRfbIQLQ [źródło] 