20.02.2014 Na łamach AntyApps opisywaliśmy już kilka aplikacji o charakterze religijnym i za każdym razem teksty te spotykały się z dużym odzewem. Był Modlitewnik, Programy i audycje od Global Catholic Network oraz kilka apek, które umożliwiają czytanie Biblii z poziomu naszego smartfonu lub tabletu. Niestety większości wspomnianych apek daleko było do nowoczesnego wzornictwa w kwestii oprawy graficznej. Skostniały design cyfrowej Biblii postanowili odświeżyć projektanci z brytyjskiego studia Family. Efekty możemy podziwiać już na pierwszych screenach.  Icon Magazine, popularne pismo poświęcone szeroko pojętemu projektowaniu, co miesiąc zleca wybranej firmie unowocześnienie pewnych rzeczy, które ich zdaniem potrzebują odświeżenia. W tym miesiącu padło na wspomniane studio Family, które za cel obrało sobie stworzenie nowoczesnej aplikacji- Biblii.  Twórcom zależało na tym, żeby zmienić sposób postrzegania Pisma Świętego jedynie jako opasłego tomu, którego miejsce jest na półce lub w kościele. Aplikacja miała przemienić Biblię w mobilną apkę z dostępem do sieci, którą możemy wszędzie ze sobą zabrać i w każdej chwili z niej skorzystać. Artyści zaprojektowali pełną identyfikację graficzną, obejmującą charakterystyczne ikony ułatwiające poruszanie się po aplikacji, jednocześnie przyporządkowane do poszczególnych części Pisma Świętego.  Apka zawiera również funkcje geolokalizacyjne, ułatwiające odnalezienie kościołów i innych miejsc związanych z religią, jakie znajdują się w pobliżu naszego położenia. Urozmaiceniem jest również wyświetlanie losowych cytatów z Biblii, które pojawiają się na ekranie po tym, jak potrząśniemy naszym urządzeniem. Projekt można oglądać na razie jedynie na stronie studia Family. Wnioskując po screenach, aplikacja będzie dostępna na urządzenia z systemem iOS. Mam nadzieję, że już niedługo zobaczymy ją w App Store. 