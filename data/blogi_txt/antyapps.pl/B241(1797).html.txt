23.08.2013 Wrzesień to wyjątkowy miesiąc dla wszystkich miłośników muzyki posiadających urządzenie mobilne działające pod kontrolą systemu iOS. Przez 30 dni, dzięki specjalnej aplikacji będą mogli oni oglądać na żywo największe gwiazdy muzyki popularnej, które wystąpią na corocznym iTunes Festival organizowanym przez Apple w The Roundhouse w Londynie. Wydarzenie, którego pierwszą edycję mogliśmy oglądać w 2007 roku, jest organizowane ze sporym rozmachem. Na scenie w Londynie wystąpiło już ponad 370 artystów – w tym roku, w ramach festiwalu będziemy świadkami kolejnych 60 występów. iTunes Festival jest imprezą darmową (biletów nie można kupić – wszystkie są do wygrania w konkursach), a oglądać ją możemy za pośrednictwem iPhone’a, iPada, iPoda Touch oraz iTunes i Apple TV. W przypadku urządzeń mobilnych niezbędna będzie specjalna aplikacja, której odświeżona wersja pojawiła się niedawno w AppStore.  Aplikacja iTunes Festival London 2013 nie odbiega wyglądem od tej, z której mieliśmy okazję korzystać w poprzednich latach. Utrzymany w ciemnej tonacji interfejs programu jest intuicyjny. Aplikacja umożliwia oglądanie występów na żywo, a także daje dostęp do fragmentów koncertów, które już się odbyły. Oprócz materiałów wideo program zawiera dobrej jakości zdjęcia z festiwalu oraz liczne odnośniki do płyt artystów występujących na scenie.  Jeżeli jakość streamingu nie będzie odbiegała (a prawie na pewno nie będzie) od tej, jaką mieliśmy okazję oglądać w latach poprzednich szykuje się nam prawdziwa muzyczna uczta. iTunes Festival London 2013 startuje już 1 września. 