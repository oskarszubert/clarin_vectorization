05.11.2013 Jeżeli ktoś zapytałby mnie, czy rozwiązania z których obecnie korzystam w kwestii czytania różnych treści z sieci mnie satysfakcjonują, to bez żadnego „ale” odpowiedziałbym, że tak. Feedly, Pocket i wisienka na torcie kiedy uda mi się nadrobić zaległości w dwóch pozostałych — Zite — w zupełności mi wystarczają na co dzień. Jednak potrzeba matką wynalazków, więc co rusz pojawiają się kolejne produkty na rynku. Dziś kilka słów o świeżym, debiutującym dopiero Flyne, który pozwala nam łatwo dotrzeć nie tylko do tekstów związanych z interesującą nas dziedziną, ale także na zespolenie z chmurą Feedly oraz wygodnym czytaniu tekstów lądujących na tablicy naszego Twittera. Pierwszy ekran jaki ukazuje się naszym oczom, pozwala na wybór źródeł. Na dobry początek najpopularniejsze z nich, podzielone na kategorie, dalej zaś wspomniane zespolenie z innymi usługami — z których każda jest płatna osobno. Jako że, jak już wyżej wspomniałem, rozwiązania z których korzystam w pełni mnie satysfakcjonują, skusiłem się jedynie na wariant wygodnego czytania pełnych tekstów linkowanych przez moich twitterowych obserwowanych oraz, oczywiście, darmowe źródła niezależne z najpopularniejszych kategorii.  I może zacznę właśnie od nich. Wybrałem technologie oraz gry wideo, jako tematy w których czuję się dość pewnie i wiem, gdzie szukać ciekawych treści związanych z tematem. Nie powiem, aby Flyne miał zawężony obraz rzeczywistości — serwisy które dobierał w zupełności mnie satysfakcjonowały i to właśnie strony, na które sam na co dzień zaglądam / trzymam je w czytniku RSS, jednak sam robię to z premedytacją, bo wiem czego się po nich spodziewam. Ograniczanie całej kategorii do trzech stron wypada w przypadku takich branży dość marnie, choć akurat sam nie mam na co narzekać, bo treści były jakby skrojone wprost dla mnie :-). Teraz chwila o Twitterze, czyli elemencie co do którego miałem sporo obaw. Okazało się jednak, że wszystkie one są bezpodstawne. Po zezwoleniach dostępu, aplikacja doskonale poradziła sobie z odczytaniem linków serwowanych przez moich obserwowanych, podając mi pełne teksty czarno na białym. Jeżeli chcemy coś przeczytać później, wystarczy skorzystać z funkcji „Zapisz”. Wówczas wszystkie artykuły lądują w specjalnej zakładce, gdzie w całości można je czytać bez dostępu do sieci — podobnie zresztą jak wszystkie gromadzone przez Flyne treści, które synchronizowane są co wyznaczony przez nas czas. W opcjach zaś nie czeka na nas za wiele możliwości, poza zmianą wielkości czcionki i skórki na jej „nocną” odmianę, gdzie wszystkie teksty wyświetlane są biało na czarnym. Flyne jest naprawdę solidnie skrojoną aplikacją, choć ma również swoje braki. Z mojej perspektywy najważniejszą opcją jest wygodne czytanie treści polecanych na Twitterze i tutaj program sprawdza się znakomicie, choć nie powiem — brakuje mi synchronizacji z przywołanym już w tekście Pocketem, by gromadzić wszystkie zaległości w jednym miejscu. Flyne dostępny jest za darmo na platformie Google Play, jednak jak już wspominałem, poszczególne moduły wycenione są kolejno na trzy (Feedly) i sześć (Twitter) złotych. 