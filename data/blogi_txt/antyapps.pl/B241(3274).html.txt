12.04.2013 Dungeon Hunter to seria, która jest dla urządzeń mobilnych tym samym czym trylogia Diablo dla poczciwych domowych blaszaków. Klasyczny hack’n'slash, w którym torujemy sobie drogę przez setki mniej lub bardziej groźnych kreatur doczekał się właśnie czwartej odsłony. Gra dostępna jest obecnie tylko na urządzenia wyposażone w system iOS, ale jej Androidowy odpowiednik powinien ukazać się lada moment. Demony powróciły. Horda przybyszów z innego świata po raz kolejny sieje zniszczenie i śmierć, a Ty, drogi graczu jesteś jedynym, który może stawić im czoło. Dungeon Hunter 4 (podobnie jak trzecia cześć serii) jest grą opartą na modelu freemium – sama aplikacja jest darmowa, ale w trakcie rozgrywki na każdym kroku jesteśmy zachęcani do zwiększenia możliwości prowadzonej przez nas postaci za pomocą płatnych dodatków. Osobiście bardzo nie lubię tego rozwiązania, ale jeżeli chcę zagrać w najnowsze dzieło Gameloftu nie mam wielkiego wyboru. Pozostaje mi jedynie zacisnąć zęby i pozostać ślepym na stale pojawiające się oferty kupna specjalnych przedmiotów i podobne „dodatki”.  Po niespełna godzinie gry ciężko mi wyrokować na ile konieczne będzie korzystanie podczas rozgrywki z oferowanych przez twórców płatnych ulepszeń. Póki co nie natknąłem się na przeciwnika, którego pokonanie byłoby niemożliwe bez upgrade’owanych przedmiotów, więc powodów do narzekań nie mam. Za jakiś czas przekonamy się jak będzie dalej. Oprawa Dungeon Hunter 4 miażdży. Gameloft doskonale wie, jak zrobić efektownie prezentującą się grę i najnowsza część hack’n'slash’owej serii jest tego wyśmienitym przykładem. Tereny, które przyjdzie nam przemierzać podczas rozgrywki są świetnie zaprojektowane oraz bogate w detale i cieszącą oko grę świateł. Efekty działania zaklęć wyglądają spektakularnie, a animacje postaci i wszelkich ruchomych elementów otoczenia są naturalne i płynne nawet na nieco starszych sprzętach (iPad 2). Na podobnie wysokim poziomie stoi warstwa dźwiękowa DH 4 – muzyka, odgłosy z pola walki i dialogi – wszystko to brzmi bez zarzutu.  To co szczególnie ucieszyło mnie chwilę po uruchomieniu najnowszego dziecka Gameloftu, to powrót do korzeni jeżeli chodzi o rozgrywkę. Zarzucono bezpłciowy system aren, znany z trzeciej części i ponownie (tak jak w pierwszej i drugiej odsłonie tetralogii) zaserwowano graczom przygodę z prawdziwego zdarzenia. Mapa świata jest sporych rozmiarów, co pozwala żywić nadzieję na naprawdę długą rozgrywkę:) 