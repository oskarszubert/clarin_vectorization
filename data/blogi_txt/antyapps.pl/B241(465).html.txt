08.06.2012 Z okazji Euro 2012 PKP postanowiło zaskoczyć swoich użytkowników i udostępniło aplikację z rozkładami jazdy. Zaskoczenie jest tym większe, że program prezentuje wysoki poziom i użyteczność (choć i trochę błędów się znajdzie). Tylko nazwa pozostaje zagadką… Testuję aplikację od dłużej chwili i cały czas nie mogę wyjść z podziwu, że wyszła im tak dobrze. Ilość opcji jak i logika całego UI, godne są podziwu.  Jak wskazuje organ stojący za programem (chciałbym napisać „jak wskazuje nazwa”, ale nazwa nic nie wskazuje) mamy do czynienie z rozkładem jazdy pociągów. To wokół tej opcji ulokowane pozostałe. Zaraz po uruchomieniu aplikacji mamy więc okno wyboru startu oraz celu podróży. Bez zbędnych menu, to co najważniejsze otrzymujemy na pierwszym ekranie. Choć wydaje się to logiczne, to wciąż wielu developerów o tym zapomina. Wyszukiwać możemy ręcznie wpisując stacje (na tabletach klawiatura wariuje, przez co wpisanie czegokolwiek poprawnie graniczy z cudem), jak i korzystając z lokalizacji. Same kryteria są zgodne z tym, co znamy z internetowej wersji rozkładu PKP. Podobnie jest z wynikami.  Możemy je zapisać do przeglądu offline i tyczy się to nie tylko godzin odjazdu/przyjazdu, ale też informacji o kolejnych stacjach. Pomyślano nawet o takim detalu jak umieszczeniu dokładnej informacji z kiedy zapis offline pochodzi. Wyszukaną trasę możemy też nanieść na mapę, a na nią poszczególne stacje oraz naszą bieżącą lokalizację. W łatwy sposób przejdziemy też do map pobliskich miast, jak i ciekawych obiektów w okolicy. Dzięki Bilkom nie tylko sprawdzimy godziny i szczegóły połączeń, ale też jego przebieg i samą trasę. Pomyślano też o liście ulubionych połączeń.  Przyznam, że jestem w małym szoku. Nie spodziewałem się po PKP (oczywiście to nie ono jest developerem) tak dobrej aplikacji. Nie tylko prezentuje się przejrzyście, ale również posiada ciekawe opcje, które nie psują aplikacji, a zarazem mogą być przydatne. Tylko ta nazwa… Bilkom jest oczywiście darmowy. Wersję na iOS znajdziecie tu, na Windows Phone (brzydka) tu. Ocena: 5 