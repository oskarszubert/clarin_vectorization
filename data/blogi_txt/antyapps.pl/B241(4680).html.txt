03.01.2013 Sukces Angry Birds spowodował, że pojawiło się wielu naśladowców, którzy próbują skopiować sukces tej gry, ale nielicznym się to udaje. Obecnie znalezienie gry, która wykorzystywałaby ten, skądinąd prosty i nieszczególnie oryginalny pomysł, nie jest trudne. Jedne są lepsze, inne gorsze. Większość z nich jednak potrafi dostarczyć sporo niezobowiązującej rozrywki.  Worms vs Birds jest jedną z tego typu gier. To mocno wzorowana na Angry Birds gierka, której mechanika gry jest niezwykle podobna do kultowego już tytułu. Z tą różnicą, że zamiast ptaków i świń dostajemy robale i ptaki. Na czym polega rozgrywka? Cóż, to proste. Stoimy po stronie walecznych robaków, których jedynym celem życia jest zestrzelenie wszędobylskich ptaszysk. Zamiast jednak wystrzeliwać siebie samego sprytny robal ma bombardę. Naszym celem jest oczywiście tak wymierzyć, aby zestrzelić wszystkie ptaki i przejść do następnego etapu.  Oczywiście, żeby gra nie była zbyt nużąca, twórcy postanowili wprowadzić nieco „rozweselaczy”. Poza dość sympatycznymi postaciami Worms vs Birds oferują rożnego typu amunicję, limitowaną oczywiście, która ma inne pole rażenia oraz odmienne zastosowania, jak również różne robaki do specjalnych strzałów. O zmieniającej się scenerii wspominać nie trzeba. Warto za to wspomnieć, że wystrzelone pociski odbijają się od różnych przedmiotów ułatwiając nieco trafianie złych ptaszysk.  Czy w grze tej jest coś wartego większej uwagi? Zasadniczo nie. Graficznie gra jest zrobiona poprawnie, poza tym może całkiem wciągnąć, gdyż do dyspozycji graczy jest blisko 60 levelów. Jednak brakuje jej jakichkolwiek elementów oryginalności. Na pewno może dostarczyć sporo rozrywki, ale nie zachwyci. Gdyby była płatna, nawet bym na nią nie spojrzał, jednak jest za darmo i jeżeli szukacie gierki w stylu Angry Birds, to Worms vs Birds są pod ręką. 