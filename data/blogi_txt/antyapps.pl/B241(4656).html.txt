13.06.2013 Witaj w Podróży to bogato ilustrowany dwumiesięcznik dla osób ciekawych świata i miłośników spędzania wolnego czasu z dala od miejsca zamieszkania. To już trzeci magazyn w języku Polskim (anglojęzycznych czasopism jest w tej kategorii całkiem sporo) poświęcony bliskim i dalekim podróżom, na jaki trafiłem przeszukując nieprzebrane zasoby AppStore. Pierwsze wrażenie po uruchomieniu bezpłatnej aplikacji pobranej ze sklepu Apple jest całkiem pozytywne. Choć sam kiosk do najpiękniejszych nie należy (rzucają się w oczy niedbale zaprojektowane, rozpikselowane ikony), to już jego zawartość sprawia, że na wielu twarzach pojawi się uśmiech. Na dobry początek dostajemy za darmo trzy pierwsze numery magazynu, który w kioskach dostępny jest w cenie 19,90 zł. Zgodnie z zapowiedzią wydawcy koszt jednego numeru w wersji na tablety (i smartfony) wyniesie zaledwie 1,79 euro. Nawigacja po magazynie nie odbiega od standardów. Poruszanie się pomiędzy artykułami jest intuicyjne, a wszystkie miejsca interaktywne zostały dobrze zaznaczone  i opisane. Niewielkie zastrzeżenia można mieć co najwyżej do nieco ospałej reakcji programu na chęć przejścia do kolejnego artykułu – delikatny, niemalże zwiewny gest, do którego przyzwyczaiło nas chociażby iBooks, w tym przypadku nie zda egzaminu. Tutaj potrzeba zdecydowania i mocnego przyciśnięcia palucha do ekranu. Idzie się przyzwyczaić;)  Witaj w Podróży w wydaniu papierowym charakteryzuje się sporą ilością zdjęć. Cyfrowa wersja absolutnie nie odbiega pod tym względem od tradycyjnej formy dwumiesięcznika. Praktycznie każdą fotografię możemy obejrzeć w podglądzie pełnoekranowym (podwójne tapnięcie na zdjęciu), a jakość materiałów nie budzi żadnych zastrzeżeń. Jednocześnie spora ilość multimediów nie wpłynęła znacząco na wagę tabletowego wydania WwP – pojedynczy numer zajmuje około 150 MB, co wydaje się całkiem znośną wartością. Magazyn w dostępny jest w AppStore w wersji uniwersalnej. Oznacza to, że aplikację zainstalujemy zarówno na iPadzie, jak i iPhonie (oraz iPodzie Touch). Niestety nie miałem możliwości sprawdzenia czytelności czasopisma na niewielkim ekranie smartfona – w przypadku iPad’a drugiej generacji  wszystko było w jak najlepszym porządku. Witaj w Podróży na urządzenia działające pod kontrolą systemu Android możecie pobrać stąd . 