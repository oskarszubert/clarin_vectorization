19.06.2013 Naprawdę szybkie tempo rozgrywki, wysoka grywalność, rewelacyjna grafika i animacje oraz… niewiele oryginalności. Poznajcie Despicable Me: Minion Rush, jednego z najlepszych darmowych runnerów na urządzenia mobilne. Historia przedstawiona w Despicable Me oparta jest na udanej kinowej animacji znanej w naszym kraju pod tytułem Jak Ukraść Księżyc. Głównym bohaterem gry jest jeden z żółtych stworków – Minionków, które swoim wyglądem i zachowaniem nieodparcie wywołują uśmiech na mojej twarzy.  Rozgrywka w Despicable Me: MR nie różni się zbytnio od tego, co widzieliśmy już setki razy. Naszym głównym zadaniem jest poprowadzenie głównego bohatera przez poziomy pełen niebezpieczeństw. Żółty stworek pole manewru ma ściśle ograniczone – może zmienić tor biegu (lewy,środkowy,prawy), podskoczyć lub przeturlać się. Wszystkie powyższe czynności wykonujemy za pomocą intuicyjnych gestów znanych z innych gier tego typu (skok – przesunięcie palcem w górę ekranu, turlanie – gest palcem w dół ekranu, zmiana toru poruszania – gest w prawo lub lewo, w zależności od potrzeb). Sterowanie jest proste i bardzo dobrze sprawdza się w praktyce – gra błyskawicznie reaguje na nasze polecenia i dobrze interpretuje gesty przekazywane za pomocą dotykowego ekranu.  Osobny akapit należy się osobom odpowiedzialnym za oprawę tytułu. Zespół grafików i animatorów spisał się na medal. Grafika Despicable Me: Minion Run należy do ściślej czołówki gatunku, a kto wie, może jest nawet najlepsza w swojej kategorii. Świat gry oddany został niesamowicie szczegółowo – wszystkie postacie i obiekty bogate są w detale, których próżno szukać u większości przedstawicieli konkurencji. DM jest grą niezwykle kolorową, dzięki czemu szczególnie powinna przypaść do gustu najmłodszym. W sukurs grafice idą animacje, które są nie tylko dopracowane, ale i nie pozbawione humoru. Dźwięki i muzyka dobiegające z głośników znakomicie podkręcają tempo rozgrywki i łatwo wpadają w ucho. Opisując Despicable Me nie można nie wspomnieć o kiepskich działaniu gry na starszych urządzeniach. Dopracowana, bogata w efekty specjalne oprawa ma swoją cenę, ale skoro producent zapewnia wsparcie dla iPada 2 generacji, to wymagam, by gra działała na tym urządzeniu  płynnie. Niestety rozgrywka momentami przypomina pokaz slajdów. Poprawę płynności rozgrywki przynosi ubicie wszystkich procesów działających w tle oraz wyłączenie połączenia sieciowego, ale nawet mimo tych zabiegów zdarzają się momenty, w których zauważalnie brakuje płynności. Na nowych urządzeniach (iPhone 5) DM działa płynnie.  Obserwując komentarze zamieszczane pod grami z kategorii runnerów, przez użytkowników urządzeń z iOS i Androidem można zauważyć bardzo skrajne opinie. W znakomitej większości przypadków gracze albo uwielbiają tę formę rozrywki, albo wręcz przeciwnie – gardzą nią, uważając za prostacką i nudną. Opinie pośrednie zdarzają się nad wyraz rzadko. Despicable Me, jak dobrą produkcją by nie było, raczej nie zaskarbi sobie sympatii tej drugiej grupy. Fani runnerów będą natomiast zachwyceni – w tym przypadku całkowicie podzielam ich zdanie, gdyż nowa gra wydana pod szyldem Gameloftu gwarantuje naprawdę masę dobrej zabawy. Na urządzenia z Androidem grę możecie pobrać stąd. 