19.03.2013 Skrzynka pocztowa dostępna natywnie z poziomu aplikacji Mail, instalowanej wraz z systemem iOS może nie być dla każdego z nas wystarczająca. Ostatnio bardzo popularnym programem, który mógł sprawnie zastąpić przeglądanie e-maili z poziomu naszego telefonu komórkowego był Mailbox. Rzecz jasna, po wielkim zachwycie rzeszy społeczności zauważyłem, iż tendencja zaczęła się odwracać i do głosu doszły osoby, które logicznie wypowiadały się o braku przewagi takiej aplikacji nad innymi. Jeśli nie podoba nam się też domyślny kalendarz to możemy go zmienić na opisywany niedawno przeze mnie Sunrise. Wracając jednak do tytułowej aplikacji – Cloze – jest ona darmowym odpowiednikiem wspominanego już Maila. Pozwala na łatwe śledzenie osób z którymi mamy najczęstszy kontakt lub są dla nas najistotniejsze. Program łączy w sobie wiele zalet. Jedną z nich będzie na pewno połączenie danych wymienianych z ludźmi poprzez wiadomości e-mail z tymi, które są dostępne za pośrednictwem różnych kont społecznościowych. A wszystko to w jednym widoku okna. Cloze szybko się uczy, które relacje są dla Ciebie najważniejsze i filtruje odpowiednio wiadomości, ustawiając je na samej górze. Jego uwadze nie ujdzie żaden e-mail, tweet czy chociażby post. Twórcy zapewniają, że korzystanie z aplikacji jest bardzo intuicyjne, a wszystkie odpowiedzi (wobec różnych kont) możemy wykonywać z poziomu programu. Z kolei jeśli nie chcielibyśmy czegoś przegapić, ale nie mamy na to w danej chwili czasu to wystarczy, że dodamy to do zakładek.  Oprócz tego, Cloze zapewnia automatyczną synchronizację danych, sortowanie wiadomości, dodawanie do nich notatek i tworzenie intuicyjnych list. Wspiera kontakty i pocztę Gmail, Twittera, Facebooka, LinkedIn, MS Exchange, Yahoo!, iCloud, AOL oraz wiele innych kont, które sami możemy dodawać. Autorzy zapewniają również, że priorytetem jest dla nich prywatność użytkownika. Stąd też stosują między innymi szyfrowanie. Ze względu na połączenie wielu aspektów w jednej aplikacji, Cloze może odnieść sukces i zdobyć pozytywne opinie od wielu użytkowników. 