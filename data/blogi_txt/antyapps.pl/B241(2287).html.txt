25.06.2012 Czynnikiem, który ma największy wpływ na odbiór gry jest dla mnie jej klimat. Jest to niełatwa do zdefiniowania cecha będąca wynikową oprawy graficznej, muzyki, fabuły i szeregu innych elementów składających się na każdą produkcję. Jeżeli składowe te tworzą wspólnie spójny, ciekawy świat, w którego istnienie jestem w stanie uwierzyć, rozgrywka potrafi pochłonąć mnie bez reszty. Tak stało się właśnie w przypadku gry  Mech Guardian, która wyszła spod skrzydeł studia SunTownship. Sto lat minęło od momentu, w którym ostatni człowiek opuścił Ziemię. Planeta, która kiedyś zachwycała bioróżnorodnością stała się ogromnym wysypiskiem elektronicznych i mechanicznych śmieci. To właśnie z tych pozostałości po ludzkiej cywilizacji wyewoluowały mechaniczne formy „życia”. Bezduszne maszyny przemieszczając się, zatruwają ostatni ocalały ekosystem na Ziemi – zbiorniki wodne. Ludzkość pozostawiła jednak na Ziemi coś jeszcze – Mechanicznego Strażnika, będącego ostatnią nadzieją na zachowanie resztek pierwotnego krajobrazu niebieskiej planety. W tym miejscu nietrudno się domyślić na czym polegać będzie nasze zadanie. Misją gracza sterującego Strażnikiem jest eliminacja mechanicznych intruzów zamieszkujących jeden z ostatnich nieskażonych zbiorników wodnych. Przed nami 11 poziomów, w których zmierzymy się fantazyjnymi mechanicznymi tworami, które wykluły się z pozostałości cywilizacji człowieka. Strażnik to poruszająca się po powierzchni wody metalowa puszka z oczami uzbrojona w specyficzny chwytak, który umożliwia wyciąganie unoszących się w toni wodnej mechanicznych stworów. Kreatury te przemieszczając się zanieczyszczają jezioro, którego barwa staje się z każdą chwilę ciemniejsza. Projekty naszych przeciwników zasługują na najwyższe słowa uznania. Zarówno ich wygląd jak i animacja sprawiają, że widząc je możemy bez problemu uwierzyć w to, że powstały z całej masy przeróżnych mechaniczno-elektronicznych odpadków.  Początkowo eliminacja nieproszonych lokatorów zbiornika nie sprawia problemów – poruszają się oni powoli i nie przejawiają instynktów obronnych. Nie musi jednak minąć wiele czasu by w obrębie jeziora pojawili się znacznie bardziej wymagający przeciwnicy. Ci nie dość, że poruszają się szybciej (przez co trudno ich trafić harpunem), to jeszcze starają się zaatakować sterowanego przez gracza robota. Akcja Mech Guardian rozgrywa się w jednym zbiorniku wodnym. Choć nie mogę napisać złego słowa odnośnie jego wyglądu – całość narysowana jest bardzo ciekawie i klimatycznie, to trochę szkoda, że twórcy nie pomyśleli o udostępnieniu graczom innych plansz. Taki krok niewątpliwe urozmaiciłby nieco monotonną (po pewnym czasie spędzonym z grą) zabawę.  Oprawa graficzna i muzyczna Mech Guardian stoją na najwyższym poziomie. Wspólnie tworzą one niepowtarzalny klimat postapokaliptycznego świata zasiedlonego jedynie przez mechaniczne formy „życia”. Szczególnie dobrze tytuł prezentuje się na dużym ekranie tabletu. Mech Guardian to propozycja dla smakoszy. Gra powinna spodobać się osobom, które nad ciekawe tryby rozgrywki i dziesiątki poziomów cenią świat wykreowany przez twórców. Cena aplikacji w AppStore to 1,59 Euro za wersję uniwersalną. Ocena: 4- 