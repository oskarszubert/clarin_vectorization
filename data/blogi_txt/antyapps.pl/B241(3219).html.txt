07.08.2013 Wydawnictwo Axel Springer Polska przypuściło prawdziwy szturm na urządzenia mobilne. Po zupełnie nieudanym, zrecenzowanym u nas w zeszłym tygodniu Przeglądzie Sportowym przyszedł czas na prawdziwą „perłę w koronie” Axel Springer. „FAKT, największy dziennik w Polsce” w wydaniu mobilnym ujrzał właśnie światło dzienne. W tym miejscu mógłbym właściwie w 90% skopiować moją niedawną recenzję Przeglądu Sportowego. Oba dzienniki prezentują się od strony technicznej niemal identycznie. Te osoby, którym dane było przeczytać mój tekst o PS wiedzą, że bynajmniej nie jest to komplement.  Każdy, kto kiedykolwiek zetknął się z plikami w formacie pdf na tablecie lub smartfonie będzie wiedział co mam na myśli. O ile format ten dobrze sprawdza się na dużym ekranie komputera, to w przypadku znacznie mniejszej powierzchni roboczej zawodzi na całej linii. Przekonało się już o tym wielu wydawców przecierających szlaki czasopism przeznaczonych na urządzenia wyposażone w ekran dotykowy. Ciągłe powiększanie i przesuwanie treści widocznej na wyświetlaczu, irytująco długi czas wczytywania informacji – to najważniejsze, ale nie jedyne z powodów całkowitej porażki tej formy cyfrowych magazynów.   FAKT na tabletach to zwykły plik pdf. Największe wady tego formatu – sprawiająca problemy nawigacja w obrębie tekstu, irytujące wczytywanie kolejnych stron gazety oraz brak materiałów multimedialnych z prawdziwego zdarzenia sprawiają, że o wygodnym korzystaniu z aplikacji możecie zapomnieć. Sytuację delikatnie ratuje specjalne okienko z tekstem pojawiające się po pacnięciu w wybrany artykuł. Okno sprawia wrażenie dodanego w ostatniej chwili, nie pojawiają się w nim wszystkie informacje zawarte w artykułach (brak m.in. tabelek i zestawień), a jego wygląd budzi spore zastrzeżenia.  FAKT, podobnie jak Przegląd Sportowy dostępny jest w formie prenumeraty, której pierwszy tydzień jest darmowy:  1 tydzień: 1,79 EUR (pierwsze 7 dni za darmo, kolejne wydania po 1,29 PLN), 1 miesiąc: 6,99 EUR (pierwsze 7 dni za darmo, kolejne wydania po 1,12 PLN), 3 miesiące: 17,99 EUR (jedno wydanie za 0,99 PLN), 12 miesięcy: 69,99 EUR (jedno wydanie za 0,99 PLN).  FAKT w wydaniu pdf znajdziecie również w Google Play. PS. Przed upływem końca bezpłatnej tygodniowej subskrypcji nie zapomnijcie (o ile oczywiście nie zdecydujecie się na jej kontynuację) ręcznie jej anulować. Jeżeli tego nie zrobicie będzie ona co tydzień automatycznie przedłużana, a z Waszego konta zostanie pobrana odpowiednia kwota. 