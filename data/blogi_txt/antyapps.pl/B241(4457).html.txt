05.11.2012 Płacenie rachunków to jedna z tych najmniej przyjemnych chwil każdego miesiąca. Piętrzące się zobowiązania wobec różnych firm i osób potrafią przytłaczać. Niejednokrotnie odwlekamy chwilę zapłaty do ostatniego możliwego momentu, byle tylko jeszcze przez jakiś czas nacieszyć się pieniędzmi na koncie. Zdarza się też, że zupełnie zapominany, że mamy jakiś rachunek do zapłaty. W jednym i drugim przypadku pomóc mogą aplikacje, których jedynym celem jest trzymanie naszych rachunków w ryzach. Jedną z nich jest Unforgetabill. To całkiem nowa produkcja, która wyszła 3 dni temu, dlatego postanowiłem jej się przyjrzeć. Generalnie w tej kategorii aplikacji wiele innowacyjnych narzędzi nie da się już wymyśleć, więc bardzo często twórcy tychże konkurują bardziej na wygląd i obsługę samego procesu, niż na funkcje. Z Unforgetabill jest podobnie, tylko nie do końca im to wyszło. Zacznijmy od tego, co umożliwia nam aplikacja. Przede wszystkim służy ona do prostego i manualnego dodawania przypomnień o płaceniu rachunków. Mamy specjalny formularz, w którym określamy kategorię rachunku, jego tytuł, komu trzeba zapłacić, kiedy, ile, jak często i czy chcemy, aby nam o tym przypomniano. Standard. Oczywiście aplikacje takie dobrze, jeżeli mają możliwość synchronizacji i backupu w chmurze, no i oczywiście możliwość hasłowania dostępu. Generalnie Unforgetabill wszystko to ma. Możemy dodawać rachunki, a aplikacja pokaże nam, które są jeszcze do zapłaty, których zapłata się zbliża, a w przypadku których minął termin. Możemy również generować własne kategorie i przypisywać im kolorystyczne etykiety. Ot, nic rewolucyjnego. To może chociaż wygląd? No tutaj jest całkiem nieźle. Aplikacja ma stonowaną, ale nie prostacką grafikę, jest czytelna, prosta w nawigowaniu, działa dość niezawodnie. Generalnie same plusy. Gdyby nie to, że twórcy uznali, że każdy ma sokoli wzrok lub lubi go wytężać, aby odczytać to, co mu pisze na ekranie. Rozumiem zamiar twórców – mniejsze czcionki, więcej zmieści się na widoku listy bez potrzeby przewijania. Ale osobiście uważam, że przesadzono w tej mierze, wpisy powinny być znacznie większe. No dobrze, nie każdy to uzna za wadę. Ale w Unforgetabill zepsuto coś jeszcze – moduł wpisywania kwoty. Ku mej uciesze aplikacja odkryła, że chcę wpisywać ją w złotówkach. Ale za to ile trzeba się namęczyć, aby to zrobić! Po wpisaniu pierwszej cyfry generowana jest od razu waluta a kursor trafia na koniec linijki. Po przeniesieniu go na pierwszą pozycję niemal natychmiast wraca na swoje końcowe miejsce. Aby więc wpisać kwotę trzeba zacząć od liczb dziesiętnych, tylko, że za każdym razem, gdy wklepujemy liczbę cały proces się powtarza. Można oszaleć! Nie chcę Unforgetabill zbyt mocno krytykować. Jest to nowość, więc czasami zdarzają się niedoróbki, trzeba dać twórcom szansę na ich poprawę. Ale nie można wydawać aplikacji, której działanie opiera się na dodawaniu kwot i przy okazji zepsuć moduł to umożliwiający. Taka niedoróbka jest wręcz dyskwalifikująca. Czemu więc piszę o tej aplikacji? Ku przestrodze, jak dość prosty koncept, nawet nieźle graficznie wykonany, można zaprzepaścić taką niedoróbką. Jeżeli zauważyliście tę aplikację i myśleliście, aby ją pobrać, to osobiście uważam, że szkoda miejsca na telefonie. Ale kto wie, może później coś z tego się „urodzi”? 