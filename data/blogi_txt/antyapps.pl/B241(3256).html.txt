28.11.2011 Smartfony to niesamowicie energożerne urządzenia. Przy aktywnym korzystaniu z internetu, przeglądaniu multimediów i wykonywaniu połączeń bateria rozładowuje się naprawdę szybko. Domyślny wskaźnik baterii w Androidzie, który znajduje się w prawym górnym rogu, jest mało dokładny. Dla wszystkich tych, którzy chcą czegoś więcej, powstały specjalne widżety. Dziś przedstawiam cztery różne – każdy znajdzie coś dla siebie. Battery Solo Widget Aplikacja ta dostępna jest w dwóch wersjach. Wersja darmowa to prosty, ale bardzo estetyczny widżet na pulpit, po którego kliknięciu pokazuje nam się proste okienko z najważniejszymi informacjami na temat baterii, takimi jak na przykład poziom naładowania (wyświetlany oczywiście również na samym widżecie), temperatura, napięcie czy status (np. rozładowywanie). Battery Solo Widget Pro to aplikacja wzbogacona o więcej informacji na temat baterii czy możliwość personalizacji poprzez na przykład zmianę kolorów widżetu. Jest to typowa aplikacja dla minimalisty, który chce wiedzieć, w jakim stopniu naładowana jest bateria – co do procenta. Battery Widget (od geekyouup) W przeciwieństwie do Battery Solo, ta aplikacja nie tylko wyświetla stan baterii, ale umożliwia również zarządzanie energią. Bateria, która wyświetla się na pulpicie jako widżet do najpiękniejszych nie należy, ale program z pewnością jest funkcjonalny.  Po naciśnięciu widżetu pojawia się bowiem panel ułatwiający dostęp do usług pobierających najwięcej energii urządzenia. Z poziomu tego ekranu możemy bezpośrednio przejść do okna wyświetlającego zużycie energii przez wybrane procesy w systemie,  przejść do konfiguratora ustawień ekranu, czy też włączyć/wyłączyć GPS, Bluetooth lub WiFi – jednym kliknięciem. Na zrzucie ekranu brakuje jednej z opcji, gdyż jest to zrzut ze starszej wersji programu. Aplikacja ta jest dostępna w Android Markecie za darmo. Battery Widget (od Elvision) Elvision stworzyło naprawdę świetne narzędzie. Aplikacja nie tylko wyświetla widżet na pulpicie, ale także informacje o stanie baterii w panelu notyfikacji (tym, który wyciąga się z góry ekranu). Odrobinę więcej informacji uzyskujemy po kliknięciu widżetu na pulpicie. Z wyświetlanego wtedy okna możemy przejść bezpośrednio do ustawień aplikacji, których jest dość sporo jak na widżet. Wśród opcji konfiguracyjnych możemy wyłączyć wskaźnik baterii z panelu notyfikacji, bądź też ustawić, przy jakim poziomie naładowania mają wyświetlać się dane kolory – czerwony, pomarańczowy i zielony. Możemy tutaj skonfigurować również wyświetlanie źródła energii w widżecie, kiedy telefon będzie ładowany. Istnieje także opcja alarmów, na przykład przy krytycznym stanie baterii lub pełnym naładowaniu. Alarm może być wibracyjny czy też dźwiękowy. Jak widać, widżet od Elvision to naprawdę spora aplikacja. Polecam ją wszystkim tym, którzy mają bzika na punkcie poziomu naładowania baterii swojego telefonu. Narzędzie można pobrać za darmo. Gauge Battery Widget Ta aplikacja jest najbardziej zaawansowana ze wszystkich tu opisywanych. Posiada w sumie 8 różnych widżetów na pulpit ze sporymi możliwościami personalizacyjnymi, a oprócz tego narzędzia monitorujące zużycie baterii i wyświetlające w formie wykresów. To nie wszystko – tak jak w poprzednim programie, tak i tutaj mamy możliwość wyświetlania informacji w panelu notyfikacji. Możliwości konfiguracyjne tego narzędzia są naprawdę spore. Możemy tutaj ustawić nawet, jakie okno ma się wyświetlać po kliknięciu widżetu. Część z opcji jest jednak niedostępna i wymaga pełnej wersji. Ja osobiście gubię się jednak w gąszczu funkcji wersji darmowej, a co by dopiero było przy pełnej! Odnoszę jednak wrażenie, że w przypadku tak zaawansowanej aplikacji, sam Gauge Battery Widget zużywa sporo baterii na monitorowanie jej zużycia – mamy więc błędne koło. Nic nie przeszkadza jednak wypróbowaniu – nie musicie ściągać pełnej wersji, a spróbować na początku z darmową. 