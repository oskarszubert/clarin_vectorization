14.08.2012 Z końcem ubiegłego tygodnia Newsweek zaskoczył. Gdy na ekranie mojego iPada, na którym mam zainstalowaną aplikację służącą do pobierania i czytania tygodnika wyświetliła się informacja o możliwości pobrania z AppStore „Szkoły Fotografowania” spodziewałem się jednej z dwóch możliwości – kiepskiej jakości materiałów w formie topornych w przeglądaniu skanów lub płatnego wydania na poziomie cyfrowego Newsweeka. Już kilka chwil później okazało się, że moje prognozy były niewiele warte. Szkoła Fotografowania to pełnokrwista aplikacja wysokiej jakości, za pomocą której otrzymujemy możliwość pobrania na dysk naszego iPada 5 książek-poradników dla fotografów amatorów i nie tylko. Co ciekawe, wszystkie tytuły dostępne z poziomu aplikacji są darmowe! Opierając się na zapewnieniach wydawnictwa Axel Springer Polska promocja potrwa przez najbliższe trzy miesiące – od 13 listopada zakup każdego z tomów będzie się wiązał z pobraniem z naszego konta 2,39 Euro.  Każdy z pięciu poradników to ponad 50 mb danych. Megabajtów, dodajmy, bardzo dobrze wykorzystanych. Z zawartości książek powinni być zadowoleni zarówno miłośnicy dużej liczby fotografii, jak i Ci stawiający ponad zdjęcia dokładny tekstowy opis problemu. Tematyka poradników obejmuje główne dziedziny fotografii – po jednej na każdy tytuł: Tom I: Lustrzanka Cyfrowa Tom II: Ludzie Tom III: Natura Tom IV: Akcja Tom V: Wyzwania Jak widać z powyższego spisu, prawie każdy interesujący się fotografią powinien znaleźć coś dla siebie. Nawigacja po cyfrowych stronicach poszczególnych poradników odbywa się bez najmniejszych problemów. Każda „książka” poprzedzona jest krótkim wstępem oraz następującym po nim spisem treści. Kolejne zagadnienia opisywane są prostym językiem, który powinien trafić do każdego czytelnika. Mimo iż pozycja skierowana jest do amatorów, przy większości zagadnień autorzy wchodzą w temat nieco głębiej. Dzięki temu, nawet osoby, dla których aparat wydawałoby się, że nie ma już żadnych tajemnic mogą znaleźć coś dla siebie.  Na pochwałę zasługuje niewielka ilość reklam zawartych na cyfrowych kartach Szkoły Fotografowania. Jest to rzadko spotykana zaleta w przypadku darmowych (nawet czasowo) aplikacji. Nie pozostaje mi nic innego, jak z czystym sumieniem polecić Szkołę Fotografii każdemu, kto chciałby ze swojego aparatu wyciągnąć nieco więcej. Tym bardziej, że na dzień dzisiejszy propozycja Newsweeka jest prawdziwą perełką w Polskim AppStore, jeżeli chodzi o magazyny/książki poświęcone fotografii. 