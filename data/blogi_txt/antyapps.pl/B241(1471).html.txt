22.01.2012 Mnogość tytułów na Androida sprawia, że momentami trudno znaleźć w gąszczu prawdziwą perełkę. O ile Gone Fishing nie jest grą dla każdego, o tyle każdy z żyłką wędkarską powinien o niej wiedzieć. Jest to naprawdę dobry, wysoko oceniany w Android Markecie tytuł. Cechuje się pięknymi grafikami oraz całkiem niezłym odwzorowaniem hobby jakim jest wędkarstwo. Jak w to się gra? Jak może wyglądać gra polegająca na łowieniu ryb? Musi symulować nudę, jaka panuje nad jeziorem :) Tak właśnie wygląda Gone Fishing – za pomocą specjalnego przycisku zapuszczamy przynętę i oczekujemy, aż jakaś ryba nabije się na haczyk. Mogłoby się wydawać, że gra jest nudna – nic bardziej mylnego. W grze pojawił się sklep z przynętami i wędkami. Złowione ryby możemy sprzedawać i w ten sposób zyskiwać pieniądze na zakup kolejnych przynęt. Im droższa przynęta, tym lepsza, a na te lepsze łatwiej złapać większe ryby, które są oczywiście więcej warte. Oprócz tego samo łowienie ryb występuje tutaj w czysto zręcznościowym stylu. Na pasku pojawia się ryba, która porusza się z góry na dół. Naszym zadaniem jest utrzymanie nad nią specjalnego pola. W momencie, kiedy znajduje się ono idealnie nad rybą, rośnie odpowiedni wskaźnik, który po osiągnięciu szczytu powoduje wyciągnięcie ryby z wody. Zadanie jest naprawdę trudne, gdyż większe sztuki to ryba skacząca po pasku jak szalona. Gone Fishing posiada także elementy społecznościowe. Po złowieniu ryby możemy zobaczyć wygenerowanie zdjęcie bohatera trzymającego rybę. Taką fotkę możemy następnie udostępnić na Facebooku. Czy warto? Jeśli w jakikolwiek sposób kręci Was wędkarstwo, to warto. Gra jest dostępna za darmo, a twórcy zarabiają na sprzedaży wirtualnej waluty. Nie jest to jednak wymóg do swobodnej gry, po prostu pomaga ją przyśpieszyć. Zachęcam do instalowania. Gra, podobnie jak samo wędkarstwo, uczy cierpliwości! :)  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 