25.07.2013 Po dwukrotnej przygodzie z Red Bullem i gokartami przyszła pora na łakomy kąsek dla miłośników piłki nożnej w wydaniu ulicznym. Red Bull Urban Futbol, to trzecia gra sygnowana logo producenta znanego napoju energetycznego, z którą dane było mi zmierzyć się na przestrzeni ostatnich kilku dni. Z stosunkowo prostego graficznie toru gokartowego przenosimy się w niezwykle efektowne, bogate w detale i przedstawione w pełnym 3D przedmieścia Brazylii i ulice Nowego Jorku. Czas popisać się naszymi piłkarskimi umiejętnościami.  Red Bull Urban Futbol oferuje dwa całkowicie odrębne tryby gry. Pierwszym jest tzw. Balcony shot, którego nazwa dosłownie oddaje to, co przyjdzie nam w nim robić. Strzelać do balkonów będziemy na pięciu planszach, z czego trzy możemy odblokować za niewielką opłatą (0,89€). Zabawa w tym trybie nie porwała mnie swoją dynamiką. Naszym zadaniem jest celowanie piłką w kierunku kilku balkonów, na których co jakiś czas pojawiają się oznaczenia punktowe. Rozgrywka jest prosta, a maźnięcia palcem zastępujące tradycyjne kopnięcia łaciatej nie do końca się moim zdaniem sprawdzają. W trakcie trwającej 60 sekund rundy walczymy o jak najwyższą zdobycz punktową.  Drugim trybem rozgrywki w grze od Red Bull’a jest Street style. Podobnie jak poprzednio mamy do wyboru pięć plansz, z których tylko dwie są darmowe. Koszt odblokowania pozostałych wynosi 0,89€. W Street style przyjdzie nam wykonywać efektowne sztuczki piłkarskie. Grafika w tym trybie przedstawia się naprawdę imponująco, podobnie zresztą jak animacja naszego kopacza. Niestety sama rozgrywka nie pochłonęła mnie na tyle bym mógł z czystym sumieniem napisać, że bawiłem się dobrze. Sztuczki z piłką wykonujemy w rytm instrukcji pojawiających się na ekranie – stukamy w ekran, palcem kreślimy zawijasy i kółka, a to wszystko im szybciej i precyzyjniej – tym lepiej. Każdy gest gracza znajduje odzwierciedlenie w ruchach piłkarza. Niestety i tutaj, podobnie jak w Balcony shot zabrakło odrobiny dynamiki i ognia. Red Bull Urban Style jest produkcją darmową. Niewielkie koszty poniesiemy dopiero w momencie odblokowania dodatkowych plansz. Na szczęście wcześniej możemy się upewnić czy aby na pewno jest nam to niezbędne do pełni szczęścia;) 