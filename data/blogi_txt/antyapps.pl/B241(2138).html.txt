17.01.2012 Lubię proste gry, które wymagają diabelskiego skupienia i refleksu. Przez to, jak szybkie są, nie mamy wręcz czasu by zauważyć, że na przykład graficznie tytuł taki nie jest wcale piorunujący. A jednak wciąga – i to jest w takich grach najlepsze, w grach takich jak Line Runner. Jak w to się gra? Gra może się wydawać banalna. Nie jest nawet rozbudowana do tego stopnia, co chociażby Zombie Dash, gdzie przynajmniej wchodzimy w interakcje z wrogami, do których możemy strzelać. Line Runner jest tak banalny, że głowa mała. Cała gra opiera się o bieg do przodu i skoki lub fikołki celem uniknięcia kropek. Wpadnięcie na taki element kończy naszą grę. Brzmi jak zasady I must run! Owszem. Z małym wyjątkiem – tam mamy przynajmniej kolorową grafikę, fabułę, zmieniające się plansze. Tutaj tego nie ma, a mimo tego i tak gra nieziemsko wciąga. Sukces kryje się w tym, że tutaj tak na prawdę nie ma czasu na rozglądanie się na boki. Gra naprawdę jest tak szybka! Poza tym w tym pędzie nawet na plus jest, że grafika jest maksymalnie uproszczona, jakby rysowana ołówkiem, bo nie rozprasza. W opcjach gry mamy możliwość włączenia pokazywania nagrobku, to jest przy kolejnej rozgrywce będzie pojawiała się tabliczka nagrobkowa wskazująca miejsce, w którym polegliśmy ostatnio. Jest tu również oczywiście możliwość wyłączenia dźwięków, a także funkcja przewijania miasta. Oznacza to, że wraz z pokonanymi odległościami przesuwać się będzie tło. Jednak jak mówiłem – w tym pędzie trudno to dostrzec :) Czy warto? Warto poczuć tę szybkość i powalczyć z własnym refleksem. Pobijanie rekordów wciąga na długie godziny. Wszystko to jest dostępne za darmo lub ewentualnie za niecałe 4 złote, jeśli nie lubimy reklam :) Te w przypadku Line Runnera nie są jednak specjalnie inwazyjne. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 