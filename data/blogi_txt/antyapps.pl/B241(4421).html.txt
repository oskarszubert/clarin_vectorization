10.08.2013 Wymiana wiadomości, zdjęć i dźwięków już dawno dostępna jest na naszych smartfonach. Pytanie więc brzmi: czy jest coś jeszcze czym warto się zainteresować? Przyznam, że do propozycji Bamboo Loop podchodziłem na początku nieco sceptycznie – ot kolejna platforma do wymiany obrazków. Po kilku dniach korzystania z aplikacji muszę jednak przyznać, że jest w niej coś co faktycznie może wciągnąć.  Bamboo Loop może pochwalić się minimalistycznym, lecz przez to czytelnym i prostym w obsłudze interfejsem. Trzy przyciski w dolnej części ekranu głównego pozwalają na rozpoczęcie tworzenia karty, wybrania odbiorcy oraz przejścia do ustawień. Właśnie, karty, czym one są?   Bamboo Loop opiera swój pomysł na kreatywności użytkownika – do wyboru ma on bowiem kilka schematów kart z przeróżnymi wzorami, w które wpasować możemy własne grafiki lub zdjęcia wykonan telefonem. Następnym krokiem jest dodanie własnego podpisu, a co ważne odręcznego podpisu. Co do tego pomysłu miałem pewne obawy, w końcu ekrany smartfonów nie są zbyt ogromne (choć to jak wiemy zmienia się), ale o wiele większym zmartwieniem była precyzja naszych palców, która nie dorasta do pięt rysikom. Tutaj spotkało mnie największe zaskoczenie.   Nie wiem czy to dobrze, ale mogę pochwalić się co najmniej trzema charakterami pisma. Żaden z nich nie jest niestety zbyt reprezentatywny i nazbyt czytelny, więc wydawało mi się, że etap z dodawaniem podpisu będę musiał pominąć. Okazało się jednak, że aplikacja fantastycznie radzi sobie z odczytem gestów palca, a rysunki i litery są w większości przypadków takie, jakich oczekiwałem. Rewelacja. Karty wysyłać możemy znajomym korzystającym z aplikacji, lecz nie tylko. Zaimportować można także listę znajomych z Facebooka, ci bowiem będą mogli obejrzeć wysłane karty dzięki aplikacji na Facebooku. Bamboo Loop pozwala na wykazanie się kreatywnością i przekazanie znajomym czegoś, czego nie przekażą zwykłe zdjęcia lub wiadomości. Jeżeli potrzebujecie czegoś takiego, to ta aplikacja bez wątpienia okaże się pomocna. 