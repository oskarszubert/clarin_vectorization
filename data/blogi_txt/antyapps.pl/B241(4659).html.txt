22.06.2012 Gdy słyszę nazwę studia GlowPuff, mam jedno skojarzenie. Naprawdę ładna, pieczołowicie przygotowana grafika. No i klauny, ale to drugie nie jest już regułą. Jednak w przypadku Wizard’s Tower oba są poprawne.  Mamy tu do czynienia z typową grą logiczną o mocno zręcznościowym nasyceniu. Nie tylko musimy dobrze przemyśleć plan działania, ale zarazem podjąć w miarę szybko odpowiednie decyzje. W grze obserwujemy losy klauna o imieniu Gork. Nie mamy bezpośredniego wpływu na jego ruchy, a jedynie na trasę po której będzie podążał. Tak więc możemy stawiać przed nim różnej maści przeszkody,  aktywować wyrzutnie, tworzyć i usuwać pomosty. W taki oto sposób będziemy musieli zebrać rozmieszczone na planszy elementy, a zarazem skierować naszego bohatera do wyjścia. Każdy dodatkowy element przynosi ze sobą punkty, zarazem każdy dodatkowy ruch (użyty mechanizm) zmniejsza je. Nie jest więc tak prosto. Same zagadki są naprawdę ciekawe i potrafią wciągnąć na dłuższą chwilę. Jak już wspomniałem, audiowizualnie Wizard’s Tower trzyma dobry poziom. Nie jest to może najładniejsza platformówka, a soundtrack nie chwyta za serce, ale i tak oko i uchu spędzą miłe chwile z grą. Obrazki z gry nie oddają do końca tego, jak dobrze wygląda całość. Każdy kto grał w inne gry GlowPuff wie czego się spodziewać.  Największym minusem gry jest to, że brak jej jakiegoś WOW. Otrzymujemy solidną produkcję, która powinna przypaść do gustu fanom gatunku, a zarazem niczym nie porywa i nie zachwyca. Za Wizard’s Tower przyjdzie nam zapłacić 3.49zł. Nie jest to dużo, zwłaszcza dla fanów tego gatunku. Oczywiście gra ma wersję testową, która pozwoli zapoznać się z rozgrywką. Plik instalacyjny waży 14MB, tak więc możecie pobierać za pomocą połączenia GSM. Ocena: 4- 