27.11.2012 Google wciąż jeszcze zdaje się nie dostrzegać mobilnego systemu od swojego konkurenta. Pomimo wcześniejszych zapowiedzi, posiadacze mobilnych kafelków nie doczekali się oficjalnej aplikacji do serwisu społecznościowego Google+. Pozostają więc mniej oficjalne rozwiązania.  Niestety Google+ charakteryzuje mocno zamknięte api, które uniemożliwia tworzenie aplikacji innych niż oficjalne. Czym więc jest opisywana właśnie aplikacja? Nakładką na stronę www. Czy to oznacza, że jest bezużyteczna i lepiej korzystać z przeglądarkowej wersji? Nie. G+ (to już kolejna aplikacja o takiej właśnie nazwie) wyciąga wiele z przydatnych skrótów www i umieszcza je na dolnej belce oraz w opcjach. Chcesz szybko przejść do strony głównej, albo powiadomień, zajrzeć do galerii bądź ustawień profilu? Wszystko to masz dostępne w dolnej części ekranu bez potrzeby ciągłego przewijania. Ułatwia to znacznie nawigację i sprawia, że nie musimy wracać ciągle na górę strony, gdzie umiejscowiono większość opcji w mobilnym Google+. Jedyne czego tak naprawdę brakuje, to dolnego odpowiednika przycisku odpowiedzialnego za nowy post. W tym wypadku o wiele lepiej prezentuje się recenzowany już G+ Launcher.  Cała reszta to w dalszym ciągu wersja znana z przeglądarek. Jako plus można zaliczyć też ikonę aplikacji, w przypadku przypięcia strony www, mamy po prostu zrzut ekranu, na kafelku nie wygląda on tak ładnie jak specjalnie zaprojektowana ikona. Tak więc jeżeli na co dzień korzystacie z Google+, a posiadacie Windows Phone, polecam Wam takie rozwiązanie. W żaden sposób nie równa się z oficjalnymi aplikacjami, ale znacząco upraszcza samo korzystanie z mobilnej wersji serwisu. Aplikacja G+ dostępna jest w wersji darmowej z reklamami (podlinkowana poniżej) oraz płatnej. G+ działa na Windows Phone 7,5 oraz Windows Phone 8 