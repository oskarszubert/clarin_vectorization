05.12.2011 Wirtualna Polska wchodzi do Android Marketu z kolejną wartą uwagi aplikacją. Nie jest to wprawdzie nic innowacyjnego, ale nie zawsze o to chodzi. Niektóre narzędzia wydają się banalne, ale ich funkcjonalność jest nam naprawdę potrzebna. Tak samo jest z Programem TV, który dzięki odpowiedniej oprawie staje się naprawdę wartościowym programem. Ta aplikacja jak na teoretycznie zwykły program telewizyjny posiada naprawdę sporą funkcjonalność. Nie służy wcale jedynie do wyświetlania programu dla danej stacji. W pełni wykorzystywane są możliwości smartfona jako urządzenia elektronicznego, dzięki czemu mamy taką zakładkę jak Teraz, która wyświetla aktualnie nadawane programy w najpopularniejszych kanałach telewizyjnych. Oś czasu daje nam natomiast możliwość filtrowania. Dzięki temu przeglądamy kanały telewizyjne jedynie pod kątem interesującej nas treści typu Film, Dokument czy Ekonomiczne. Kategorii jest naprawdę sporo. Sporo jest także obsługiwanych stacji telewizyjnych. Wirtualna Polska chwali się, iż gromadzi ramówki przeszło 300 stacji, w tym 139 polskojęzycznych. Sporo. Z tego powodu aplikacja daje możliwość tworzenia listy ulubionych kanałów, która może zawierać pozycje w dowolnie ustalonej kolejności – kolejny plus. Program TV zawiera także widżety na pulpit czy funkcję alertów, czyli przypomnień o danym programie. Wykorzystuje ona do działania kalendarz systemowy, do którego dodaje wydarzenie. Jest tutaj również funkcja dzielenia się wybraną pozycją – za pomocą Facebooka, emaila oraz smsów. Jak widać, mobilna aplikacja wcale nie musi wnosić nie wiadomo jak wiele innowacji, żeby była wartościowa. Wirtualna Polska stworzyła pozornie banalny program, jednak dopieściła go w każdym calu, dzięki czemu jest tak funkcjonalny. Zachęcam do pobierania – Program TV jest dostępny w Android Markecie za darmo. 