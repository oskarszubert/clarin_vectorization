05.06.2012 Już, już prawie, już zaraz i będzie w Polsce EURO 2012. Na tą jedną z największych piłkarskich imprez na świecie może do naszego kraju zjechać blisko milion zagranicznych kibiców, że o rodzimych fanach piłki nożnej nie wspomnę. Oczywiście nie wszystkim uda się zobaczyć mecze na żywo, ale od czego są strefy kibica, te oficjalne, i te mniej, rozlokowane po pubach i wszędzie tam, gdzie znajdzie się wystarczająco duży telewizor. W związku z tym nasze Ministerstwo Spraw Zagranicznych postanowiło ułatwić kibicom ze wszystkich zakątków świata dotarcie do celu i usprawnić komunikację między nimi wydając w tym celu mobilną aplikację. Check-in Poland to aplikacja, którą kibic powinien mieć, a przynajmniej jej posiadanie na pewno mu nie zaszkodzi. Ku mojemu zdumieniu tym razem postarano się i przygotowano całkiem dobry produkt, którego nie tylko nie trzeba się wstydzić, ale nawet może być użyteczny. Co nam daje posiadanie tej aplikacji? Przede wszystkim  Check-in Poland to zbiór miejsc kibica ulokowany na mapie Google lub w postaci listy. Na razie w aplikacji znajdują się oznaczenia tylko w 5 miastach: Warszawa, Poznań, Gdańsk, Wrocław i Kraków, ale co ciekawe, aplikacja pozwala jej użytkownikom dodawać dowolnie nowe miejsca. Możemy wybrać, czy chodzi nam o stadion czy na przykład pub, opisać je, a nawet umieścić zdjęcie danego miejsca.   Gdy wybierzemy dane miejsce, możemy się w nim zameldować, sprawdzić informacje o nim (jeżeli takowe są) oraz zobaczyć osoby, które w tym momencie są tam zameldowane. Mamy również możliwość podzielenia się informacją o naszej lokalizacji przez Facebooka. Z osobami, które znajdują się w danym miejscu możemy się skontaktować za pomocą czatu, oczywiście, jeżeli też posiadają tę aplikację. Oprócz tego w aplikacji znajdziemy sekcję newsów, która w tym momencie nie jest szczególnie rozbudowana i od 1 czerwca nic nowego tam nie trafiło, oraz funkcję SOS, gdzie znajdziemy numery kontaktowe do służb porządkowych oraz do ambasad różnych krajów. Bardzo ciekawie to rozwiązano, gdyż telefon można wykonać z poziomu aplikacji za pomocą jednego kliknięcia.   Choć aplikacja prezentuje się całkiem nieźle, działa płynnie, a i jej design nie straszy, to bez wątpienia można by ją wyposażyć w kilka dodatkowych opcji, które usprawniłyby istniejące funkcje. Brakuje mi chociażby możliwości wyszukiwania lokalizacji lub osób zarejestrowanych w aplikacji. W przypadku, gdy w jednym miejscu zamelduje się kilkaset użytkowników, znalezienie tego, z którym chcemy się skontaktować może być trochę trudne. Nie głupim rozwiązaniem byłaby również możliwość wyznaczenia trasy do danego miejsca. Nie da się tego zrobić z poziomu aplikacji. Wprawdzie Check-in Poland przeniesie nas do natywnej aplikacji map, gdzie zrobić się to da, to, aby dojść do tej opcji, najpierw trzeba wejść w opis miejsca, potem w wyświetlenie go na mapie i dopiero wtedy dochodzi do przeniesienia nas do innej aplikacji. Trochę sporo zachodu plus nigdzie nie jest oznaczone, że coś takiego możemy zrobić. Jeszcze kilka słów o językach. Aplikacja jest dostępna po polsku i angielsku. Niestety języka nie da się zmienić z poziomu samej aplikacji, a przynajmniej ja takiej opcji nie znalazłem. Poza tym wydaje mi się, że choć angielski jest językiem powszechnie używanym, to nie zaszkodziłoby zrobić tę aplikację w jeszcze kilku innych popularnych, jak niemiecki czy rosyjski. Co tu dużo pisać, Check-in Poland to naprawdę niezły produkt. Jest użyteczny, działa sprawnie i całkiem dobrze wygląda. Może okazać się dobrym sposobem na odkrycie miejsc, gdzie kibicie będą się spotykać, oraz powinien pomóc zagranicznym kibicom odnaleźć się, a przynajmniej taki jest cel tej aplikacji. Jestem bardzo ciekawy ilu użytkowników pobierze i będzie korzystać z Check-in Poland. Może Ministerstwo podzieli się po EURO 2012 danymi? Aplikacja dostępna jest również na Androidzie. Ocena: 4 