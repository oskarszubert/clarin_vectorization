24.01.2014 Mówcie, co chcecie, ale dla mnie Pokemony na zawsze pozostaną najlepszym RPGiem, w jaki grałem. Jako fan serii, co jakiś czas sprawdzam w Google Play pozycje spod znaku łapania stworków i turowych walk. Dziś wpadło mi w ręce Monster Galaxy, które ma na swoim koncie miliony pobrań i całe mnóstwo pozytywnych komentarzy od polskich użytkowników. Sprawdźmy, czy gierka ma jakiekolwiek szanse na tytuł „nowych Pokemonów Androida i systemu iOS”.  Niestety już po pierwszych sekundach spędzonych nad grą okazuje się, że mikropłatności będą wpływać na przebieg naszej rozgrywki. Po wprowadzeniu imienia, wybieramy pierwszego stworka. Dostępne są 3, jednak tylko jeden z nich jest zupełnie darmowy. Dwa pozostałe, które już na wstępie obdarowano znacznie lepszymi statystykami, wyceniono odpowiednio na 2,99 i 4,99 $. Długo się nie zastanawiając, wybrałem swojego darmowego Moga (bo tak nazywają się stworki, które przyjdzie nam zbierać) i rozpocząłem grę.  Jak nietrudno się domyślić, rozgrywka do złudzenia przypomina mechanizmy, jakie znamy z Pokemonów. Wyruszamy w podróż z jednym stworkiem, a pokonując inne, jakie możemy spotkać na naszej drodze, dołączamy je do naszej kolekcji. Muszę przyznać, że rysunki postaci zaprojektowano naprawdę ciekawie. Gorzej wypada niestety kwestia ich animacji, ograniczająca się właściwie tylko do najprostszych ruchów. Mechanizm walk jest wyjątkowo prosty, żeby nie powiedzieć banalny. Szczerze mówiąc, spodziewałem się chyba zróżnicowania w atakach i bardziej złożonego przebiegu walki. Podczas pojedynków na ekranie pojawia się okrąg, po którym porusza się strzałka. Musimy dotknąć ekranu, kiedy ta zbliży się do pola z napisem „max”. Im dokładniej uda nam się ta sztuka, tym więcej obrażeń zadamy przeciwnikowi. Oczywiście w zależności od tego, na którym poziomie znajduje się nasz stworek, różna będzie siła, z jaką zaatakuje przeciwnika. Życie naszego stworka odnawiamy wybierając ikonkę niebieskiej filiżanki kawy, znajdującej się przy miniaturce z jego podobizną. Co ciekawe, unicestwiony Moga może właściwie od razu wrócić na plac boju. Wymaga to oczywiście zaplecza wspomnianych „eliksirów”. Te, rzecz jasna, możemy uzupełnić z pomocą mikropłatności.  Liczba pozytywnych komentarzy w Google Play naprawdę nastawiła mnie na dobry klon gier spod znaku zbierania stworków i ich walk. Tymczasem Monster Galaxy okazało się być grą bardzo przeciętną i wyjątkowo prostą. Muszę również wspomnieć o tragicznej oprawie dźwiękowej. Już po kilku pierwszych minutach całkowicie wyciszyłem smartfon z powodu drażniącej muzyki. Jeśli szukacie prostej, niezobowiązującej rozrywki, która przypomni wam czasy spędzone nad Pokemonami, Monster Galaxy prawdopodobnie w jakiś sposób spełni swoje zadanie. Nie polecam jednak fanom Pikachu i spółki, którzy od gier tego typu wymagają czegoś więcej niż samej obecności kilkudziesięciu stworków, które można zebrać. 