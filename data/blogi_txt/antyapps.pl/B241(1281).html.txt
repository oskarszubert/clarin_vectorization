08.10.2013 W dobie ogromnej liczby usług przechowywania plików w chmurze czy sięgających kilku gigabajtów pojemności skrzynek e-mail nie zamartwiamy się tym, by usuwać wykorzystane dane – a nuż kiedyś i gdzieś nam się przyda. Odnalezienie potem tego może jednak graniczyć z cudem. Dlatego też powstają takie rozwiązania jak FindIt, który jest uniwersalną wyszukiwarką. FindIt jest rozwiązaniem uniwersalnym, przeznaczonym do wyszukiwania danych w wielu różnych lokalizacjach. Twórcy na chwilę obecną oferują nam dostęp do trzech miejsc – przestrzeni na pliki w usługach Google Drive oraz Dropbox, a także naszego konta Gmail. Nie jest to może szalenie dużo, ale szerokie grono użytkowników (w tym m.in. ja) nie wychodzi na ogół poza te trzy usługi. Nie da się jednak ukryć, ze obsługa SkyDrive’a, Box.net, Copy itp. również byłaby mile widziana – o alternatywnych skrzynkach e-mail nie wspomnę.   Na czym polega praca FindIt? Aplikacja przeszukuje jednocześnie wszystkie trzy usługi pod kątem wpisanego hasła. Na liście wyników znajdziemy zatem zarówno pliki jak i wiadomości e-mail. Twórcy opatrzyli każdą pozycję charakterystyczną ikonką wskazującą na jej typ. Nie będzie zatem problemu z odróżnieniem grafik od dokumentów. Szkoda, że zabrakło automatycznie generowanego podglądu miniaturek. Wybierając dowolną pozycję nie zostaniemy jednak przeniesieni do odpowiadającej jej aplikacji, która ją otworzy. Program dysponuje bowiem własnym modułem, który pozwala nam to zrobić szybciej (a nawet odpowiadać na wiadomości i udostępniać znalezione treści). Sęk w tym, że jest to jednocześnie klucz do popularyzacji usługi – możemy miesięcznie podejrzeć maksymalnie 30 wiadomości. Aby odblokować limit na okres 1 roku konieczne jest udostępnienie aplikacji pięciu znajomym. Twórcy zaimplementowali tutaj ponadto ciekawy system filtrów, który pozwala nam wyszukiwać treści lub filtrować znalezione wyniki pod określonym kątem. Tym samym możemy zawęzić wyświetlane wyniki do wybranej osoby z listy kontaktów, wybrać zakres czasu, a także wskazać na konkretny typ pliku. Jest to bardzo praktyczne rozwiązanie, które znacząco ułatwia znalezienie potrzebnych w danym momencie treści.   Na plus zasługuje interfejs programu. Nie ma on wiele wspólnego z Holo UI, niemniej prezentuje się bardzo przystępnie i estetycznie. Twórcy postawili tutaj na stylistykę flat, a więc spłaszczone ikony oraz elementy nawigacyjne. Dominuje tutaj biel, która nadaje aplikacji przejrzystości. Poszczególne treści są od siebie dobrze odseparowane, a całość wygląda bardzo spójnie. FindIt to bardzo ciekawy pomysł na wyszukiwarkę, jednak o bardzo ograniczonych możliwościach. Program ogranicza nas tylko do trzech usług, co znacząco zawęża liczbę jego odbiorców. Problem może stanowić ponadto dziwny limit podglądów wiadomości, który jest raczej wielką niewiadomą, jeśli chodzi o przyszłość aplikacji. Pewnym jest, że twórcy prędzej czy później będą bowiem chcieli ją zmonetyzować. Z drugiej strony trzeba też zauważyć, że jeśli chodzi o Google Drive i Gmaila, to Google oferuje nam własne, cechujące się znacznie lepszym algorytmem rozwiązanie… 