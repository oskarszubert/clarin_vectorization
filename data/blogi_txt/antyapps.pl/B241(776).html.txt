15.07.2013 Mimo że na co dzień jestem użytkownikiem sprzętów zarówno z iOS jak i Androidem na pokładzie, to nie miałem jeszcze przyjemności korzystać z najświeższej odsłony mobilnego systemu od Apple. Tuż po konferencji posypało się wiele głosów, że legendarny projektant z Cupertino zatracił swój zmysł estetyczny i nadchodzące zmiany nie są tym, czego wszyscy oczekiwali. Sam jestem gdzieś po środku, ale jedno jest pewne — panel który będziemy mogli sprawnie wywołać jest czymś, czego w obecnie bardzo tam brakuje. Jeżeli nie macie kont deweloperskich, to na iOS będziecie musieli jeszcze chwilę poczekać, ale identycznym panelem już teraz mogą cieszyć się użytkownicy systemu z Zielonym Robotem. Wystarczy zainstalować Control Center. Dla niezorientowanych już tłumaczę o co chodzi. To nic innego, jak po prostu przybornik, który możemy wywołać gestem. Dotychczas korzystałem z podobnych funkcji dzięki dobrodziejstwu dostosowania paska statusu. Od czasu instalacji Control Center zdecydowanie wolę mieć to wszystko w zupełnie innym menu. No dobrze, a co dokładnie tam znajdziemy? Przełączniki odpowiedzialne za: tryb samolotowy, WiFi, Bluetooth, transmisję danych i autoobracanie ekranu, do tego zestaw suwaków odpowiedzialny za różne rodzaje głośności oraz jasności. Niżej zaś możliwość szybkiego wyłączenia dźwięków / wibracji, zaś na samym dole jest jeszcze zestaw skrótów do: latarki, zegara, kalkulatora, aparatu fotograficznego oraz centrum gier. Przytrzymując palcem dłużej na jednym z nich możemy wymienić odnośnik i sprawić, by przycisk odsyłał do innego miejsca — przydatne, szczególnie jeśli ktoś nie korzysta na przykład ze standardowej aplikacji do robienia zdjęć, czy zaimplementowanego w systemie kalkulatora.  W menu programu zaś próżno szukać specjalnie rozbudowanych funkcji. Poza włączeniem podpowiedzi w postaci niewielkiej strzałki i wibracji, możemy tylko ustalić miejsca, gdzie możemy takowy wywołać — szerokość i długość tegoż pola. Sam pasek prezentuje się estetycznie i… no co tu dużo mówić, jest w całości skopiowany z tego, co czeka nas w najnowszej odsłonie mobilnego systemu od Apple. Biały trochę przeźroczysty panel z minimalistycznymi ikonami. Mimo że na początku nie byłem do niego przekonany i korzystałem ciągle ze starych rozwiązań, udało mi się dość szybko zmienić przyzwyczajenia. Żałuję, że nie możemy w Control Center dorzucić choć jeszcze jednego rzędu własnych skrótów, ale nie można mieć wszystkiego. Aplikacja dostępna jest za darmo na platformie Google Play. 