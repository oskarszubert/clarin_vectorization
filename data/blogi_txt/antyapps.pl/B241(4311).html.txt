27.03.2012 Aplikacje instalowane na moim telefonie mogę spokojnie podzielić na cztery kategorie: gry, narzędzia, dobrze wyglądające i totalnie bezużyteczne. Touch n’ help to zupełnie nowa grupa – aplikacje z misją.  Touch n’ help to bajecznie prosty w obsłudze program, który pomoże nam w stresującej sytuacji ratowania życia drugiej osobie. Choć brzmi to dość abstrakcyjnie, to faktycznie może zadziałać, biorąc pod uwagę w jak wielkim szoku i stresie jesteśmy podczas wypadku.  Aplikacja pomoże nam zachować odpowiednie tempo wykonywania uciśnięć i wdechów, a jeżeli nie wiemy jak się do tego zabrać, podpowie nam wyświetlanymi na ekranie instrukcjami. Ekran powitalny programu, pozwala nam wybrać jeden z dwóch trybów – Ratuj i RKO. Pierwszy przeprowadzi nas krok po kroku po procesie ratowania życia, podpowie jakie pytania zadać poszkodowanemu oraz pomoże w poprawnym ustawieniu ciała. Poza instrukcjami, na ekranie są wyświetlane ilustracje. Drugi tryb -  RKO – od razu poprowadzi nas przez proces reanimacji. Sygnały dźwiękowe pomogą utrzymać dobre tempo wykonywanych ruchów, a polecenia wyświetlane na ekranie sprawnie przeprowadzą nas przez całą akcję ratunkową.  To bezsensu – pomyślało pewnie wielu z was. Trudno się z tym nie zgodzić. W końcu ciężko sobie wyobrazić sytuację, że podczas wypadku, wyciągamy telefon, a następnie uruchamiamy aplikację. Będę jednak bronił tego projektu. Wyobraźcie sobie sytuację, że wiele osób nie ma zielonego pojęcia o tym jak do akcji ratowania życia przystąpić. Wtedy taka aplikacja, może faktycznie być ostatnią deską ratunku. Touch n’ help jest aplikacją bezpłatną. Warto ją pobrać choćby na chwilę, by przeglądnąć obecne zasady obowiązujące podczas akcji reanimacyjnej. Program znajdziecie w AppStore. 