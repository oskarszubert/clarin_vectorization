29.10.2012 Rovio nie przestaje zadziwiać. Nie tak dawno wydali nową grę w uniwersum Angry Birds, która rzuciła nowe spojrzenie na rasę gnębionych świnek, a już przez internet przeszła fala informacji o ich nowym dziele. Szykuje się powrót do pierwowzoru, ale w połączeniu z … Gwiezdnymi Wojnami.  A przynajmniej na to wskazują opublikowane materiały. Oczywiście nie ma żadnej pewności, że model rozgrywki pozostanie taki jak w oryginalne. Zbyt mało jeszcze wiemy o tej produkcji, jednak znając Rovio, nowe pomysły pozostawią raczej dla innych serii, a Angry Birds pozostanie wierny swoim podstawowym mechanizmom.  Nie jest to pierwszy flirt Gwiezdnych Wojen z ptakami. Wizja ptasiego Lorda Vadra przywołuje na myśl kultową już serię Robot Chicken. A sam pomysł na mieszanie uniwersum? Pachnie mi trochę serią Lego. Nie zdziwię się gdy za jakiś czas ujrzymy Angry Birds Lords Of The Rings. Czy to źle? Nie wiem, seria Lego pokazała że takie mieszanki potrafią być strawne i pomimo ciągłego powielania podobnych schematów grywalne. Może to jest właśnie pomysł na przedłużenie życia ptasiej serii? Pomysł nie jest im obcy. Przecież edycja Angry Birds Seasons, była właśnie takim poszerzaniem serii o okolicznościowe i tematyczne plansze. Teraz ten pomysł może zostać rozwinięty o znane licencje i zamieniony w samodzielne, bardziej rozbudowane produkcje. Jeżeli Rovio nie zabraknie pomysłów, to czekam z nieukrywaną ciekawością. Premiera 8 listopada. Na oficjalnej stronie projektu już teraz możecie obejrzeć trailer, pobrać tapetę oraz przejrzeć grafiki przygotowane przez fanów. Warto zajrzeć. Aktualizacja 29.10.2012 