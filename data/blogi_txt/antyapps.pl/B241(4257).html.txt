17.05.2012 Czas potrafi dać w kość. Szczególnie w podróży, podczas której przekraczamy strefy czasowe. Pomijając fakt, że różnice czasu wpływają na nasz organizm i rozkład dnia, to jeszcze można się nieźle pogubić w godzinach, zwłaszcza, jeżeli w swoim planie podróży mamy więcej niż jedną lokalizację. Ale jest sposób na ujarzmienie czasu, przynajmniej tego strefowego: Timelanes. Timelanes to prosta aplikacja, która w czytelny i wygodny sposób wyświetli nam godziny w danych lokalizacjach uwzględniając oczywiście przesunięcia czasu związane z przekraczaniem stref. Działa to bardzo prosto: aplikacja na podstawie naszej lokalizacji określa aktualną godzinę. Następnie dodajemy konkretne miasta, do których się udajemy, do listy.  Sama lista wyświetla się w taki sposób, abyśmy mogli łatwo porównać aktualne godziny w konkretnych lokalizacjach z naszą początkową. Jeżeli następuje zmiana dnia, Timelanes oczywiście odpowiednio to oznacza. Przesuwając wynikami w prawo lub lewo możemy również łatwo prześledzić, kolejne godziny i dni.   Oprócz tej podstawowej funkcji dzięki Timelanes można wyeksportować całą listę do maila lub utworzyć odpowiednie wydarzenie w kalendarzu telefonu. Nie eksportuje to jednak oczywiście wszystkich dni i godzin, ale tylko tą wybraną. I generalnie to wszystko. Timelanes może być naprawdę użyteczne, nie tylko po to, aby szybko sprawdzić godziny na świecie i dzięki temu „odnaleźć” się w czasie, ale na przykład również do zaplanowania podróży. Aplikacja jest tak prosta, jak to tylko możliwe. Ma tylko jedno zadanie i wykonuje je bardzo dobrze. I gdyby to była darmowa aplikacja, to wszystkim bym ją polecił. Jednak tak nie jest, za Timelanes trzeba zapłacić, nie dużo, bo około 3 złotych, ale jednak można znaleźć dużo bardziej rozbudowane aplikacje, a nawet gry, w tej cenie. Osobiście aplikacja mi się podoba i jeżeli wybieracie się w podróż i nie żal wam 3 złotych, to myślę, że warto się zaopatrzyć w Timelanes. Ocena: 4 