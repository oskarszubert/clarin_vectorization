29.01.2014 Pushbullet to jedna z tych aplikacji, które wyewoluowały z brzydkiego kaczątka w funkcjonalne, rozbudowane i praktyczne narzędzie. Twórcy rozwijają swój produkt w sposób przemyślany sprawnie dodają nowe funkcje, które podnoszą wszechstronność tego rozwiązania. Najnowsza wersja wzbogaciła się m.in. o możliwość synchronizacji powiadomień między urządzeniami mobilnymi, a naszą przeglądarką. Jak sprawdza się to w praktyce? Pushbullet od samego początku był narzędziem, które pozwalało na szybką wymianę danych między urządzeniem mobilnym a desktopem. Twórcy zaczęli od przesyłania plików, a z czasem rozbudowali swój projekt również o linki, notatki i inne treści. To jedno z najszybszych i najprostszych rozwiązań tego typu. Co jednak istotne, nie musimy za nie dodatkowo płacić, co przy oferowanej wartości i możliwościach jest dużym atutem.  Najnowsza, oznaczona numerem 13.2 aktualizacja wprowadza m.in. lepsze zarządzanie energią, dzięki czemu Pushbullet ma łagodniej traktować naszą baterię i pozwalać na dłuższy czas pracy urządzenia. Wprowadzono też szereg pomniejszych poprawek i wyeliminowano błędy. Największą nowością jest jednak pełne wsparcie dla synchronizacji powiadomień z przeglądarką Chrome. Produkt Google’a w ostatnich wersjach otrzymał całkiem rozbudowany system powiadamiania, z którego chętnie korzystają nie tylko rozszerzenia, ale również niektóre usługi, jak Gmail czy Hangouts.  Do tej pory synchronizacja powiadomień działała tylko w jednym kierunku. Użytkownik mógł na ekranie desktopa zobaczyć wszystko to, co przychodzi na jego tablet lub telefon. Było to szalenie przydatne w domowym zaciszu, kiedy podłączaliśmy gadżet do ładowarki, a sami siadaliśmy wygodnie w fotelu z laptopem na kolanach. Teraz możemy równie dobrze zostawić włączony komputer na biurku i iść do drugiego pokoju (albo sklepu, sąsiada, znajomego itd.) z samym smartfonem, by ciągle otrzymywać powiadomienia i być na bieżąco z tym, co dzieje się w przeglądarce. Aplikacja potrafi zapamiętywać, które powiadomienia odczytamy, a które pozostawimy. Obsługiwane są też dodatkowe przyciski na pasku stanu. Przykładowo bo otrzymaniu nowej wiadomości e-mail zobaczymy guziki archiwizacji oraz odpowiedzi, dzięki którym przejdziemy do stosownej aplikacji (najprawdopodobniej Gmaila). Twórcy zadbali również o opcje pozwalające na tymczasowe wyłączenie synchronizacji powiadomień, co również może okazać się przydatne.  Pushbullet to coraz bardziej kompletny produkt. Pełna synchronizacja powiadomień z Chrome stwarza szereg nowych możliwości, które z pewnością uprzyjemnią nam korzystanie z tabletu/smartfona. Oby tylko twórcy nie spoczęli na laurach, bo równie fajnie byłoby zobaczyć podobne rozwiązanie na np. Firefoksie (choć z uwagi na brak jednolitego systemu powiadomień w produkcie Mozilli jest to prawdopodobnie porównywalne z cudem). 