20.07.2012 Kolejna gra, w której przyjdzie nam uciekać przed siebie. Tym razem jednak nie będzie to nudny, jednostajny bieg, a prawdziwa, odlotowa przygoda ze skaczącym kangurkiem w roli głównej. Tytułowy kangur imieniem Barney został porwany przez kłusowników, na szczęście jest on na tyle wytrwały w walce, że dość sprawnie udało mu się uciec. Problem polega jednak na tym, że oprawcy w porę się zorientowali i ruszyli za nim w pościg — naszym zadaniem jest tak pokierować tym milusińskim zwierzakiem, by nie wpadł w żadną z pułapek, nie dał się złapać i przy okazji wrócił bezpiecznie do domu.  W tym celu przyjdzie nam machać naszymi smartfonami i tabletami we wszystkich kierunkach, bowiem sterowanie w Crazy Kangaroo opiera się na wbudowanych w nasze urządzenia akcelerometrach. Wychylając je na boki unikamy pułapek, wody i porozstawionych na drodze przeszkód, do przodu nabieramy prędkości, zaś przechylając je do siebie zwalniamy tempa. Zapewniam Was, że każda z tych kombinacji prędzej czy później okaże się przydatną, jeżeli chcecie dobrnąć do mety. Sama rozgrywka dzieli się na dwa etapy: skakany, gdzie musimy celować na większe lub mniejsze powierzchnie od których możemy się odbić, oraz fragmenty w których po prostu biegniemy przed siebie unikając zderzenia. Po drodze, oprócz wielu niebezpieczeństw, czeka na nas również wiele nagród i ulepszeń, dzięki którym nasza podróż staje się łatwiejsza. Zebrane podczas ucieczki gwiazdki możemy wymienić na usprawnienia, które pomogą szybciej i bezpieczniej dostać się Barneyowi do domu. Oczywiście jeśli mamy życzenie, możemy sami zapłacić za obniżenie poziomu trudności i nabyć kilkaset gwiazdek w sieciowym sklepiku, ale jako że sam nie zaliczam się do miłośników modelu biznesowego opartego na mikrotransakcjach, to poradziłem sobie jakoś i bez tego. Dla każdego z poziomów twórcy przygotowali również kilka zadań specjalnych, po których wykonaniu gracz jest specjalnie premiowany, dlatego warto na starcie przejrzeć za co możemy zdobyć kolejne punkty, które następnie wymienimy na nagrody. Jest o co walczyć!  Na plus z pewnością wypada również oprawa audiowizualna. Miłe w odbiorze tło muzyczne i śliczna, dopracowana animacja to zestaw ponadczasowy. Przyjazna, rozpoznawalna maskotka w roli głównego bohatera również jest sporym atutem. Sam byłem też pod dużym wrażeniem tego, jak płynnie wzrastał poziom trudności. I wbrew temu co przeczytałem w komentarzach Google Play niekoniecznie musimy wykupić na starcie tysiące gwiazdek, które wymienimy na setki żyć. Potrzeba po prostu nieco wprawy. Crazy Kangaroo to kolejna wyśmienita produkcja od polskiego studia Gamelion, którą warto mieć zawsze przy sobie. Piękna, kolorowa grafika pełna soczystych barw i ponadczasowa rozgrywka sprawiają, że gra nadaje się zarówno dla starszych jak i młodszych. Dzięki swej płynności sprawdza się zarówno przy dłuższych, jak i krótszych posiedzeniach. A dostępna jest zarówno na Androida jak i na iOS — w obu przypadkach za darmo. 