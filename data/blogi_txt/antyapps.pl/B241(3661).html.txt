28.06.2012 Wielu z was pewno ma swoje własne strony internetowe – blogi, witryny, fora i wiele, wiele innych. Podejrzewam, że dla każdego posiadacza swojego internetowego kąta, popularność ma znaczenie. To, ile zbierzemy „lajków” czy plusów na G+, w dzisiejszym internecie liczy się bardzo. Co więc powiecie na to, że przedstawię aplikację, która służy do sprawdzania stanu popularności naszej witryny i to za darmo? Program SEO SERP APP służy do sprawdzania pozycji strony internetowej w Googlach. Umożliwia śledzenie danych fraz i sprawdzanie wysokości witryny pod daną frazą w wynikach wyszukiwania. Wyniki (tym razem mowa o tych z aplikacji) przedstawione są w prosty i przejrzysty sposób, więc od razu dowiemy się, czy strona, którą obserwujemy pnie się w górę, czy powoli zaczyna spadać w Google. Dodatkowo podaje także dane z trzydziestu różnych liczników, związanych ze sprawdzaniem popularności strony. Całość okraszona bardzo ładnym UI, w którym na pewno się odnajdziemy. SEO SERP APP dostępna jest w Google Play za darmo, jednak posiada parę ograniczeń. Otrzymujemy możliwość śledzenia tylko trzech fraz dla danej witryny. Jest to pewna niedogodność, ale rozszerzenie funkcjonalności aplikacji kosztuje około 5zł, więc nie jest to jakiś kosmiczny wydatek. Oprócz odblokowania ilości śledzonych fraz, otrzymujemy także dostęp do historii pozycji frazy, a także możliwość umieszczenie osobnych widżetów dla słów kluczowych. Czy warto? Jeśli kogoś interesują losy jego strony i na bieżąco sprawdza swoją pozycję w Google – warto, zdecydowanie. Takiej osobie polecałbym także zakupienie wersji PRO. Natomiast dla mniej zaangażowanych użytkowników wersja darmowa wystarczy w zupełności. 