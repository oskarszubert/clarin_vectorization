27.07.2012 Jedną z podstawowych funkcji jaką od lat pełnią moje telefony komórkowe jest budzik. A że śpioch ze mnie niemiłosierny, to najczęściej wyłączam je już automatycznie, nie odrywając głowy od poduszki. Nie odrywałem dopóki nie zacząłem używać Alarm Clock Ultra od Appsdev, który na moje własne życzenie wymaga ode mnie wysiłku, jeśli chcę wyłączyć alarm bez potrzeby rzucania telefonem tak długo, aż wypadnie z niego bateria. To nie jest pierwszy i z pewnością też nie jedyny, budzik który do uciszenia potrzebuje naszej aktywności innego rodzaju niż tylko wciśnięcie odpowiedniego przycisku. Przy dodawaniu nowego alarmu oprócz oczywistości takich jak dźwięków czy wibracji, ustawiamy też dla każdego z osobna głośność i sposób wyłączenia / aktywowania drzemki. To właśnie tu jest diabeł pogrzebany, ponieważ kombinacji jest kilka. Od tradycyjnego wciskania przycisków, przez potrząsanie urzadzeniem, zagadki matematyczne o kilku stopniach trudności, na mini-grze polegającej na wyborze kulek o tym samym kolorze kończąc. Możemy także ustawić ilość dopuszczalnych drzemek oraz ich długość. Zestaw, któremu po odpowiedniej konfiguracji żaden śpioch nie da rady.  To dla mnie największy plus Alarm Clock Ultra, choć rozbudowany budzik to zaledwie część jego atutów. Aplikacja oferuje także opcję szybkiej drzemki, gdzie na kafelkach mamy standardowo ustawione 15/30/60/120 minut; stopera oraz minutnika czy… rzecz która zaskoczyła mnie najbardziej — minutnik, który pomoże nam ugotować jajka na miękko, średnio-twardo oraz twardo. Zastanawiam się, czy ktokolwiek na świecie zdecydował się skorzystać z tej opcji? O ile w przypadku budzików i zegarów dla iOS na łamach AntyApps opisaliśmy już masę świetnych kreatywnych aplikacji, o tyle Android w tej kwestii jest daleko w tyle. Sam lepszego budzika jeszcze nie spotkałem, a korzystam z darmowej wersji produktu. Płatna zaś oferuje dodatkowo widżety, powiadomienia z serwisów społecznościowych w aplikacji oraz ultra sleep system, którego zadaniem jest pomóc użytkownikowi zasnąć. Wszystkie trzy elementy są mi zupełnie zbędne, dlatego wciąż używam darmowej, najeżonej reklamami wersji aplikacji. 