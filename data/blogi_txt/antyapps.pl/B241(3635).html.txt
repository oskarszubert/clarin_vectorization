31.12.2013 Na udaną grę składa się wiele czynników. Jednym z nich jest na pewno klimat, który wciąga gracza znacznie skuteczniej niż oryginalny nietuzinkowy gameplay czy przewrotna fabuła. Klimatu nie można stworzyć od tak, bo zależy on od wielu aspektów produkcji. Savant -Ascent niewątpliwie zasługuje na miano produkcji klimatycznej, a na tym jego atuty się nie kończą. Wręcz przeciwnie. W Savant wcielamy się w szalonego geniusza, który broni obleganej przez roboty wieży. Do tego celu używa własnych mocy, wystrzelając z dłoni potężne pociski, które roztrzaskują na drobne elementy nieprzyjaciół. Gra nie jest szczególnie skomplikowana, ale już od pierwszego uruchomienia czuć jej klimat, który przejawia się na wielu płaszczyznach – począwszy od oprawy audiowizualnej, przez intro, a na gameplayu skończywszy.  Zabawa polega na strzelaniu w pojawiające się wokół roboty, do czego służy nam wirtualny joystick, a także unikaniu ich ataków poprzez turlanie się na boki. Do tej ostatniej czynności potrzebujemy jednego przycisku, a więc w gruncie rzeczy obsługa gry jest szalenie prosta – przynajmniej w teorii. Praktyka pokazuje, że wcale nie musi być tak banalnie, jak by się wydawało. Roboty atakują z dużą szybkością, a przede wszystkim wykorzystują przewagę liczebną otaczając nas ze wszystkich stron. Aby zatem skutecznie się bronić musimy efektywnie strzelać w 360 stopniach, a przy tym unikać nadlatujących wrogów.  W miarę upływu zabawy sceneria się zmienia, choć nie ukrywam, że udało mi się tylko raz przejść do kolejnego etapu, co znów potwierdza to, jak bardzo Savant – Ascent jest wymagający. Zdobywamy też ulepszenia pozwalające na potężniejsze atakowanie przeciwników i skuteczniejsze stawianie im czoła. Gra ani trochę nie traci na dynamice, a skakanie po lecących ku górze platformach, co zaprezentowano na trailerze, zapowiada się niezwykle emocjonująco.  Główną siłą Savant -Ascent jest oprawa. Graficznie grę utrzymano w konwencji 2D, którą osobiście uwielbiam – zwłaszcza w tym wydaniu. Modele postaci i przeciwników są zaprojektowane bardzo starannie, a sceneria wokół wręcz zachwyca. Jeżeli dodamy do tego efektowne wybuchy i efekty wystrzałów, otrzymamy mieszankę wybuchową. Co ciekawe, grając w Savant – Ascent warto mieć włączony dźwięk, bo z głośników wydobywają się mocne dubstepowe rytmy, które wpadną w ucho nie tylko fanom tego gatunku. Twórcy zadbali o to, aby muzyka wpisywała się w konwencję i tak, zbierając kolejne płyty na planszy otrzymujemy dostęp do nowych utworów.  Gra jest co prawda płatna (6,12 zł), ale nie uświadczymy tutaj żadnych mikropłatności. Mało tego, twórcy zapowiadają darmowe nowości w aktualizacjach. Już niebawem Savant ma otrzymać wsparcie dla API Google Play Games, a także nowy zestaw soundtracków oraz power- upów. A to nie wszystko, bo w drodze są też nowe tryby zabawy i wyzwania. Zapowiada się naprawdę dobrze. Jako ciekawostkę dodam, że gra jest też dostępna na komputery PC i Mac OS X – m.in. na platformie Steam. Savant – Ascent to fantastyczna zręcznościówka, która zachwyca swoim klimatem, dynamiczną rozgrywką oraz wymagającymi wyzwaniami. Inwestycja w ten tytuł to nie tylko gwarancja dobrej zabawy, ale też przyszłym aktualizacji i darmowych nowości, które stale będą urozmaicały zabawę. 