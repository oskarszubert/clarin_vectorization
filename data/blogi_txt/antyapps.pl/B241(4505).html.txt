27.09.2013 Premiera najnowszej wersji iOS podzieliła użytkowników smartfonów i tabletów od Apple na dwa mocne obozy – zdecydowanych zwolenników kierunku obranego przez giganta z Kalifornii, oraz zajadłych przeciwników wizualnej i funkcjonalnej rewolucji w wydaniu mobilnym. Ja, choć początkowo należałem do radykalnego odłamu drugiej grupy, po zainstalowaniu iOS’a nieco zweryfikowałem swoją nastawienie. Obecnie moja opinia odnośnie najmłodszego dziecka Apple krąży gdzieś pośrodku. Do takiej zmiany poglądów przekonało mnie nie sam system, lecz kierunek zmian, jaki można już teraz dostrzec w poczynaniach niezależnych twórców aplikacji na iOS. Tak wygląd, jak i sposób działania programów przystosowanych do nowego systemu znakomicie wpisują się w moje poczucie estetyki. W ostatnich dniach nowej, całkowicie przemodelowanej wersji aplikacji doczekał się mój ulubiony serwis wideo – Vimeo. Poprzednia wersja programu, choć nie pozbawiona wad, prezentowała się i działała dobrze. Ciekawostką było, że mobilne Vimeo obok funkcji znanych z przeglądarkowej wersji serwisu, na urządzeniach mobilnych oferowało dodatkowo możliwość prostego montażu klipów nagranych za pomocą smartfona. Był to jeden z nielicznych znanych mi przypadków rozszerzenia możliwości usługi na urządzeniu mobilnych, względem „dorosłego” przeglądarkowego/programowego pierwowzoru. Nowa wersja wprowadza w tym względzie znaczne zmiany.  Nowe Vimeo wygląda pięknie. Aplikacja zmieniła się nie od poznania i obecnie nie przypomina ani poprzedniej wersji, ani serwisu dostępnego za pośrednictwem przeglądarki. Nowa ściana wypełniona po brzegi miniaturkami filmów prezentuje się bardzo efektownie i jest bajecznie prosta w obsłudze. Pomiędzy poszczególnymi kartami (ulubione, obejrzyj później, strumień, ustawienia) przenosimy się prostym gestem, a pacnięcie w konkretny kadr skutkuje odtworzeniem wybranego klipu. I to wszystko.  Mobilne Vimeo zostało brutalnie wykastrowane ze wszystkich innych funkcji. Zapomnijcie o edytorze wideo, zapomnijcie o wyszukiwaniu filmów (!!!), zapomnijcie o podglądzie opisu zamieszczonych w serwisie materiałów. Od dziś mobilne Vimeo to tylko możliwość obejrzenia klipów dodanych zawczasu do listy ulubionych, filmów własnego autorstwa, listy „na później” oraz strumienia polecanych. Przyznam, że takie rozwiązanie jest dla mnie niezrozumiałe i praktycznie zabija sens korzystania z oficjalnej aplikacji. Zdecydowanie najbardziej boli brak zwykłej wyszukiwarki umożliwiającej przeglądanie zasobów serwisu. Po instalacji nowej wersji programu szukałem jej dobre kilkanaście minut nie mogąc uwierzyć, że zrezygnowano z tak oczywistej i podstawowej funkcjonalności. A jednak. Niemal równie słabo wygląda brak możliwości podglądu komentarzy i opisu zamieszczonych pod filmami. Nowe Vimeo to jeden krok do przodu (od strony wizualnej) i kilka kroków do tyłu. Tak znaczne ograniczenie funkcjonalności aplikacji, jakiego dopuścili się twórcy nie zyskuje mojej akceptacji. Jeszcze dziś wracam do zwykłej, przeglądarkowej wersji serwisu. 