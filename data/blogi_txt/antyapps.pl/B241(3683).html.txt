24.12.2013 Cieszący się dobrą renomą, nieźle wyposażony oraz otwarty o tak późnej porze zakład golibrodziarski to w dzisiejszych czasach prawdziwa rzadkość. Jako właściciel tego rodzaju przybytku przywykłeś już do oryginalnych i interesujących klientów, ale dzisiejsze wizyty zaskoczyły nawet tak doświadczonego wygę, jakim bez wątpienia jesteś. Wszak nie co dzień goli się brodę samemu Św. Mikołajowi, jego najsłynniejszemu reniferowi – Rudolfowi oraz reszcie świąteczno-zimowo-prezentowej ekipy. Shave Santa to gra skierowana do najmłodszych. Zasady zabawy są nieskomplikowane, grafika czytelna i kolorowa, a porażka – niemożliwa. Brak również rankingów, celów, presji upływającego czasu – jednym słowem sielanka i relaks.  Mimo sielskiej atmosfery i lekkiego, świątecznego klimatu aplikacji, nie możemy zapomnieć, że w nasze wirtualne dłonie zostały oddane narzędzia, którymi można się skaleczyć. Zacięcia, obdarcia i podrażnienia są nieuniknione, nawet w wirtualnej rzeczywistości. Na całe szczęście wszystkiemu można zaradzić – wystarczy skorzystać z całego repertuaru pianek, płynów i plastrów dostępnych na półkach dobrze zaopatrzonego zakładu.  To co dla najmłodszych będzie niekończącą się zabawą, nieco starszym szybko się znudzi. Gra nie stanowi żadnego wyzwania, jest krótka i na dobrą sprawę – bezcelowa. No, ale grupą docelową są właśnie najmłodsi, którym, co mogę założyć z dużym prawdopodobieństwem – golenie brody renifera może się spodobać:) 