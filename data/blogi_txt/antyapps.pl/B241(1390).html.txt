11.04.2012 Chcąc nie chcąc, aplikacje służące do obrabiania fotografii na iPhonie są jednymi z najchętniej pobieranych programów na smartfony od Apple. Nie ma co się dziwić. Aparat wbudowany w ten telefon jest w stanie wykonać naprawdę wysokiej jakości zdjęcia. Tak jak wspominałem opisując ostatnio MiniatureCam, aplikacji typu Photo   Video w AppStore nie brakuje do tego stopnia, że kolejne zaczynają się od siebie różnić wyłącznie ikoną. Zdarzają się jednak perełki, po których odkryciu, twarz sama się śmieje. Kolejnym przykładem takiej aplikacji jest Fuzel.  Nie wiem czy tylko ja to dostrzegłem, a może po prostu jestem opóźniony, jednak ostatnio w AppStore zauważyłem interesujący trend – w sklepie można znaleźć coraz więcej aplikacji, które umożliwiają umieszczenie kilku zdjęć na jednej grafice lokując je w różnego rodzaju ramkach. Może wynika to z faktu, że na jakimś portalu udostępniono poradnik jak zrobić taką aplikację krok po kroku, a może po prostu wiele osób wpadło na ten sam pomysł? Trudno powiedzieć. Tak czy inaczej, niemalże co chwilę natykam się na program tego typu. To całkiem ciekawe rozwiązanie, które dodaje oryginalności publikowanym przez nas zdjęciom chociażby na Facebooku. Żadna z tych aplikacji nie spełniła jednak moich oczekiwań w 100%, udało się to dopiero rewelacyjnemu Fuzel. Fuzel to innowacyjnie zaprojektowana aplikacja, która pozwoli nam na umieszczenie kilku zdjęć na jednej grafice. Nie jesteśmy jednak ograniczeni do korzystania wyłącznie w gotowych wzorów. Fuzel pozwala nam tworzyć własne ramki, dzięki czemu to my decydujemy jaką powierzchnię zajmie konkretne zdjęcie. Brzmi groźnie? Zapewniam, że w rzeczywistości to naprawdę nic strasznego. Tworzenie własnych ramek to po prostu przeciąganie palcem w miejscach, gdzie chcielibyśmy mieć kolejne cięcie. Zobaczcie jak to działa na poniższym video.  Jak już pewnie zdążyliście zauważyć na video, tworzenie własnych ramek, to nie jedyne zadanie jakie wykona dla nas Fuzel. Program umożliwia także dodawanie oryginalnych filtrów poszczególnym fotografiom, zmianę koloru i grubości obramowań, a całość pozwala oprawić w oryginalną ramkę. Niektóre z nich, umożliwiają nawet dodanie własnego tekstu, który jakoś opisze prezentowane zdjęcia. Nieźle, prawda? Fuzel nie tylko nie zawodzi swoją funkcjonalnością. Program pomimo rozbudowanych funkcji, zachował czytelność i prostotę obsługi.  Tworzenie i obrabianie kolejnych zdjęć to po prostu bajka, a kiedy już skończymy, naszym dziełem możemy się podzielić na łamach najpopularniejszych portali społecznościowych. Wszystkie nasze prace są przechowywane w programie w specjalnie przygotowanym albumie ze zdjęciami. Także tutaj twórcy zadbali o szczegóły i wszystko prezentuje się po prostu świetnie.  Oryginalny pomysł, bogata funkcjonalność, prosta obsługa – te wszystkie cechy ma w sobie Fuzel – który od dziś wydaje mi się być niezbędną aplikacją na moim iPhonie. Wrażenia z użytkowania są bardzo dobre. Jedyne czego mi brakuje, to możliwość wyboru kroju czcionki. Nie byłaby ona konieczna, gdyby developerzy postawili na bardziej oryginalne fonty niż np. znienawidzony przez wielu Comic Sans :). Fuzel pobierzecie z AppStore za jedyne 0,79€. Gorąco polecam! 