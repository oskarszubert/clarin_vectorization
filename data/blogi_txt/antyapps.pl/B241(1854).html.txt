08.07.2013 Sam jestem w miarę elastyczny i mimo że korzystam na co dzień z telefonu z Androidem, to widżety, za którymi tak bardzo płacze duża część użytkowników sprzętów z nadgryzionym jabłkiem, są dla mnie dodatkiem z którego nie korzystam, bo najzwyczajniej w świecie nie uważam, by były użyteczne. Wiem też, że nie jestem w mniejszości. A jeśli nie dodatki na pulpicie to co? Spróbujcie cienkiej kolorowej linii przy jednej z krawędzi ekranu! I właściwie całą moc PowerLine opisałem już wyżej. To aplikacja, która pozwoli przy krawędzi umieścić kolorowy pasek, będący wskaźnikiem stanu… no właśnie, czego? To zależy od Was, bo do dyspozycji dostaliśmy kilkanaście opcji — od naładowania baterii, przez sygnał telefonii komórkowej, WiFi, zużycie procesora czy informacje o nieodebranych połączeniach lub SMS których jeszcze nie odczytaliśmy. Musimy jedynie wybrać jej styl (grubość, margines, przeźroczystość, barwę) i gotowe! Dla funkcji w których można ją logicznie podzielić, jak choćby stan zużycia baterii, możemy nadać kilka kolorów w zależności od postępów. Naturalnie nie musimy ograniczać się tylko do jednego, jeśli dobrze rozplanujecie miejsce i się w tym wszystkim nie pogubicie, możecie ich umieścić na ekranie nawet kilka! Ciekawe podejście do tematu i — co ważniejsze — zawsze widoczne. Nie musimy wracać do pulpitu, ani grzebać w opcjach. Przez pierwszych kilka dni kiedy brałem telefon w dłoń, wydawało mi się, że się zawiesił. Ale da się przyzwyczaić, no i jak już wspominałem — dla mnie to o wiele bardziej interesująca opcja aniżeli kolejny, choćby najbardziej wymuskany, dodatek na pulpicie. PowerLine można pobrać za darmo w Google Play. 