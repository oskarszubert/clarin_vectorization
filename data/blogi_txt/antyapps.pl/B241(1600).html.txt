15.11.2013 Obstawianie i wygrywanie w pokerze czy innych grach losowych niespecjalnie mnie pociąga, dlatego też dość rzadko sięgam po ich mobilne odpowiedniki. Wobec Xoia Classic jednak dziwnie byłoby przejść obojętnie — po pierwsze dlatego, że to produkcja polskiego studia gameCon, po drugie to najzwyczajniej w świecie porządna produkcja, której warto nadać nieco rozgłosu. Jeżeli lubicie podejmować ryzyko, obstawiać i liczyć na łut szczęścia, to będzie propozycja wprost skrojona dla Was!  Główny trzon zabawy to plansza o rozmiarze 7×7 pól. W tych pojawiają się linie złożone z różnokolorowych kryształków. Jeżeli co najmniej trzy w identycznym kolorze pojawią się w sąsiedztwie poziomym, pionowym lub na skos, naliczane są za nie punkty. Im dłuższa linia — tym więcej dóbr wpada na nasze konto. Warto jednak mieć na uwadze również fakt, iż każda z barw jest inaczej punktowana, także zestaw pięciu klocków zestawowi nierówny. Do planszy możemy dokładać po jednej, albo kilka linii jednocześnie. Kiedy uznamy, że nic z tego nie będzie, możemy zakończyć rundę i całkowicie wyczyścić planszę, rozpoczynając zabawe od zera. No dobrze, ale gdzie tutaj ten hazard? Ano przy każdym zapełnianiu pól podejmujemy zakłady, w których wygrywamy zastępy złotych monet. Wraz z kolejnymi potyczkami zaś zdobywamy też poziomy doświadczenia, które z kolei przekładają się na kolejne odblokowywane elementy. Wraz ze stopniami wtajemniczenia rośnie ilość elementów jakie dostajemy do naszej dyspozycji. Wśród nich między innymi mnożniki, dzięki którym możemy przekonać się czym jest prawdziwe bogactwo w tym wirtualnym świecie, nowe pule wśród wygranych, a także opcje obstawiania większych zakładów czy też wystawiania w jednej kolejce większej ilości linijek jednocześnie. Oprawa Xoia Classic jest bardzo estetyczna i dopracowana. Udźwiękowienie nie rozprasza ani też nie denerwuje, zaś jeśli chodzi o wizualne aspekty, jest bardzo poprawnie. Dużym, a co ważniejsze — bardzo pozytywnym — zaskoczeniem, była polska wersja językowa. Ze względu na specyfikę gry i dość świeży (?) pomysł, autorzy zadbali również o solidną bazę wskazówek oraz specjalny dział z pomocą, w którym można doczytać o szczegółach i kruczkach związanych z tą całą zabawą. Jeżeli szczęście nie będzie Wam sprzyjać, to nie przejmujcie się specjalnie — zawsze możecie w ramach transakcji wewnątrz programu kupić kolejne ich zastępy (celowo nie nazwałem tego mikropłatnościami, bo najdroższa paczka kosztuje blisko 90 euro ; ). A jeżeli to nie jest opcja która by Was specjalnie pociągała, to spokojnie, nawet jeśli będziecie bankrutami to po kilku godzinach trochę grosza wpłynie na Wasze konta :-). Xoia Classic zdecydowanie nie jest pozycją dla każdego. Jeżeli nie pociąga Was wirtualny hazard, prawdopodobnie tak jak i ja znudzicie się już po kilkunastu minutach. Jednak rozumiem, że są miłośnicy takiej zabawy i im mogę produkcję z czystym sercem polecić. Wynagradzającą za spędzone godziny, niebezpieczną (od milionera do… zera), a przede wszystkim wystarczającą na długie godziny zabawy. Grę w wersji uniwersalnej można nabyć w AppStorze za darmo, spieszcie się, póki trwa promocja! 