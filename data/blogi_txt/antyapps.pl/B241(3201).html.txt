04.02.2012 Pracowaliście kiedyś lub pracujecie w sklepie komiksowym? Nie miałem tej przyjemności, więc pozostaje mi jedynie wyobrazić sobie, że jestem Corneliusem, lekko znudzonym w takim właśnie przybytku. Wtem jednak, zupełnie znikąd pojawia się inwazja obcych! Dzień jak co dzień w grach akcji, Cornelius już takich widział z pewnością niemało, w związku z czym bierze swój miecz świetlno-plazmowy i rusza ratować świat.  Don’t Run With a Plasma Sword to jeszcze jeden (powoli staję się w nich specem) przedstawiciel gatunku „bohater porusza się w prawo sam, ja robię resztę”. Tym razem poza bieganiem możemy skakać, robić wślizgi oraz oczywiście wymachiwać tytułową bronią. Wydaje się być do bólu wtórnie, ale jest kilka powodów, dla których akurat tym tytułem warto się zainteresować. Przede wszystkim, bardzo sprawnie nałożono tutaj otoczkę fabularno-RPGową. To pierwsze przejawia się nie tylko na poziomie treści, ale także kolejnych plansz, które mamy do przejścia. Na koniec każdej części czeka nas zaś potyczka z większym bossem. Dzięki temu poczucie progresu jest pełniejsze, a jeszcze bardziej wzmaga je czynnik RPGowy. Za przechodzenie plansz, zabijanie przeciwników czy zbieranie gwiazdek dostajemy punkty doświadczenia. Te możemy wymienić na rozwój naszej postaci – większą liczbę coraz lepszych ruchów czy nowe bronie. Punkty doświadczenia zdobywamy przy każdym podejściu, a nie po wykonaniu określonego zadania, w związku z czym nawet relatywnie krótkie „przejazdy” są punktowane. To doskonały motywator, aby próbować do skutku – w końcu bowiem będziemy mogli chociaż wzmocnić bohatera, co ułatwi przejście dalej.  Doskonale przygotowana została także sama mechanika – Cornelius błyskawicznie reaguje na wciskane przyciski, a błędy z winy aplikacji się raczej nie zdarzają. Całość osładza wspaniała oprawa, utrzymana w stylu bajek telewizyjnych z początku lat dziewięćdziesiątych. Specjalnie jest nieco komiksowo i niewspółcześnie, co jednak dodaje odpowiedniego smaczku. Obecnie DRWAPS dostępne jest za darmo w ramach krótkiej promocji, więc tym bardziej serdecznie zachęcam Was do spróbowania. Jeśli jeszcze nie macie dość biegania w prawo, to tym przedstawicielem gatunku na pewno warto się zainteresować. Don’t Run With a Plasma Sword można pobrać stąd. 