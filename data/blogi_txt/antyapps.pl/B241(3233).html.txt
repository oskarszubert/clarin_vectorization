30.12.2011 Duke sprzeciwił się rozkazowi i nie zgodził się na zamordowanie niewinnych cywili. Z tego powodu wylądował w więzieniu. Jednego dnia został odnaleziony przez pewną grupkę, której postanowił się odwdzięczyć. Tak zaczyna się przygoda w grze Destinia – w jednym z najlepszych erpegów na Androida. Destinia to jedna z najlepiej ocenianych w Android Markecie darmowych gier. Jak mówią użytkownicy, pomimo niezbyt rewelacyjnej grafiki i dość krótkiej rozgrywki, gra daje niesamowitą frajdę, a fabuła wciąga.  Bardzo podoba mi się system sterowania w grze. Destinia opiera się w większości o krzyżak i dwa przyciski. Wszystko jest oczywiście wyświetlane na ekranie dotykowym. Oprócz krzyżaka jest osobny przycisk do zatwierdzania oraz cofania. Przycisk zatwierdzania to główny przycisk, którym także atakujemy, ale również zagadujemy do innych napotykanych postaci. Taki system sterowania jest naprawdę wygodny, choć zajęło mi chwilę, aby go zrozumieć. Dzięki takiemu, a nie innemu sterowaniu oraz grafice tytuł bardzo przypomina mi erpegi z przenośnych konsol Game Boy. Każda walka czy pojedynek wzbogacane są o bardzo przyzwoite efekty audiowizualne. Poza tym sama grafika jest raczej prosta. Nie przeszkadza to jednak zbyt mocno, gdyż to dzięki fabule gra zdobywa laury. Twórcy mówią o około 30 godzinach rozgrywki i myślę, że rzeczywiście tyle czasu może zająć przejście gry. Szczerze zachęcam do pobierania tego tytułu i to niekoniecznie przez fanów gatunku. Sam nim nie jestem, a gra naprawdę mi się spodobała. Destinia jest dostępna w Android Markecie za darmo. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 