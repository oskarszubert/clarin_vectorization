24.01.2012 Na ile sposobów można „łączyć 3″? Zawsze, kiedy wydaje się, że wszystkie już odkryliśmy, pojawia się ktoś nowy. Dla mnie kimś takim na mieście jest Triple Town, znana już z Facebooka i Google+, ale niedawno wydana na iOSie pozycja, która równie dobrze sprawdziłaby się w formie planszowej. Znakomicie przemyślana, wymagająca dość sporego skupienia i umiejętności przewidywania paru tur do przodu, a jednocześnie nagradzająca szczęście.  W Triple Town rozpoczynamy z częściowo zapełnioną planszą 6 na 6 pól. Zadaniem nie jest jednak jej oczyszczenie, a zbudowanie jak największej wartości owej planszy. Podstawową jednostką jest trawa. Z 3 traw złączonych ze sobą ścianami powstaje krzew. Z 3 krzewów – drzewo. Z 3 drzew – lepianka. Z 3 lepianek – dom. I tak dalej. A co, gdy zamiast trzech elementów złączymy 4 lub więcej? Wtedy dostaniemy wersję specjalną danego elementu, która przysporzy nam więcej punktów. Ale na screenach widać także dziwne stworzenia, prawda? Te zajmują nam jakże cenne na planszy miejsce. Należy je „zamknąć” na jednym polu, co je uśmierca i zamienia w grób. 3 groby? Proszę bardzo, kościół… I znów drabina idzie dalej w górę. Do tego wszystkiego dochodzą jeszcze choćby kryształy, które są niejako jokerem, mogącym zastąpić dowolny inny element i opróżniające w razie czego miejsce na planszy. A dlaczego miejsce to jest takie cenne? Ano dlatego, że gdy zapełnimy wszystkie pola to następuje koniec gry. Nie ma tutaj historii ani trybu fabularnego, więc gramy tak długo, jak potrafimy. U mnie pierwsza runda to było niespełna 20 tysięcy punktów, podczas gdy ostatni z Achievementów przyznawany jest za ich 5… milionów. Jest co ćwiczyć. Tym bardziej, że tutaj wynik końcowy naprawdę w większej mierze zależy od umiejętności i przewidywania, niż szczęścia. Teraz co najistotniejsze – gra jest darmowe. A przynajmniej powiedzmy w systemie free2play, ponieważ na początek dostajemy pewną pulę darmowych zagrań. Jest ich na tyle dużo, żeby starczyło Wam przypuszczalnie na kilka partii. Za nie dostajemy złote monety, które można wymieniać na kolejne tury. Z tym, że ilość ta jest na tyle nieproporcjonalna, że w końcu zajdzie pewnie potrzeba zakupu złotych monet za gotówkę. Inną opcją jest wydanie około 5 euro i odblokowanie „na zawsze” wersji pełnej. To też nie jest zbyt wysoka cena jak na tak interesujący produkt. Zawsze warto jednak pamiętać, że na Google+ i Facebooku zagramy praktycznie w to samo, za darmo. Triple Town można pobrać stąd. 