17.12.2013 Facebook pracuje w pocie czoła. Po uaktualnieniu głównej aplikacji dla systemu iOS oraz Messengera dla Androida i iOS-a, jak również nowych wersji Facebooka dla Windows 8 i Windows Phone 8, przyszedł czas na aktualizację Menedżera stron – aplikacji niezbędnej dla osób prowadzących strony na Facebooku. Zgodnie z oczekiwaniami nowa wersja Menedżera dysponuje odświeżonym wyglądem. Co interesujące, Facebook nie zrezygnował z bocznego, wysuwanego panelu z lewej strony ekranu, gdzie znajdują się wszystkie niezbędne dla nas skróty. Oprócz “spłaszczenia” interfejsu, który znamy już z głównej aplikacji serwisu, w kwestii wizualnej niewiele się tu zmieniło. Celem było jedynie ujednolicenie doświadczenia na urządzeniach mobilnych.  W kwestii nowości w funkcjonalności aplikacji, nareszcie doczekaliśmy się opcji oznaczania innych stron oraz osób w postach i komentarzach. Jest to szczególnie ważne w bezpośrednim kontakcie z naszymi fanami, gdy pod wpisem/zdjęciem możemy odnosić się do konkretnych osób – a co najistotniejsze – otrzymają one powiadomienie o zwróceniu się do nich. Facebook zapewnia także o poprawieniu wielu błędów i zwiększeniu szybkości działania aplikacji. To drugie jest momentalnie odczuwalne, zaś ewentualne błędy zostaną “odkryte” zapewne dopiero po pewnym czasie. Na ten moment nie zauważyłem niczego poważnego, więc możecie instalować aktualizację bez żadnych obaw. 