30.05.2012 Z oficjalną facebookową aplikacją na Androida jest problem – jest toporna. Oczywiście oferuje ona wiele opcji dostępnych w normalnej, przeglądarkowej wersji serwisu, ale jest strasznie wolna i niezbyt responsywna. Używanie jej po prostu sprawia mi problemy i dużo bardziej wolę wykonać jakiekolwiek facebookowe operacje przez mobilną wersję strony. Na szczęście już nie muszę, bo jest Flipster. Oficjalna aplikacja Facebooka na Androida jest bardzo bogata w opcje, jest też czytelna i w ogóle, i użytkownik powinien być z niej zadowolony. Ja nie jestem. Bo mam dwurdzeniowy telefon z kosmicznymi ilościami RAMu, a Facebook działa jakby chciał, a nie mógł. Niemniej jestem zmuszony do używania takiego Facebooka albo wersji mobilnej. Na szczęście od paru dni mogę przeglądać Facebooka w wygodny sposób i do tego niesamowicie szybko. Jak? Dzięki aplikacji Flipster, która całkowicie odmieniła moją wizję Facebooka w telefonie. Flipster to alternatywna aplikacja do obsługi Facebooka na telefony Android. Oferuje ona pełen dostęp do najważniejszych funkcji Facebooka w dużo szybszy i łatwiejszy sposób. Dzięki Flipsterowi możemy oczywiście dodać nowy wpis, polubić lub skomentować istniejące już, otrzymywać wiadomości i notyfikacje, a także sprawdzimy bieżące wydarzenia czy nowe informacje w grupie. Całość za pomocą nawigacji na zasadzie przeciągania i przekładania kart. Na zakończenie dodam, że Flipster wygląda bardzo 4.0-friendly, co daje mu ode mnie za to dodatkowego plusa. Flipster jest do pobrania w google’owym sklepie za darmo. Według mnie warto chociażby spróbować. Szczególnie dlatego, że jest dużo szybsza niż oficjalna aplikacja. I jak już mówiłem – nic nie kosztuje. 