22.08.2012 Stworzenie dobrego komiksu to naprawdę trudna sprawa. Nie tylko musi mieć chwytliwą fabułę, ale również niebagatelne rysunki, które nadadzą mu specyficzny charakter. Ale nie każdy komiks musi być małym arcydziełem. Czasami można samemu pobawić się w twórcę obrazkowych krótkich historyjek, w których najważniejszy jest pomysł i tekst. Mam dla Was aplikację, która Wam to ułatwi. Nazywa się ona ComicStrip i jej jedynym celem jest pozwolić nam na szybkie stworzenie krótkiego komiksu z wykorzystaniem naszych zdjęć lub grafik, które posiadamy na telefonie. Okraszamy to jeszcze tylko zabawnymi lub ciekawymi chmurkowymi tekstami i komiks gotowy. Nie pozostaje nic innego, jak podzielić się nim z całym światem. Jak działa ta aplikacja? Krótko mówiąc bardzo prosto i ma tylko 2 narzędzia. Przede wszystkim układ komiksu. Możemy wybrać go z zasugerowanych szablonów różniących się między sobą ilością i rozmiarami ramek. Niestety jest ich tylko 7, więc wybór nie jest szalenie duży. Gdy określimy szablon nie pozostaje nam oczywiście nic innego, jak dodać do ramek właściwie zdjęcia lub grafiki. Możemy zrobić je za pomocą aparatu lub załadować z telefonu.   Po wyborze i dodaniu grafik, które stanowią podstawę naszego krótkiego komiksu dodajemy chmurki z tekstem. Tutaj również mamy wybór, tym razem jednak nieco większy. Aplikacja oferuje nam różnego kształtu chmury, ale również inne komiksowe znaczki, dzięki którym możemy uatrakcyjnić naszą historyjkę. Warto wspomnieć, że chmurkom możemy zmieniać kierunek „dzióbka”, tak, aby dopasować go do obrazka.  I właściwie to wszystko. Gdy nasz komiks jest już gotowy po prostu zapisujemy go na telefonie lub publikujemy na Facebooku tudzież Twitterze. Niestety w ComicStrip brakuje mi całkiem ważnej opcji, jaką jest personalizacja szablonu. Nie możemy stworzyć własnego układu, co nie jest przecież szczególnie trudną funkcją do implementowania, większość aplikacji do kolaży ją ma. Nie możemy również przemieszczać boków ramek w zastanych szablonach, przez co dopasowanie grafik nie zawsze wychodzi, tak jakbyśmy tego chcieli. Aplikacja, której jedynym celem jest tworzenie komiksu takie funkcje powinna posiadać. Dodam jeszcze, że dobrze byłoby zobaczyć jakiś edytor czcionki, tak, aby można było ustalać jej rozmiar, rodzaj i kolor. Mimo to ComicStrip spełnia swoje zadanie, zwłaszcza, że nie jest to produkcja mająca być profesjonalnym narzędziem do tworzenia komiksów, a właściwie aplikacją z kategorii rozrywka. I w sumie potrafi tej rozrywki trochę zapewnić. Osobiście mi się podoba, jednak jak na płatną aplikację ma nieco za mało narzędzi, zwłaszcza, że wiele innego rodzaju produkcji jest w stanie przygotować dla nas komiks. Ocena: 4- 