16.07.2013 Over to jedna z najlepszych aplikacji mobilnych służących do wzbogacania zdjęć o napisy. Na program polowałem już od dłuższego czasu, skutecznie zniechęcała mnie jednak wysoka cena (w stosunku do możliwości), wynosząca niemal 2€. Wiedziałem również, że by w pełni wykorzystać możliwości Over niezbędne okażą się zakupy wewnątrz aplikacji dające dostęp do dodatkowych czcionek. By dodać do fotografii ozdobny tekst korzystałem więc z komputera lub aplikacji konkurencyjnych, z których tak naprawdę żadna nie spełniała do końca moich oczekiwań. Okazja do wypróbowania Over nadarzyła się w zeszłym tygodniu, gdy w ramach obchodów 5-lecia AppStore program został udostępniony za darmo. Nie jestem fanem aplikacji mobilnych umożliwiających edycję zdjęć. Wszelkiego rodzaju edytorów mobilnych przetestowałem już wiele i właściwie żaden nie spełniał moich wymagań. Jako użytkownikowi przyzwyczajonemu do wręcz nieograniczonych możliwości graficznych programów komputerowych, w przypadku aplikacji mobilnych przeszkadzają mi ograniczone możliwości tychże oraz kiepskie oddanie czynności wykonywanych na fotografii za pomocą nieprecyzyjnego palucha. Programy mobilne nadają się moim zdaniem jedynie do mało wymagających zadań, do których za całą pewnością zalicza się wzbogacenie zdjęcia o prosty napis. Właśnie do tego służy Over.  Wystarczy kilka minut spędzonych z aplikacją, by jej obsługa stała się całkowicie intuicyjna. Wygodny interfejs opiera się na kole trybów, z którego wybieramy potrzebną opcję, oraz na ruchomym oknie, w którym znajdują się funkcje umożliwiające edycję wstawionego napisu.  Biblioteka fontów obejmuje ponad 30 rodzajów, które za dodatkową opłatą można rozszerzyć o kolejnych kilkadziesiąt. Czcionki zastosowane w programie wyglądają ciekawie i przy odrobinie wyczucia estetyki, każdy powinien znaleźć taką, która będzie pasowała do wybranego zdjęcia. Każdy napis możemy dowolnie edytować – zmienimy jego wielkość, położenie, kolor, przezroczystość oraz odstępy pomiędzy poszczególnymi literami. Czynności te wykonujemy bardzo intuicyjnie i w większości przypadków na kilka sposobów – położenie i wielkość napisu możemy zmienić za pomocą wirtualnych przycisków, ale nic nie stoi na przeszkodzie by te same czynności wykonać za pomocą gestów.  Over umożliwia udostępnienie gotowego zdjęcia za pośrednictwem serwisów społecznościowych (Twitter, Facebook, Pinterest, Instagram) lub tradycyjnego e-maila. W tym ostatnim przypadku zdjęcie załączone w wiadomości ma proporcje kwadratu o bokach długości 768 pikseli. 