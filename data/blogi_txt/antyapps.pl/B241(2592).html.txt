21.12.2012 Flipboard to jedna z tych aplikacji do agregowania i wyświetlania newsów, która w bardzo szybkim tempie stała się niezwykle popularna. Na początku Flipboard dostępny był tylko na iOSa, ale przy okazji premiery SGS3 trafił również na Androida. Wprawdzie początkowo aplikacja miała być ekstra bonusem dla klientów Samsunga, ale wystarczyła chwila, aby nieoficjalna wersja aplikacji trafiła na wszystkie urządzenia z Androidem. W tej sytuacji jej twórcy nie mieli wyjścia i musieli udostępnić oficjalną wersję w Google Play. Problem w tym, że nie pokusili się o dostosowanie jej do tabletów. Aż do tej pory. Wprawdzie z Flipboarda można było korzystać na tabletach z Androidem, ale była to przeskalowana wersja dla telefonów i wyglądała po prostu koszmarnie. Ale już nie będzie, gdyż dzisiaj Flipboard trafił na tablety. Jak działa i wygląda?  Dzięki dużemu ekranowi można w pełni cieszyć się tym, co oferuje Flipboard, a więc e-magazynem agregującym newsy. Czcionki, aktywne boksy i animacje zostały dostosowane do dużych ekranów, a Flipboard prezentuje się równie dobrze zarówno w pozycji pionowej jak i poziomej (nawet wolę właśnie tak przeglądać newsy, gdyż więcej mieści się na ekranie). Oczywiście Flipboard dla tabletów oferuje wszystkie te same funkcje, które mamy w innych wersjach. To, na czym się zawiodłem, to fakt, że według mnie Flipboard słabo wykorzystuje możliwość, jaką dają widgety Androida. Wraz z aplikacją pojawiają się dwa widgety w różnych rozmiarach, choć nie ma to większego znaczenia, bo ich rozmiar można zmieniać. Widget Flipboard to jednak po postu pokaz slajdów z okładkami wybranych artykułów. Nie można samemu przesuwać kolejnych newsów, a klikając w widget wcale nie zostajemy przeniesieni do newsa, który wyświetla. Można było jednak pokusić się o coś więcej.  Co mogę jeszcze dodać do tego opisu? Cóż, korzystanie z Flipboarda na tablety to naprawdę czysta przyjemność. Ta aplikacja kocha duży ekran. Niestety, na moim Transformerze pierwszej generacji animacje nie są tak płynne, jakbym tego oczekiwał, a czas reakcji jest nieco za długi, przynajmniej w stosunku do tego, co mam na telefonie. Zastanawiam się, czy jest to wina stosunkowo starawego sprzętu czy specyfika samego Androida, ewentualnie słabe dopasowanie aplikacji przez twórców. Niemniej jednak Flipboard na tablecie to jest to, więc polecam wszystkim użytkownikom tych urządzeń pobranie aplikacji. 