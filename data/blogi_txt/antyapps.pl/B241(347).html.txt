09.01.2012 Przeglądając listę top 25 darmowych hitów na App Store trafiłem na perełkę albo tak przynajmniej myślałem ściągając Audium. Jest to odtwarzacz muzyczny nominowany do najlepszych aplikacji w 2011 roku w kategoriach – najlepszy wygląd (best visual design) oraz najlepsza aplikacja muzyczna (best music app). Nie ukrywam, że w większości przypadków w zupełności wystarczał mi podstawowy odtwarzacz dostępny w iPhonie, ale jeśli mogę pobrać coś lepszego za darmo, to czemu nie?  Nie da się ukryć, że Audium wygląda bardzo ładnie – jest czyste, a zarazem ma w sobie coś estetycznego. Po prostu nie przytłacza informacjami, ba jest w zasadzie pozbawione napisów i podpisów – większość z nich ukrywając. Dzięki temu mamy praktycznie podgląd jedynie na okładki, a po wszelkie informacje musimy wykonać specjalny gest. Oj tak, cała aplikacja to wielki gest fest, że tak bezczelnie powiem. Wszystkie akcje wykonujemy tu gestami lub stuknięciami w ekran. Ściszenie lub pogłośnienie utworu? Gest do góry lub na dół palcem, na głównym powiększonym albumie. Chcemy przewinąć płytę na następny lub poprzedni utwór to przesuwamy palcem w lewo lub prawo. Nawet pauzę wykonujemy podwójnym stuknięciem w okładkę albumu. Niestety nie udało mi się odnaleźć funkcji, która pozwalałaby mi na wybór KONKRETNEGO utworu z płyty. Być może taka możliwość jest ukryta za specjalnym gestem przesunięcia palcem po ekranie na skos i stojąc na jednej nodze, ale po kilku próbach i czytaniu poradnika nie udało mi się jej odnaleźć. Co sprowadza nas do meritum – ładnie nie zawsze znaczy użytecznie, a sama idea tego, że będę się musiał UCZYĆ obsługi odtwarzacza muzyki jest dla mnie tak bardzo irracjonalna, że musiałbym użyć kolokwializmu, by opisać, co o tym myślę. Czy warto? Audium jest w tej chwili darmowe, właśnie z powodu wspomnianej nominacji do najlepszej aplikacji muzycznej 2011 roku. Jak dla mnie poza ładnym wyglądem nie ma w niej nic, co by mnie skłaniało do zostania przy niej, a nawet powiedziałbym, że sam odtwarzacz jest wybrakowany – część funkcji jest tak niepotrzebnie skomplikowana, że trzeba być wielkim snobem, by z tego korzystać dłużej niż kilka minut. Mimo wszystko możecie przekonać się sami, póki jest darmowa, bo nigdy w życiu nie zachęcałbym Was do wydania jednego dolara na ten dziwny twór. Link do aplikacji (iPhone). 