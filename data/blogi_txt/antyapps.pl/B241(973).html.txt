05.09.2012 Ding to wdrożony pod koniec zeszłego roku przez Interię system rekomendacji treści bazujący na materiałach własnych portalu. Działa to w ten sposób, że przy artykułach z Interii znajdziemy specjalne guziki, za pomocą których wyrażać będziemy zainteresowanie danym materiałem i na tej podstawie Ding będzie filtrował i rekomendował nam treści. O projekcie tym pisał już na łamach Antyweba Grzesiek i Tomek, ale teraz Interia wydała mobilne aplikacje dla użytkowników smartfonów i tabletów. Jak wygląda i działa mobilny Ding? Zacznijmy od tego, że Ding dostępny jest zarówno na iOSa, jak i Androida i jest mobilnym odpowiednikiem webowego serwisu, przynajmniej co do zasady działania, gdyż wygląda on nieco inaczej. Jednak pierwsze, co musimy zrobić, to, jeżeli go nie mamy, założyć konto w Interii. Niestety aplikacja nie ma wbudowanego formularza rejestracji, odsyła nas do przeglądarki. Po zweryfikowaniu konta linkiem przysłanym na maila logujemy się do Ding. Tutaj niestety niespodzianka, najpierw musimy aktywować konto logując się na Ding.pl. Strasznie dużo zachodu, aby skorzystać z tej aplikacji. Po przejściu wszystkich etapów rejestrowania/logowania w końcu możemy zacząć korzystać z Dinga. Po uruchomieniu aplikacji wyświetla nam się stream z wpisami z kategorii, które nas interesują, a które oznaczyliśmy w webowej wersji serwisu. Po kliknięciu w dany tytuł przechodzimy do wewnętrznej przeglądarki, która wyświetla pełny artykuł. Z tego poziomu możemy podzielić się nim przez social media, wysłać mailem czy otworzyć w innej przeglądarce. Możemy również oznaczyć go gwiazdką, czyli dodać do niego zakładkę. W głównym streamie przy wpisach wprowadzono również szybki dostęp do podstawowych funkcji, poprzez przesuniecie palcem w lewo. W ten sposób możemy, bez wchodzenia do artykułu, dodać go do zakładek, podzielić się z nim lub usunąć. Z lewej strony mamy wysuwane menu, które ma pomóc nam w szeregowaniu u filtrowaniu streamu. Możemy więc wyświetlić widok wszystkich wpisów, tylko nieprzeczytanych lub oznaczonych zakładkami. Możemy także filtrować artykuły ze względu na kategorie, które nas interesują. Poza tym Ding powiadamia nas, gdy pojawi się nowy, interesujący nas materiał. I to zasadniczo wszystko, jeżeli chodzi o funkcje tej aplikacji.  Czy mobilny Ding ma jakieś minusy? Nieszczególnie. Aplikacja jest dobrze przygotowana z zachowaniem obecnych trendów w tej dziedzinie. Wysuwane menu, szybki dostęp do podstawowych funkcji, czytelny interfejs. Aplikacja działa szybko, a korzystanie z niej nie nastręcza żadnych problemów. Czegoś jednak mi w niej brakuje. Otóż mobilny Ding to nic więcej, jak czytnik posegregowanych przez nas wcześniej newsów w serwisie webowym. Oznacza to, że z poziomu aplikacji nie wyszukamy ani nie dodamy nowych tematów. Aplikacja ogranicza się tylko do prezentowania newsów, swoją drogą robiąc to, moim zdaniem, znacznie lepiej niż sam Ding.pl. Poza tym nieszczególnie podoba mi się to, że artykuły otwierają się w przeglądarce, oczywiście skompresowane do wersji mobilnej, ale jednak. Po pierwsze, spowalnia to wyświetlanie tychże, po drugie, nie zawsze formatowanie newsów jest poprawne. Rozumiem, że chodzi o to, aby wyświetlać pełne strony, na których znajdują się reklamy i odnośniki do innych materiałów, ale uważam, że nie sprzyja to odbiorowi treści – gdybym chciał w ten sposób je przeglądać, to uruchomiłbym sobie przeglądarkę. O tym, że materiały ograniczają się tylko do źródeł Interii i dlaczego tak jest, pisał już Grzesiek. Szczerze powiedziawszy mam problem z oceną tej aplikacji. Jednak, abstrahując od pytania, czy taki serwis, jak Ding ma sens czy nie, muszę stwierdzić, że aplikacja jest zrobiona dobrze. Wszystko jest na swoim miejscu i działa jak należy, więc użytkownicy Ding.pl będą z niej zadowoleni. Wprawdzie produkt ten mógłby nabrać rumieńców, gdyby implementować możliwość dodawania tematów, nawet z określonej kafeterii, jednak jako czytnik i centrum powiadomień dla serwisu webowego aplikacja Ding spełnia swoją rolę. Jestem ciekaw jak dalej potoczą się losy tego projektu. Ocena: 4+ 