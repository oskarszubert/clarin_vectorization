13.03.2012 Jeżeli nie macie ochoty poświęcać długich godzin na uzupełnianie swoich kontaktów o zdjęcie, datę urodzenia czy adres strony internetowej… SmartSync zrobi to za was. Facebook + SmartSync = W pełni uzupełniona książka adresowa.  SmartSync to aplikacja, która wykorzystuje profile naszych znajomych na Facebooku do uzupełnienia podstawowych informacji dla tych samych osób w naszej książce adresowej zapisanej na telefonie. Udostępniając programowi nasze informacje przechowywane na Facebooku w mgnieniu oka możemy cieszyć się w pełni uzupełnioną książką adresową o datę urodzenia, zdjęcie, adres strony internetowej czy miejsce pracy. Aplikacja charakteryzuje się przyjaznym i prostym w obsłudze interfejsem, który nikomu nie powinien sprawiać problemu, pomimo braku polskiej wersji językowej. Dodatkową cechą aplikacji są przypomnienia. Program wysyła nam informację o wszystkich zbliżających się urodzinach osób, które znajdują się naszej książce adresowej, dzięki czemu już nigdy nie zapomnimy o ważnej uroczystości.  Jedyny minus aplikacji wynika niestety z polityki prywatności samego Facebooka. Program nie umożliwia nam dodania nowych kontaktów do książki i automatycznego uzupełnienia ich o numer telefonu. Zatem jeżeli sami nie wyszperamy, SmartSync za nas tego nie zrobi. Poza tym – aplikacja zasługuje na złoty medal przydatności. Rewelacja! Przekonajcie się sami o możliwościach tego programu. Obecnie pobierzecie go za darmo z AppStore. 