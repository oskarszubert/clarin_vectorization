16.09.2013 Textract to jedna z tych aplikacji, których bardzo brakowało mi podczas studiów. Niestety możliwości smartfonów dopiero się rozwijały, dlatego za czasów mojej edukacji nie było mi dane „wyciągnąć” tekstu ze sfotografowanego fragmentu książki czy bezpośrednio z poziomu telefonu zapisać kilku zdjęć jako jednego pdfa. Mimo że interfejs apki pasuje bardziej do tego, z jakim często spotykamy się w urządzeniach wyposażonych w nowy system Windows, w tym przypadku jest to tytuł dedykowany Androidowi oraz mobilnym gadżetom z nadgryzionym jabłkiem. Okazuje się jednak, że w tym przypadku atrakcyjna oprawa wizualna nie do końca równa się aplikacji dobrej jakości… Może nie jest to zasadą, jednak często, widząc logo widniejące w Google Play, można wyciągnąć już pierwsze wnioski w związku z tym, co możemy zastać po pobraniu danej apki. W tym przypadku moje nadzieje były naprawdę duże, bo i miniaturka, i screeny z aplikacji wyglądały wyjątkowo obiecująco.  Odpalając aplikację możemy wybrać nowy projekt lub otworzyć dokumenty, które skanowaliśmy wcześniej. Rozpoczynając proces od nowa możemy zdecydować, czy w kolejnych etapach pracy nad nowym dokumentem będziemy „wydobywać” tekst z obrazków, czy łączyć pojedyncze zdjęcia w większe dokumenty w formacie pdf. Szczerze mówiąc, najbardziej interesowało mnie działanie funkcji „text”. I tu niestety rozczarowałem się na całej linii. Tekst fotografowałem naprawdę na wszystkie możliwe sposoby. W pionie, w poziomie, wybierając kserowane dokumenty, książki, czasopisma, fotografując całościowo, fragmentarycznie, wybierając nagłówki, zmieniając czcionki, a nawet sięgając po źródła anglojęzyczne. Próbowałem również ze zmianami oświetlenia, jednak wszystko na nic. Aplikacja w tej kwestii jest całkowicie bezużyteczna i po prostu w żaden sposób nie rozpoznaje tekstu na zrobionych zdjęciach. Pozostaje nam więc funkcja „ksero”, dzięki czemu możemy szybko sfotografować kolejne strony książki lub notatek i zapisać je jako jeden dokument pdf. Biorąc jednak pod uwagę możliwości edycyjne innych aplikacji tego typu, Textract wciąż wypada przy nich dość blado. Poza opcją połączenia kilku zdjęć w jeden dokument, nie możemy ustawić innego kontrastu lub choćby przyciąć obrazka. Po przygotowaniu nowego pliku możemy jedynie wysłać go bezpośrednio z poziomu apki za pomocą maila lub smsa albo udostępnić na Facebooku.  Podsumowując, Textract to naprawdę duże rozczarowanie i dowód na to, że nie należy oceniać książki po okładce. Recenzowana jakiś czas temu aplikacja Mobile Doc Scanner nie zrobiła na mnie wrażenia, jeśli chodzi o design, jednak za jej ogromną funkcjonalność zdobyła naprawdę wysokie noty. W przypadku apki opisywanej dzisiaj, ładny wygląd to niestety wszystko, co oferuje ten mobilny skaner. A szkoda. 