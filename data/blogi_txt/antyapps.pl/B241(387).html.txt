26.07.2012 Odliczanie na stronie baldursgate.com dobiegło końca. Mógłbym się założyć o wiele, że wraz z ukazaniem się na ekranie monitora rzędu cyfr 00:00:00 wielu dorosłych mężczyzn (i kobiet!) zapiszczało z podniecenia pomieszanego z radością. Oto bowiem, powracają czasy młodości, czasy nieprzespanych nocy i zbyt krótkich dni. Powoli, ale nieodwracalnie otwierają się legendarne Wrota Baldura – brama do niezwykłego świata Wybrzeża Mieczy. Kilkadziesiąt minut temu dowiedzieliśmy się czego możemy spodziewać się po Baldur’s Gate Enhanced Edition na iPada. Podana została również data premiery oraz cena w jakiej dostępna będzie gra. Edycja Rozszerzona Baldur’s Gate działać będzie na zaktualizowanej i ulepszonej wersji starego silnika - Infinity Engine. Gra zawierać będzie kompletną przygodę znaną z oryginału, rozszerzenie Opowieści z Wybrzeża Mieczy oraz całkowicie nowy dodatek: The Black Pits, w którego skład wejdzie 15 nowych aren umiejscowionych w Podmroku. W pierwszych zapowiedziach pojawiała się informacja o nowym bohaterze, którego będzie można dołączyć do drużyny. Dziś dowiedzieliśmy się, że nowych postaci będzie… trójka: mnich Rasaad yn Bashir, Dziki Mag Neera oraz Dorn II-Khan. Dodatkowo w ramach zakupów wewnątrz aplikacji będzie można pobrać nowe głosy oraz portrety dla bohaterów.  Twórcy Baldur’s Gate na iPada zapewnili również pełne wsparcie dla usługi Game Center, dzięki której będziemy mieli możliwość zaproszenia innych użytkowników do wspólnej rozgrywki. Według zapowiedzi tryb multiplayer będzie wielo- platformowy – gracze korzystający z wersji PC, MAC, czy Android bez problemu wezmą wspólnie udział w przygodzie z właścicielami iPadów! Edycja Rozszerzona gry posiadać będzie także uaktualniony interfejs (fani gry zapewne dostrzegą jego duże podobieństwo do tego z drugiej części gry) obsługujący wysokie rozdzielczości oraz wyświetlacze panoramiczne.  Data premiery Baldur’s Gate Enhanced Edition na iPada została ustalona na wrzesień 2012 roku. Poznaliśmy również cenę aplikacji – zgodnie z wcześniejszymi zapowiedziami twórców nie przekroczy ona 10 dolarów – za grę zapłacimy 9,99 $. Do zobaczenia za dwa miesiące w Kniei Otulisko, pamiętajcie tylko, by przed wyruszeniem w drogę zebrać drużynę! Aktualizacja: Jak donosi za oficjalnym forum serwis polygamia.pl, polska wersja językowa jest tylko kwestią czasu. W oficjalnym FAQ do gry możemy przeczytać: (P)ytanie: Czy będzie polska wersja? (O)dpowiedź: Tak! Cameron Tofer potwierdził, że polska wersja będzie dostępna, chociaż niekoniecznie w dniu premiery. Overhaul Games ma prawa to lokalizacji CD Projektu, więc właśnie ta wersja tłumaczenia pojawi się w grze! Jeśli zespół nie wyrobi się do premiery, polska wersja będzie do ściągnięcia jako darmowa aktualizacja. Kolejną możliwością jest ustalenie oddzielnie warstwy audio i napisów. Chciałeś wiedzieć jak BG brzmi po francusku i mieć do tego polski tekst? Teraz możesz! 