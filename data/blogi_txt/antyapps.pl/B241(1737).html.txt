14.09.2012 Ach ten Instagram. Gdzie się nie obejrzeć, ciągle go pełno, czekam, aż znajdzie się w mojej lodówce. Wydawać by się mogło, że twórcy różnych aplikacji wyeksploatowali pomysły na to, jak wykorzystać fenomen Instagram, ale co rusz odnajduję produkcje, które tylko utwierdzają mnie w przekonaniu, że ludzka wyobraźnia nie zna granic. Jak na przykład InstaFonts. Twórcy tej aplikacji już samą nazwą wskazują, do kogo jest ona skierowana i co ma umożliwiać. Jednak, wbrew wszystkiemu, InstaFonts nie musi być wykorzystywana tylko przez użytkowników Instagram, gdyż w rzeczywistości jest bardziej uniwersalną aplikacją. InstaFonts ma pozwolić nam podrasować nasze zdjęcia tekstem. Połączenie zdjęcia i słów od zawsze ma silne oddziaływanie, a w ostatnich czasach memów, demotywatorów i im podobnych, wręcz globalne. Dobry tekst przy grafice nierzadko zmienia całkowicie wydźwięk zdjęcia. Aplikacja ta jest więc edytorem tekstu. Ale wykonanym bardzo dobrze. Przede wszystkim design aplikacji nawiązuje do Instagram. Aplikacja umożliwia nam zrobienie zdjęcia lub wybrania któregoś z naszego telefonu. Po wybraniu fotografii możemy zdjęcie zeskalować czy zmienić jego położenie. Gdy to już ustalimy przechodzimy do dodawania tekstu. To tutaj dzieje się cała magia.  Podstawą jest oczywiście wpisanie odpowiednich słów czy zdań. Do nich dostajemy zaś 3  narzędzia. Podstawowym jest wybór rodzaju czcionki, a jest z czego wybierać. Naliczyłem 38 różnych czcionek, które możemy zastosować. Kolekcja jest więc dość bogata, a i same czcionki prezentują się dobrze. Do każdej czcionki możemy dopasować kolor. I ponownie, jest ich sporo, a oprócz tego znajdziemy również kilka ciekawych efektów, uatrakcyjniających napis. Trzecia funkcją jest wybór tekstury napisu i ponownie całkiem spora baza do przeglądania. Gdy już zdecydujemy się na podstawowe parametry możemy również określić transparentność napisu, jego lokalizację, rozmiar i układ. Po zakończeniu naszej pracy albo wysyłamy zdjęcie na Instagram, albo po prostu zapisujemy. Aplikacja działa szybko i płynnie. Może InstaFonts nie jest bardzo potężnym narzędziem i rozbudowanym edytorem, ale zadanie swoje spełnia. Ma bogatą bazę czcionek, kolorów i tekstur – jest z czego wybierać. Nawigacja jest prosta i stworzenie dobrze wyglądającego napisu to kwestia chwili. Jeżeli więc szukacie prostego edytora napisów dla zdjęć, to InstaFonts powinien się spodobać i to nie tylko fanom Instagram. Ocena: 4+ 