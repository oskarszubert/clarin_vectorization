09.03.2012 Wakacje bez laptopa? Czemu nie. Bez telefonu? Nie ma mowy! W związku ze zbliżającymi się coraz większymi krokami wakacjami oraz powyższym stwierdzeniem, postanowiłem zacząć gromadzić aplikacje, które warto mieć pod ręką podczas wakacyjnego podróżowania. Na pierwszy ogień – SkyScanner – który pomoże nam w wyszukaniu najlepszych połączeń lotniczych.  Jakiś czas temu, Jakub zaproponował wam program Kayak. To prawdziwy kombajn w dziedzinie podróżowania. Jednak o ile mnogość opcji z pewnością dobrze się obsługuje na iPadzie, na iPhonie bywa różnie. Program testowałem na czwartej wersji smartfona Apple i nie raz odmówił mi posłuszeństwa. Postanowiłem więc poszukać kilku zamienników, które dostarczą mi podobnych informacji jakie oferuje Kayak, jednak dzięki zawężonej tematyce będą bardziej stabilne. Moim faworytem wśród programów do wyszukiwania lotów okazał się SkyScanner. Program został przygotowany m.in. w polskiej wersji językowej i jest bardzo schludnie i przejrzyście zaprojektowany. Zaraz po uruchomieniu, naszym oczom ukaże się wyszukiwarka lotów. Określamy miejsce wylotu, cel podróży, daty oraz liczbę pasażerów i gotowe – możemy wyszukać dostępnych połączeń. Wyniki możemy wyświetlać w dwóch znanych formach:  Standardowa lista dostępnych połączeń z możliwością sortowania i filtrowania Wykres, który pomoże nam sprawdzić również ceny z innych dni, dzięki czemu możemy znaleźć jeszcze większe okazje.  istnieje także trzecia możliwość, gdzie ceny są umieszczone na kuli ziemskiej, muszę jednak przyznać, że to mało wygodny sposób przeglądania ofert i polecam go raczej osobom, które mają po prostu ochotę się trochę pobawić i pojeździć palcem po ekranie. Twórcy SkyScannera zapewniają, że wyniki ich wyszukiwania pochodzą z bazy 1000 linii lotniczych z całego świata. Co prawda nie wiem ile mamy ich w sumie na całym globie, liczba ta wydaje się być jednak dość imponującą. Podsumowując, SkyScanner to narzędzie bardzo proste w obsłudze, dostarczające kompleksowego zestawu informacji na temat dostępnych lotów, a ponadto – bezpłatne. Aplikację możecie pobrać stąd. 