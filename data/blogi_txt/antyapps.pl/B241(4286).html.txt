08.11.2011 Jeśli tak jak ja jesteś użytkownikiem Windows Phone 7 zapewne zastanawiasz się w jaki sposób można szybko włączyć Bluetooth czy tryb samolot. Otóż Microsoft w Mango nie przewidział skrótu do tych często używanych funkcji. Przez dłuższy czas miałem więc skrót na ekranie głównym do ustawień telefonu. Nie jest to wygodne rozwiązanie, ponieważ zawsze wymaga szukania właściwej funkcji i większej ilości kliknięć. Z pomocą przyszła aplikacja Toggle.   Toggle to prosty i mały program, który po uruchomieniu pokazuje nam kilka skrótów do najbardziej przydatnych funkcji ustawień telefonu. Po kliknięciu w daną cegiełkę doda się ona do ekranu startowego. Dzięki znacznikowi, który znajdziemy w rogu ikony wiemy już czy została ona wcześniej dodana i możemy ją szybko usunąć. Pozbywać się niechcianego skrótu możemy również z ekranu głównego telefonu po przytrzymaniu na nim palca.  Ważne są funkcje dostępne na samym dole Toggle. Pozwalają one na włączanie agenta (pracy aplikacji w tle), który będzie aktualizować automatycznie status Bluetooth czy WiFi. Włączenie automatycznych aktualizacji będzie nam konsumować cenną baterię, więc jeśli ktoś nie potrzebuje informacji o statusie warto nie włączać agenta. Po wybraniu danej funkcji z ekranu startowego telefonu jesteśmy od razu przenoszeni do właściwej zakładki w ustawieniach. Pozwala to na oszczędzenie przynajmniej jednego niepotrzebnego dotknięcia ekranu. Jeśli jesteś aktywnym użytkownikiem Windows Phone 7 to aplikacja Toggle jest dla Ciebie obowiązkowa. Toggle jest dostępne za darmo w Windows Phone Marketplace. 