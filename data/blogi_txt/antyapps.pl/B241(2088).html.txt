18.03.2012 Bloxus. Kolejny tytuł, który łączy w sobie elementy układanki, gry logicznej oraz zręcznościowej. I robi to całkiem nieźle. Uwielbiam te produkcje, które rzeczywiście wykorzystują wbudowany w smartfona akcelerometr. Tutaj to on jest podstawą gry. Ćwiczcie nadgarstki! Jak w to się gra? Gra dzieli się na kilka światów, a w tych zawartych jest w sumie 60 leveli. Nie jest to w sumie dużo, bo każdy z nich przechodzi się dość szybko. To jest jedna z wad gry – szybko się kończy. Ale do rzeczy. W grze kierujemy latającym w powietrzu podnośnikiem. Za pomocą przechylania smartfona przesuwamy na boki owy podnośnik, na który następnie spadają bloczki o różnych kształtach. Naszym zadaniem jest zdobycie jak największej liczby punktów na level, kierując się zasadą, że każde kolejne piętro jest punktowane o 100 punktów więcej, czyli tworząc kombinację, gdzie na pierwszym piętrze mamy 2 bloczki, a na drugim jeden, zyskujemy 400 punktów (2 razy po 100 plus 200).  Dodatkowo pojawia się tu mnożnik wysokości, czyli przy wysokości konstrukcji 2 metry zyskujemy w sumie 800 punktów. Gra nie jest wcale taka łatwa, bo trzeba odpowiednio zapanować nad podnośnikiem, żeby ułożyć pożądaną konstrukcję. Jeden fałszywy ruch może spowodować, że ta się zawali lub spadnie z niej kilka bloczków, a to skutkuje często powtórzeniem poziomu. Każdy z nich jest punktowany gwiazdkami – maksymalnie trzema. Zero gwiazdek to właśnie powtarzanie poziomu. Po tym, gdy spadną z nieba już wszystkie bloczki w danym poziomie, mamy trzy sekundy by utrzymać konstrukcję w pionie. Często będzie Wam się zdarzać, że wieżyczka będzie się chwiała. Musicie wtedy zapanować nad nią na te trzy sekundy, po którym to czasie gra nalicza punkty. Czy warto? Przyjemna, dopracowana gra wymagająca od nas ruszenia głową – zaplanowania konstrukcji w locie – oraz ćwiczenia refleksu. I to za darmo. Nic tylko brać.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 