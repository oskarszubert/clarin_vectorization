29.04.2013 Wśród plików, które przechowujemy w chmurze prym wiodą dokumenty. Powód jest prosty – potrzebujemy ich najczęściej w kilku miejscach jednocześnie, a w ten sposób możemy ponadto współtworzyć je ze współpracownikami oraz udostępniać do wglądu innym. Wygodny układ, prawda? Problem pojawia się, gdy rozrzucimy nasze pliki po wielu usługach. Na szczęście właśnie zadebiutowała aplikacja mobilna Doo. Doo to rozbudowany projekt, w skład którego wchodzi kilka różnych aplikacji. Niedawno pisałem o tej dostępnej w Windows Store na Antywebie. Teraz twórcy udostępnili wersję dla Androida. Jest to tym bardziej warte uwagi, gdyż zadebiutowała ona tu wcześniej niż na iOS. Znak nowych czasów? Być może.  Ideą Doo jest zapewnienie użytkownikowi dostępu do wszystkich dokumentów zgromadzonych w serwisach na pliki w chmurze. Obsługiwane są tutaj najpopularniejsze serwisy: Google Drive, Dropbox oraz… Gmail. Z pobranych danych tworzone są funkcjonalne listy, na których znajdziemy podstawowe informacje, jak typ pliku, jego autora i oczywiście tytuł. Każdą pozycję możemy dodatkowo opisać za pomocą miejsca, konkretnych osób oraz daty – w ten sposób tworzy się nam pełen obraz tego, w jakim celu dokument został stworzony.    Dużym atutem Doo ma być inteligentna wyszukiwarka, która działa w oparciu o wspomniane wyżej informacje. Im bardziej szczegółowo opiszemy dany dokument, tym prościej będzie nam go potem znaleźć. Algorytmy Doo posiadają również funkcję OCR, czyli rozpoznają treść dokumentów, a następnie porównują ją z wyszukiwaną frazą. W ten sposób dotrzemy do wszystkich danych – nawet tych sfotografowanych czy zeskanowanych.    Twórcy mają bardzo ambitne plany. W przyszłości Doo ma wzbogacić się o funkcje edycji dokumentów oraz fotografowania i dodawania do chmury nowych pozycji. W ten sposób serwis stanie się cyfrowym zbiorem dla wszystkich istotnych papierowych treści w biurze. Pytanie, czy w związku z tym nie powinien zostać dodatkowo zabezpieczany hasłem w razie zgubienia urządzenia? Sama idea Doo brzmi ciekawie. Aplikację wykonano starannie, choć póki co liczba dostępnych funkcji raczej nie imponuje. Owszem możemy uzyskać dostęp do naszych plików i odpowiednio je otagować, ale to właściwie tyle. Liczę, że z czasem twórcy wprowadzą obiecywane funkcje, a także dodatkowe zabezpieczenia, które ze względu na treści przechowywanych tutaj wydają się niezbędne. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 