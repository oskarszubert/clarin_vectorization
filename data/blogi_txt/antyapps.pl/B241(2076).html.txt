17.02.2012 Przeglądam sobie premiery ostatnich dni i widzę – Blockolicious, kolejny przedstawiciel gier, gdzie łączymy trzy klocki. Wygląd przypomina do złudzenie Bejeweled, ale grę wydało Chillingo, więc dało mi to do myślenia. Siedzą oni w świecie iOS nie od dziś i wiedzą, że skopiowanie TERAZ tego pomysłu, gdzie naśladowców już była cała masa, przecież nie zawojuje sklepiku. Musiał być tu zawarty jakiś nowy pomysł. I rzeczywiście jest. Nie uwierzycie, ale to kompletnie zmienia sposób myślenia o 3 klockach.  Dotychczas było tak, że generalnie im więcej klocków łączyliśmy na raz tym lepiej, prawda? Dzięki rósł wynik punktowy. Dodatkowo nie miało znaczenia który z kilku znikających elementów klepniemy. W Blockolicious te obowiązujące zasady zostają wywrócone na głowę. Tutaj też musimy połączyć 3 lub więcej klocków, ale zależnie który z nich dotkniemy – w tym miejscu się one skumulują i powstanie jeden nowy, wypełniony sokiem klocek. Ten wytrzymuje w tej postaci przez kilka sekund, później znika. Chyba, że koło niego stworzymy inny, w dowolnym kolorze – wtedy jego licznik się zeruje. Dzięki temu można niemal wypełnić planszę takimi właśnie klockami. Ale też nie to jest celem – jeśli połączymy ze sobą 3 soczyste kostki, to powstanie bomba. Ona z kolei pozwala na usunięcie danego koloru z planszy. Tego typu, sprawniejsze działania umożliwiają nam na napełnienie paska bonusów (na raz dostępne 3 różne, do wyboru z 6 po odkryciu wszystkich), które to mogą podnieść wynik punktowy czy pomóc oczyścić planszę.  Nie muszę chyba mówić, że po prostu zbijanie klocków nie umożliwi nam zdobycie zbyt wysokiego wyniku. Chodzi o odpowiednie manewrowanie i pozbywanie się klocków z użyciem soczystych bloków i bomb. To stanowi już prawdziwe wyzwanie i zdecydowanie zmienia nasz sposób myślenia o tego typu grach. Przestawienie się z początku jest dość trudne, ale po kilku chwilach czerpiemy przyjemność z zupełnie nowego systemu. Szkoda, że póki co za półtora euro (lub 1 na iPhone) dostajemy jeden, dwuminutowy tryb na punkty – nic więcej. Darmowe aktualizacje mają pojawić się już wkrótce, ale póki co to bardziej sam trening niż główne danie. Ale prześliczna oprawa, płynne animacje czy przejrzysty interfejs już teraz pozwalają się nieźle bawić. Warto kupić, ale jeśli nie jesteście największymi fanami tego gatunku, to można jeszcze nieco zaczekać. Blockolicious HD można nabyć tutaj. 