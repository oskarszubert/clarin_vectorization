26.06.2013 Przyznaję szczerze, że nie jestem zapalonym miłośnikiem mobilnego grania. Lubię od czasu do czasu zrelaksować się przy prostych, casualowych produkcjach, ale do dłuższych sesji służy mi komputer. Zmieniło się to wraz z instalacją niepozornie zapowiadającej się produkcji Stickman Base Jumper… Gry z popularnym Stickmanem, czyli patyczakiem, tworzą niemalże odrębną kategorię w Google Play. Mówiąc w skrócie, jest ich masa. Sympatyczny ludzik jest postacią o wielu talentach, a więc potrafi pokonywać sprintem duże odległości, grać w golfa, skakać przez płotki czy jeździć na nartach. W Stickman Base Jumper skacze natomiast z wielkich budowli (i nie tylko) ze spadochronem.  Nic by nie było w tym nadzwyczajnego, gdyby nie liczba atrakcji oraz przeszkód, które tutaj na nas czekają. Każdy skok musimy bowiem zakończyć lądowaniem w wybranym punkcie. Utrudniać nam to będzie architektura otoczenia, o którą nasz patyczak z wdziękiem się roztrzaskuje (a czasem rozpada na kawałki), a także wiatr. Mocne porywy tego ostatniego mogą być równie dobrze naszym wsparciem jak i przekleństwem.  Podczas zabawy skaczemy z różnych miejsc, co wiąże się z dodatkowymi utrudnieniami. Czasem musimy najpierw wylądować na platformie pośredniej by dopiero z niej skoczyć w kierunku ostatecznego, dającego nam zwycięstwo celu. Największym wyzwaniem są jednak skoki w nocy, kiedy nie możemy przeanalizować przed skokiem czyhających na nas zagrożeń. Gra ma bardzo prostą, wręcz ascetyczną oprawę graficzną, która nawiązuje trochę do szkiców robionych ołówkiem na kartce papieru (co sugeruje wymowne tło w kratkę). Właściwie do szczęścia nic więcej tutaj nie potrzeba, bo i bez ładnej oprawy produkcja szalenie wciąga i daje ogrom satysfakcji. Dodatkowym atutem jest też na pewno to, że jest darmowa i pozbawiona mikropłatności. Jedynym źródłem dochodu twórców są reklamy wyświetlane w trakcie zabawy.  Stickman Base Jumper jest szalenie wciągającą, a przy tym bardzo prostą (choć na pewno nie pod względem poziomu trudności) produkcją. Osobiście uważam ją za bardzo skuteczny pożeracz czasu, choć przydałoby mu się kilka dodatków w postaci możliwości ulepszania lub personalizowania naszego patyczaka. Zdecydowanie bardziej by to motywowało do dalszego skakania i zwiększało przyjemność płynącą z zabawy.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 