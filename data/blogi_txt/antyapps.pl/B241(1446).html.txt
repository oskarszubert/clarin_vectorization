03.12.2013 Gify, to format który od lat króluje w internecie. Krótkie, animowane historie przedstawiane za jego pomocą jednych nieustannie bawią, innych irytują. Nie da się jednak ukryć, że w dzisiejszych czasach brak wsparcia dla gifów jest sporym ograniczeniem. Borykają się z nim posiadacze systemu mobilnego Windows Phone, który niestety nie obsługuje tego formatu, prezentując nam gify jako statyczne obrazki. Rozwiązanie jak zwykle przychodzi ze strony aplikacji firm trzecich. Właśnie takie zadanie przyświeca programowi Gif Viewer. Po jego uruchomieniu ujrzymy okno z wszystkimi gifami zapisanymi w naszej galerii i tylko nimi. Wystarczy wybrać dowolny z nich, aby po chwili obejrzeć pełną animację. Pomiędzy poszczególnymi plikami możemy przechodzić za pomocą gestów, dzięki czemu przeglądanie większych kolekcji jest proste i intuicyjne. Pod tym względem ciężko aplikacji cokolwiek zarzucić. Choć nie odnajdziemy w niej żadnych opcji, menu, rozszerzonych ustawie, to brak ten nie razi. To co najważniejsze jest i działa. Jedyna opcja której brak doskwiera i z chęcią ujrzałbym ją w kolejnej wersji to możliwość otworzenia gifu z poziomu innych aplikacji. Windows Phone 8 pozwala na tworzenie listy programów, które wspierają dany format. Dzięki temu, gdy w załączniku otrzymamy plik PDF, a na telefonie mamy 2-3 aplikacji do jego obsługi, pojawi się okno z propozycją wyboru tej której chcemy używać. W tym przypadku, gify mogą być jedynie zapisane w pamięć telefonu. Możliwe że wynika to z ograniczeń telefonu, który popularne pliki pozwala otwierać tylko systemowymi aplikacjami.  O interfejsie nie ma co się rozpisywać. Jest prosty i nie przeszkadza w korzystaniu z aplikacji. W wersji darmowej u dołu strony ujrzymy reklamy. Oczywiście zawsze może być lepiej i ładniej, zwłaszcza jeżeli chodzi o kafelek, ale w tym przypadku jest to tylko proste narzędzie do celu, czyli bezproblemowego przeglądania gifów. Te zadanie spełnia dobrze. Choć w markecie jest kilka aplikacji, które oferują takie możliwości, chyba żadna z nich nie jest tak prosta i przejrzysta. Polecam dla każdego kto choć raz miał problem z brakiem wsparcia dla tego formatu na swoim telefonie Windows Phone. Niestety, aplikacja działa tylko na wersji 8. 