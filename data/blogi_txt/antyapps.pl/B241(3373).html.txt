31.12.2012 Puzzle. Trudno coś tutaj właściwie nowego wymyślić. Generalnie przecież chodzi o układanie elementów w odpowiedniej kolejności, szeregu, kolorze, etc. Przeważnie twórcy puzzli starają się uatrakcyjniać je za pomocą graficznych wodotrysków, ewentualnie dodatkowych opcji i mocy, tudzież odświeżając ich scenerię. Ale twórcy gry, którą chcę Wam dzisiaj opisać, poszli w troszkę innym kierunku, i muszę powiedzieć, że wyszło im to znakomicie – wciągnęli mnie w rozgrywkę bez reszty. Puzzle Craft to takie puzzle nie puzzle. Twórcy tej gry zadali sobie zapewne pytanie, co zrobić, aby zatrzymać graczy z naszym tytułem na dłużej i aby to nieustanne układanie elementów się im nie znudziło? I wydaje mi się, że trafili w sedno. Oczywiście w grze tej mamy puzzle: musimy łączyć ze sobą elementy tego samego rodzaju, aby znikały z planszy. Ale puzzle te zostały umieszczone jako element większej rozgrywki, której celem jest rozwój naszej średniowiecznej osady. Mamy więc piękną dolinę którą zaludniamy i zabudowujemy. Gra oferuje różnego typu budynki, od tych związanych z uprawą roślin, po te referujące do pozyskiwania surowców, przez oczywiście klasyczne elementy, jak domki pracowników, targ czy rezydencja burmistrza. Niektóre budynki możemy upgradowywać, a wraz z kolejnymi etapami gry pojawiają się nowe budowle. Wypisz wymaluj budowanie miasta/osady z punktami doświadczenia, zbieraniem złota i tym podobnymi elementami.  A gdzie owe puzzle? Otóż są: jako uprawne pole i kopalnia. W tych dwóch miejscach musimy zbierać określone rodzaje roślin, zwierząt, kamieni i tym podobnych elementów, aby następnie móc stawiać nowe budowle, pracować w kopalni, zatrudniać pracowników, etc. Aby nie było nudo z kolejnymi levelami pojawiają się nowe rośliny czy minerały, możemy je grupować i tworzyć inne rodzaje klocków, pojawiają się również utrudnienia w postaci wybuchających gazów czy wilków. Aby nam się nie nudziło i aby urozmaicić nieco rozgrywkę możemy zatrudniać różnej profesji pracowników, którzy skracają niektóre procesy i zadania wykonywane na polu czy w kopalni, tudzież kupować specjalny ekwipunek, który możemy wykorzystywać podczas układania puzzli. Gra jest tak skonstruowana, że wszystkie elementy się ze sobą łączą i od siebie zależą (bez jedzenia nie da się kopać, bez kamieni nie da się kupować nowych narzędzi czy budynków, itp.), a do tego w grę właściwie można grać bez przerwy. Wady? Cóż, w pewnym momencie rozgrywka może być nieco monotonna. Choć niemal za każdym razem można inaczej poukładać wszystkie „klocki”, to i tak nieustannie gra się w dwóch trybach. Jednak fakt, że za zebrane dobra możemy rozwijać naszą wioskę działa bardzo motywująco i nie pozwala oderwać się od gry przez wiele godzin. Dodatkowo graficznie gra jest dopracowana i działa płynnie. Mnie wciągnęła na wiele godzin i z czystym sumieniem polecam każdemu. 