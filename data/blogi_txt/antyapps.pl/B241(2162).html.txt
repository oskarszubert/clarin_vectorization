21.02.2013 Chyba nigdy nie zrozumiem tej manii sprawdzania jaka właśnie pogoda za pośrednictwem technologii, sam po prostu wyglądam za okno, ewentualnie wychylam też głowę, by nie dać się zwieść pozorom. Jednak z obserwacji ludzi dookoła mnie wnoszę, że wszyscy wręcz uwielbiają dodatkowe „spoilery”, by wiedzieć co czeka ich w najbliższych dniach. Sam prognozom raczej nie dowierzam, ale to nie istotne, bo mam bezapelacyjną słabość do ładnie skrojonych aplikacji, dlatego też zachęcony kolorowymi obrazkami reklamowymi skusiłem się na sprawdzenie co się z czym je. Po włączeniu Live Weather Earth proszeni jesteśmy o podanie naszej lokalizacji, lub — by było wygodniej, o zgodę na wykorzystanie GPS by ulokować nas na mapie świata. Nie interesuje Was pogoda miejscowa? Wklepcie dowolne miejsce na Ziemi i też zadziała. Wystarczy chwilę odczekać na pobranie danych i już możemy zerknąć co czeka nas za oknem w określonym miejscu. Podział na godziny obowiązkowo ilustrowany ikonkami z ewentualnymi opadami, a pod nimi temperatura na najbliższe dni. Klikając na interesującą nas porę całą powierzchnię angażujemy w informowanie nas co z tą pogodą. Pomijając już zmianę animacji w tle na odpowiednie do zapowiadanej pogody, możemy jeszcze dowiedzieć się o przewidywanej wilgotności, opadach, punkcie rosy i sile wiatru.  Naturalnie program pozwala kontrolowanie sytuacji w różnych miejscach. By dodać kilka lokalizacji, wystarczy w opcjach dodać kolejny ekran, wklepać miejscowość z której wieści pogodowe nas interesują, wybrać motyw graficzny na jakim przedstawiane będą zmiany i gotowe. Czekają na nas tam również możliwości ustawienia jednostek w których podawane będą poszczególne dane. Kiedy kontrolujemy sytuacje w kilku zdefiniowanych miejscach, przełączamy się między nimi prostym gestem przesunięcia palcem w prawą lub lewą stronę ekranu. Live Weather Earth nie wyróżnia się na tle konkurencji. Nie zaskakuje minimalizmem ani przeciwnie — obfitością proponowanych danych. Mimo tego jest ciekawą propozycją dla wszystkich, którzy lubią sprawdzać co ich czeka, a niekoniecznie interesują ich tony informacji czy specjalnie wyszukany design. Jeśli, poszukujecie prostej w obsłudze, przyjemnej dla oka aplikacji pogodowej — warto dać jej szansę. Szczególnie, że wersja uniwersalna kosztuje jedynie 0,89 euro. 