06.02.2012 Karaoke to świetny koncept zapożyczony u nas z Azji, ale niestety po drodze fatalnie wypaczony. W ojczyźnie tej formy rozrywki, Japonii, wynajmuje się bowiem ze znajomymi pokoje, z telewizorem, nagłośnieniem, ogromną bazą piosenek, jedzeniem i piciem, a następnie we własnym gronie bawi przez X godzin. Nie trzeba wygłupiać się przed obcymi ludźmi jak w naszych pubach, co z miejsca dyskwalifikuje ogromną liczbę chętnych na pośpiewanie, ale mniej utalentowanych, osób. Gdybyście jednak mimo wszystko lubili sobie pośpiewać, to mam dla Was dobrą aplikację.  SingIt! Your music, with lyrics! robi dokładnie to, na co wskazuje tytuł. Do całej muzyki zawartej na naszym iPhonie czy iPadzie potrafi w mgnieniu oka odnaleźć teksty piosenek. Działanie jest naprawdę intuicyjne – jeśli akurat słuchamy jakiegoś kawałka i włączymy aplikację, to z automatu odnajdzie ona właśnie do niego słowa. Możemy także z poziomu samej aplikacji wybierać utwory, jakich chcielibyśmy posłuchać. Trzeba przyznać, że baza piosenek jest imponująca i poza japońską muzyką nie znalazłem w swoich zbiorach kapeli, której nie udałoby się znaleźć. Ale fakt, że specjalnie niszowego materiału tam nie posiadam. SingIt! posiada dwie spore zalety. Po pierwsze, raz odczytane słowa zapisują się na naszym urządzeniu – stąd też nie ma potrzeby każdorazowego łączenia się z siecią. Całkowicie przypadkiem odkryłem też drugą, dość istotną rzecz. Otóż SingIt! działa nie tylko z piosenkami zakupionymi na iTunes, ale także prawidłowo opisanymi kawałkami z innych źródeł. Wiadomo, że sklep Apple to nie jest jedyne miejsce do zaopatrywania się w muzykę, a często też nie najtańsze. Stąd też możecie być spokojni – gdziekolwiek byście swoich mp3 nie kupili, ta aplikacja będzie Wam przydatna. Interfejs czy oprawa są w tym przypadku drugorzędne, ale ważne, że po prostu spełniają swoją funkcję. Jeśli tylko chcecie wiedzieć o czym śpiewają Wasi ulubieni artyści – śmiało polecam. Jako trening przed karaoke właśnie nada się idealnie. SingIt! można nabyć tutaj. 