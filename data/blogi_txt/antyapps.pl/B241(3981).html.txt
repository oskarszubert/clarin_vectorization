25.01.2014 Od kiedy pamiętam wszyscy moi znajomi pytali: jak ustawić zdjęcie na tapecie, działające na wszystkich pulpitach. Bez „skrzydełek”, bez przewijania, bez kombinacji — po prostu, w starym stylu. Podobno niektóre nakładki, czyli tzw. launchery, oferują taką opcję, jednak dla samej kwestii tapety dla większości nie ma sensu przemeblowywać całego urządzenia. Okazuje się jednak, że wystarczy drobna aplikacja i bez problemu możemy ustawić dowolną grafikę w trybie pełnoekranowym. Obsługa programu to banał, z którym bez problemu poradzi sobie każdy, choćby pierwszy raz trzymający smartfon w dłoni. Wystarczy bowiem kliknąć na symbol z plusem umiejscowiony przy górnej krawędzi ekranu — następnie zaimportować fotografię z galerii, Dropboxa czy innej aplikacji w której mamy szansę odnaleźć grafikę. Gdy zaimportujemy zdjęcie, kadrujemy je według własnego widzimisię, powiększamy lub zmniejszamy i ustawiamy w miejscu, które nas satysfakcjonuje. Gotowe? Otwórzmy zatem menu (skrót również przy górnej krawędzi ekranu lub na przycisku opcje w naszym urządzeniu) i zapiszmy. Po tej akcji otrzymamy również komunikat z zapytaniem, czy chcemy ustawić ją jako obrazek na naszym pulpicie. Jeśli wyrazimy zgodę, świeżo przez nas wykadrowana tapeta wyląduje wprost na naszych pulpitach: bez przewijania i zbędnych „skrzydełek”.  To już cała filozofia. Żadnych dodatkowych zawiłości po drodze — oprócz tego, że sam opisałem najprostszą drogę do uzyskania tapety. A nie jest ona jedyną — program oferuje także tworzenie kolaży, dla których twórcy przygotowali kilka dodatków w postaci grafik z pinezkami czy taśmą klejącą. Zabawy z nimi również do trudnych nie należą, wystarczy zaimportować więcej grafik i poukładać je według własnego widzimisię. Aplikacja dostępna jest za darmo na platformie Google Play. 