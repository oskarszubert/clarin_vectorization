14.02.2013 Infinity Blade miał pokazać jakie możliwości graficzne drzemią w urządzeniach mobilnych. I wywiązał się z tego zadania znakomicie. Nie tylko zachwycał na pierwszych obrazkach i filmach z rozgrywki, ale także przy osobistym kontakcie z grą. Teraz o jego magii może przekonać się każdy, pobierając grę za darmo z App Store. Wprawdzie gra ma już swoje lata, a na rynku od dawna jest część druga, ale dalej trzyma wysoki poziom oprawy wizualnej. Sam model rozgrywki to bardzo uproszczony RPG z dość ciekawym założeniem fabularnym. Jest ono na tyle nietypowe, że wiele osób do siebie zraziło. Nie będę go zdradzał, ale przy pierwszym kontakcie potrafi zaskoczyć. Niestety później zaczyna być lekko monotonne, a gracz odkrywa, że taki mechanizm służy przede wszystkim autorów, którzy nie musieli przygotowywać zbyt rozbudowanego świata gry. Zarazem, dzięki niemu gra teoretycznie nigdy się nie kończy.  Rozgrywka polega na krótkich konfrontacjach z kolejnymi, coraz potężniejszymi przeciwnikami. Nasz bohater porusza się sam. My decydujemy jedynie o ataku przeciwnika bądź też wyborze ścieżki którą mamy podążać. Czasem przed oczami mignie nam jakiś skarb. Trzonem wszystkiego i tak pozostaje walka. Niestety im dalej w las, tym ciężej gra się bez korzystania z mikropłatności. To właśnie ta cecha sprawiła, że gra nigdy nie porwała mnie na dłużej.  Zapewne też to na niej chcą zarobić autorzy udostępniając Infinity Blade za darmo.  O grafice nie ma co pisać zbyt długo. Jest świetna w prawie każdym możliwym aspekcie, a co najważniejsze chodzi płynnie i zachwyca nawet na pierwszym iPadzie. Wysoki poziom trzyma również oprawa audio, jednak lekko blaknie w cieniu doznań wizualnych. Jeżeli nigdy nie mieliście okazji grać w Infinity Blade, nadróbcie to tym razem. Jest to swego rodzaju klasyk, który do dziś inspiruje innych wydawców. Przetarł wiele nowych dróg, może nie wszystkie właściwe, ale stały się już one kanonem mobilnej rozgrywki. Trochę jak lektura szkolna, nawet jeżeli Was nie porwie i znudzi po 2-3 podejściach, to nie wypada jej nie znać. 