20.12.2011 Przygotowania do Wigilijnej kolacji – prawie każdy to zna. Każdy zamiast cieszyć się obecnością bliskich i radować atmosferą, to jest wciąż zły, popędzany, przepychany, zapracowany, w końcu aż spocony… I jeśli w takiej sytuacji mamy jeszcze małe szkraby pałętające się między nogami, to niejedna pani domu potrafi powiedzieć odważne „dość!”. W takim przypadku może warto uraczyć kilkulatka odpowiednim tytułem na iOS, który na dłużej zatrzyma go na kanapie i pozwoli na chociaż chwilę pracy w spokoju. KombiKids Christmas wydaje się do tego stworzone – to seria zagadek ubranych w bardzo atrakcyjne, świąteczne szaty. Autorzy proponują swój tytuł dzieciakom powyżej 3 roku życia i to jest pewnie odpowiedni właśnie target. Za każdym razem chodzi w gruncie rzeczy o to samo – połączenie 8 obrazków w 4 pary. Jednym razem są to ciastka i odpowiednie kształty foremek, innym widziane podczas różnych pór dnia domy. Z przeciągnięciem liny od jednej do drugiej ilustracji nikt nie powinien mieć większego problemu.  Największą wadą, z naszego punktu widzenia, są polecenia wymawiane tylko w języku angielskim – juniorowi trzeba będzie wytłumaczyć o co chodzi. Niestety także ilość zawartych zagadek nie powala – po… kilkunastu minutach zaczną się powtórki. Jak to jednak posiadacze dzieci wiedzą – to niekoniecznie oznacza koniec zabawy. Kilkulatki, odpowiednio wkręcone, potrafią wykonywać tę samą czynność/oglądać tę samą bajkę nawet -naście razy, więc a nuż uda się złapać „haczyk”. Niewątpliwym atutem jest oprawa – rzeczywiście bardzo starannie wybrana, przyjazna dla oka i w znanym klimacie. Obrazki nie zrobią krzywdy dojrzewającemu gustowi naszej latorośli. KombiKids Christmas jest całkowicie darmowe i można je pobrać stąd. PS A w przygotowania do Wigilii oczywiście najlepiej dzieciaki po prostu zaangażować. Choć czasami to bardzo trudne… 