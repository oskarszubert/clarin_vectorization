28.08.2012 Możliwości lokalizacyjne, to jeden z najmocniejszych atutów współczesnych smartfonów. Dzięki nim, nie tylko w łatwy sposób sprawdzimy swoje położenie, ale również bez problemy odnajdziemy interesujące nas obiekty i miejsca. Yapf jest jedną z ciekawszych alternatyw dostępnych na systemie Windows Phone, w wielu przypadkach lepszą od opisywanych wcześniej aplikacji tego typu.  Yapf korzysta z punktów dostępnych w bazach Googla i Bing (zmiany dokonujemy w opcjach). Jest to więc spory zasób, wartościowy tym bardziej, że z możliwością rozwoju przez społeczność. Zaraz po starcie aplikacji wyświetla się lista 12 kategorii (plus ulubione), według których pogrupowano POI. Mamy też dostęp do wyszukiwarki, w którą wystarczy wpisać szukana frazę. Brakuje opcji wyświetlania wszystkich punktów w naszej okolicy, bez podziału na kategorie. Po wybraniu odpowiedniej kategorii pojawi się lista najbliższych obiektów. Możemy je wszystkie nanieść na mapę, śledzić za pomocą rzeczywistość rozszerzonej (AR), bądź też wyznaczyć trasę do konkretnego punktu. W tym ostatnim widoku, jest też możliwość przedzwonienia do danego punktu, jeżeli oczywiście w bazie jest podany telefon. Adres do którego zmierzamy możemy przekazać za pomocą sms bądź też maila.  Aplikację wykonano niezwykle czytelnie. Opcje są dobrze opisane, bez większego trudu odnajdziemy te, których szukamy. Dużym atutem jest też szybkość działania, przeszukiwania bazy i nanoszenia wszystkiego na mapę. Yapf działa błyskawicznie. Wypadałoby wymienić także minusy, ale o nie jest niezwykle trudno. Poza wspomnianym wcześniej brakiem widoku najbliższych obiektów (bez wybierania kategorii), aplikacja prezentuje się bardzo solidnie. Ładne i czytelne wykonanie, stabilne i szybkie działanie. Dodatkowo posiada rodzimy język, co może nie jest niezbędne, ale na pewno cieszy. Najważniejsza w tego typu programach jest jednak baza POI. W tym wypadku autorzy dali nam dostęp do jednej z większych w naszym kraju, czyli Google, oraz bardziej przydatnej za granicami Bing. Yapf jest darmowy i pozbawiony reklam. Znajdziecie go pod tym linkiem. Ocena: 5 