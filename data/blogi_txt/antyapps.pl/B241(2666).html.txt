27.02.2013 Polskie studio Artifex Mundi słynie z jednego gatunku gier. Najprościej nazwać je przygodówkami, choć wytrawni fani gatunku, dodali by kilka pomniejszych kategorii. Ich tytuły możecie znaleźć nie tylko na najpopularniejszych systemach mobilnych, ale też desktopowych. Niedawno do tej rodziny dołączył też system Windows Phone.  Nightmares From The Deep: The Cursed Heart  (bo tak brzmi pełna nazwa tej gry) jak już wspomniałem należy o gatunku przygodówek. Przemierzając świat gry odnajdujemy różnego rodzaju przedmioty, dzięki którym rozwiązujemy zagadki pchając fabułę do przodu. Częstym elementem gry są plansze, na których naszym zadaniem jest odnalezienie poszczególnych przedmiotów. Do tego oczywiście mamy kilkanaście pomniejszych gier logicznych, które doskonale urozmaicają rozgrywkę. Całość możemy przechodzić w jednym z dwóch trybów. Coś dla siebie znajdą zarówno fani spokojnego grania jak i wyzwań.  W razie problemów gra dysponuje wbudowanym poradnikiem, który przeprowadzi przez fabułę wszystkich chętnych poznania jej przebiegu, a niekoniecznie skorych do rozwiązywania zagadek. Należy jednak pamiętać o tym, że sam poradnik zawiera kilka błędów, niektóre kroki są podane w złej kolejności co może zdezorientować osoby chcące przechodzić grę tylko za jego pomocą. Dodatkowo w prawy dolnym rogu znajduje się kompa wskazujący nam kolejne kroki w grze oraz poszczególnych zagadkach.  Nightmares From The Deep dysponuje polską wersją językową. Wprawdzie ogranicza się ona tylko do napisów, ale na tle wielu innych rodzimych produkcji, które nie oferują nawet tego, jest to dobre rozwiązanie. Niestety czasem w tłumaczeniu zdarzają się błędy, jak np. nazwanie filiżanki kubkiem. Prawdopodobnie tekst w oryginale powstawał w angielskiej wersji, a dopiero potem był tłumaczony na polski.  Fabuła jest istotnym elementem gier z tego gatunku. W przypadku Nightmares From The Deep: The Cursed Heart  nie zachwyca. Miejscami jest zbyt infantylna lub też uproszczona. Jednak broni się jako całość, historia ma swój logiczny ciąg, nie drażni, a czasem potrafi zaciekawić. Miałem wrażenie jakby autorzy nie mogli się zdecydować czy jest ona tylko tłem dla rozgrywki, czy też rozgrywka ma być dodatkiem do historii.  Grafika choć w dużej mierze opiera się na statycznych obrazkach jest piękna. Wszelkie elementy przygotowane są z troską o najdrobniejsze szczegóły. Towarzyszą im drobne animacje dzięki którym świat gry nie wydaje się taki drętwy. Warstwę fabularną wspierają też krótkie filmy, a całość dopełnia klimatyczna choć mało różnorodna muzyka. Ciekawym urozmaiceniem są dodatki. Dzięki nim mamy dostęp do różnego rodzaju materiałów dodatkowych z gry. Filmy, grafiki czy też poszczególne mini-gry umilą nam zabawę. Szkoda tylko, że do większości mamy dostęp już na samym początku. Bez potrzeby „dojścia do nich” w grze. Jednorazowe przejście to około 5-6 godzin zabawy.   Zdecydowanie polecam Nightmares From The Deep każdemu miłośnikowi gatunku. Jeżeli nie wiecie czy się do nich zaliczacie, pobierzcie za darmo bardzo obszerne demo. Dostępne jest za darmo. Aktualizacja do pełnej wersji to wydatek wysokości 10,49zł. Uważam że warto, tym bardziej że cena jest promocyjna. Dziś też do Sklepu trafił kolejny tytuł studia Artifex Mundi, ale nim zajmiemy się przy innej okazji. :) Nightmares From The Deep dostępny jest także w wersji na Androida oraz iOS Windows Phone 7.5: nie działa, Windows Phone 8: działa, Lumia 610:  nie działa. 