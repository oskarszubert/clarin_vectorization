20.06.2013 Marvel nie od dziś rozpieszcza fanów swoich komiksów. Od dłuższego czasu w Google Play i App Store dostępna jest świetnie przygotowana aplikacja Marvel Comics umożliwiająca czytanie nowel graficznych na naszych mobilnych urządzeniach. Mimo że większość komiksów jest płatna, często zdarzają się jednak eventy promocyjne, gdzie przez określony okres czasu możemy przeczytać udostępnione zeszyty zupełnie za darmo. Tym razem wydawnictwo poszło o krok dalej i przygotowało oddzielną aplikację, której głównym bohaterem jest Iron Man. Jest to jeden zeszyt komiksu przygotowany specjalnie dla użytkowników smartfonów oraz tabletów, wzbogacony o wiele ciekawych dodatków. Przed rozpoczęciem zabawy, z poziomu „okładki” czyli menu głównego, możemy zdecydować czy mają towarzyszyć nam lektorzy, ustawić głośność muzyki, udostępnić informacje o aplikacji naszym znajomym lub dowiedzieć się czegoś o twórcach komiksu. Osobiście zdecydowanie polecam wersję z „dubbingiem” ponieważ udźwiękowienie aplikacji stoi na naprawdę wysokim poziomie i dodaje dodatkowego klimatu do tego, co możemy obejrzeć na komiksowych planszach.  Komiks ma formę interaktywnej gry. Na każdej ze stron bohaterowie wydają dźwięki lub poruszają się ilekroć przesuniemy palcem w określonym miejscu na ekranie. Interakcja z otoczeniem wzbogacona została również o tokeny z charakterystycznym logo Avengers, które zdobywamy poprzez wykonywanie określonych czynności. Dzięki temu komiks Iron Man Mark VII zawiera w sobie również elementy przygodówki „point and click”. Zdobyte tokeny umożliwiają później dostęp do bonusowych treści.  Przemieszczanie się po stronach noweli jest naprawdę wygodne, a możliwość „aktywacji” urządzeń lub bohaterów na ekranie sprawia, że czytanie komiksu przenosi się na zupełnie inny poziom, niż gdyby miało nam towarzyszyć klasyczne, papierowe wydanie. Warto tu zaznaczyć, że przedstawiona historia powstała w oparciu o zupełnie nowy scenariusz, napisany specjalnie na potrzeby aplikacji. Jedynym minusem jest objętość komiksu, który kończy się zdecydowanie za szybko i pozostawia duży niedosyt.  „The Avengers – Iron Man Mark VII” to naprawdę świetnie przygotowana aplikacja zmieniająca oblicze komiksu o możliwość interakcji z bohaterami. Jest to z pewnością pozycja obowiązkowa nie tylko dla fanów Tony’ego Starka ale również dla wszystkich, którzy kochają przygodówki. Mam nadzieję, że twórcy historii o superbohaterach częściej będą puszczać oko w kierunku użytkowników urządzeń mobilnych, ponieważ komiks interaktywny daje jeszcze więcej radości niż jego papierowe pierwowzory. 