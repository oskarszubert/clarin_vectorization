14.09.2012 Myśleliście że w grach logicznych widzieliście już wszystko? Szczerze mówiąc jeszcze kilkanaście miesięcy temu powiedziałbym z pełnym przekonaniem, że tak jest. Obecnie, kiedy na smartfony i tablety pojawia się coraz więcej niezależnych produkcji, wręcz przeciwnie — wciąż ogrywam projekty, które potrafią mnie zaskoczyć podejściem do tematu. Nie wykluczam że pomysł z graBLOX jest eksploatowany po raz kolejny tylko ja zetknąłem się z nim po raz pierwszy, nie zmienia to jednak faktu, że nawet jeśli tak jest, to pojawia się dość rzadko i zaskakuje! Jeszcze jedna gra o łączeniu minimum 3 bloków? Tak. Jakiś czas temu Brave Smart udowodniał, że wciąż można z tego wykrzesać coś interesującego i świeżego, dziś przyszła pogra na graBLOX. Na czym polega nasze zadanie? Na pozbyciu się z planszy wszystkich możliwych elementów. Wśród nich znajdą się zarówno główni bohaterowie zabawy, mogący wyciągać swoje długie kończyny by sięgnąć kumpli na drugim końcu ekranu, ale też niechętne do ruchu bloki czy specjalne klocki, na które na przykład w dość nieelegancki sposób działa grawitacja, co przysparza nam, chcącym wyzerować planszę, sporo problemów. Wszystkie klocki należy łączyć minimum w trójki, trzeba to jednak robić na tyle umiejętnie, by nie wpaść w żadną z przygotowanych pułapek i nie pozostawić osamotnionych bloków. Warto również wspomnieć, że wszystkie elementy najczęściej są od siebie oddalone, my zaś przyciągamy je i niejednokrotnie musimy zrobić to na tyle taktycznie, by nie utknąć z samotnymi klockami. Może nie jestem jakimś wymiataczem w grach logicznych, ale radzę sobie w nich dość dobrze. Tutaj, po kilku-kilkunastu próbach, też jakoś brnę do przodu, ale bez planowania kilku naszych ruchów naprzód będziemy błądzić niczym dziecko we mgle, pozostanie nam wówczas jedynie metoda prób i błędów. Na szczęście twórcy byli świadomi że zaprojektowane przez nich zadania do łatwych nie należą i otrzymaliśmy możliwość cofania naszych ruchów i możemy na bieżąco korygować wszystkie wtopy. Oprawa audiowizualna nie pozostawia wiele do życzenia. Estetyka w której utrzymana jest gra powinna przypaść do gustu znacznej większości. Łagodne kolory, niewiele rozpraszających elementów, acz wszystko prezentuje się naprawdę dobrze. Muzyka zapętlona w tle również jeszcze nie zdążyła mnie rozdrażnić, a chwilę już przy graBLOX spędziłem. Ale jeśli ta niespecjalnie Wam się spodoba to nie ma problemu, oczywiście można ją wyłączyć w opcjach. Po latach sporej posuchy wśród gier logicznych systemy mobilne wydają się być prawdziwym rajem dla miłośników gatunku. graBLOX to kolejna produkcja, która udowadnia, że nawet z prostych pomysłów można zrobić coś niebanalnego i wymagającego. Póki co w grze dostępne są 4 światy, których każdy składa się z 25 wyzwań — ale spokojnie, twórcy obiecują, że wkrótce będzie ich więcej. Jeżeli nie boicie się wyzwań, a przy okazji lubicie gry logiczne, powinniscie czym prędzej udać się do Google Play i pobrać graBLOX — dostępny jest za darmo (z reklamami, które pojawiają się dość rzadko między levelami). Ocena: 5/6 