02.11.2012 Od zawsze byłem miłośnikiem gier samochodowych, a seria Need For Speed była mi bliska już od najmłodszych lat. Z niecierpliwością oczekiwałem premier kolejnych części kultowej już „wyścigówki” i z wcale nie mniejszym entuzjazmem odliczałem dni do premiery kolejnej odsłony cyklu Need For Speed: Most Wanted. Wreszcie jest. 31 października na wirtualne półki AppStore oraz Google Play zawitała mobilna wersja najbardziej pożądanej gry sezonu. Po raz pierwszy o Need For Speed mogliśmy usłyszeć już w 1994 roku, kiedy to swoją premierę miała pierwsza z liczącej już 21 gier serii. Od tego czasu wiele się jednak zmieniło. Dzisiejsze telefony komórkowe to prawdziwe kombajny w porównaniu do komputerów z lat 90. Pozornie niewielkie wyświetlacze są w stanie wyświetlić obraz o nieporównywalnie wyższej jakości i rozdzielczości, a nowoczesne procesory przetworzyć większą liczbę danych, niż nie jeden PeCet stojący w naszym domu nawet dziś. Mając taki sprzęt, mobilni developerzy mają naprawdę szerokie pole do popisu. Pokaz swoich możliwości urządzili nam także programiści z Electronic Arts.  W najnowszej odsłonie Need For Speed: Most Wanted zakochałem się praktycznie od pierwszego spojrzenia. Gra ma naprawdę dobre wejście. Bez zbędnych map, przechodzenia po kolejnych kartach menu i wybierania samochodu, zostajemy przeniesieni na tor, gdzie musimy się zmierzyć z pierwszym wyścigiem. Zanim jednak rozpocznie się prawdziwy wyścig, czeka nas szybkie spotkanie z samouczkiem. Kilka minut jazdy próbnej i już dostrzegam pierwsze elementy „na plus” dla tej produkcji. Mowa tu oczywiście o grafice, która wywarła na mnie naprawdę duże wrażenie. Wizualny fenomen dostrzegli także inni gracze o czym wspominają w swoich licznych recenzjach. Postęp w tej dziedzinie w porównaniu do poprzednich odsłon mobilnego Need For Speed jest naprawdę nieoceniony. Gra jednak nie tylko wspaniale wygląda, dobrze wypośrodkowany poziom trudności to także jej ogromna zaleta. Ponadto, tytuł niesamowicie wciąga i jeżeli już raz zaczniemy, trudno będzie nam się potem od niego oderwać.  W najnowszym Most Wanted przemierzymy ulice fikcyjnego miasta Fairhaven gdzie czeka na nas aż 10 różnych map. Nie oznacza to jednak, że przed nami jedynie 10 wyścigów – tych jest znacznie więcej, ponieważ na każdej z przygotowanych tras odbywa się kilka wydarzeń, w których możemy wziąć udział. Na drogi wyjedziemy ponad 35-ioma, przygotowanymi z wyjątkową dbałością samochodami, które dodatkowo możemy edytować. Mówiąc o edycji, należy także wspomnieć o dość irytującym mnie elemencie – mam tu na myśli instalowanie dodatkowego wyposażenia, które po kupnie, jest aktywne w naszym aucie tylko podczas jednego wyścigu… Niezwykle soczystą wisienką na torcie Need For Speed będzie oczywiście – jak zawsze – dynamiczna muzyka, która ponownie mnie nie zawiodła. Na ścieżce dźwiękowej usłyszymy hity m.in. takich artystów jak Skrillex, Green Day oraz Chemical Brothers. Największe kontrowersje budzi jednak cena aplikacji – 5,99€. Porównując tą kwotę z innymi produkcjami, można naprawdę złapać się za głowę. Muszę nawet przyznać, że mając sprzęt z iOS już od dobrych 3 lat, była to najwyższa kwota, jaką przyszło mi za grę na tą platformę zapłacić. Czy żałuję? Ani trochę. Gra jest dostępna również na Androida w cenie 28,36zł. PS. Polski oddział EA Mobile przygotował dla was jeden kod, który pozwoli wam pobrać grę bezpłatnie. Szczegółów szukajcie dziś na naszym Facebooku. 