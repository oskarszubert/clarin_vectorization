09.01.2012 Lubię gry logiczne, bo łączą przyjemne z pożytecznym. Tangram jest prostą produkcją z tego gatunku. Przejście pojedynczej układanki zajmuje zaledwie kilkanaście sekund, dzięki czemu grać można w dowolnym miejscu i w dowolnym czasie, nawet w czasie zaledwie kilkuminutowej przerwy. Szkoda tylko, że gra nie doczekała się lepszej oprawy audiowizualnej. Jak w to się gra? Gra polega na układaniu puzzli w celu złożenia konkretnej figury. Nie są to jednak tak oczywiste figury jak kwadrat czy prostokąt. Kształty, jakie przyjmują konstrukcje w tej grze są oczywiście wystarczająco skomplikowane by trzeba było choć odrobinę ruszyć szare komórki. Oczywiście z czasem robi się coraz trudniej.  Poszczególne elementy układanki możemy odpowiednio przesuwać po planszy i obracać za pomocą strzałek, które się na nich pojawiają. W zależności od szybkości ułożenia puzzla, otrzymujemy określoną liczbę gwiazdek. Gdy rozgrywka wejdzie nam już w krew, możemy spróbować innego trybu gry, który polega na tym, że w wybranym czasie musimy ułożyć jak najwięcej figur. Czy warto? Jeśli lubicie tego typu gry, to tak. W przeciwnym wypadku lepiej sięgnijcie po inną grę. Fani gier logicznych docenią pomysł, jednak osoby neutralnie nastawione do tego gatunku na pewno zrażą się nie do końca dobrym wykonaniem. Faktem jest, iż gra nie wygląda najlepiej na dużych wyświetlaczach, a sam design nie powala na kolana. Z drugiej jednak strony Tangram jest dostępny za darmo.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 