06.11.2013 Niejednokrotnie zastanawiałem się już nad tym, jak wygląda proces tworzenia niektórych gier na etapie wymyślania ich głównych bohaterów. Jestem ciekaw, czy postaci choćby występujące w Angry Birds to dzieło długiej burzy mózgów, czy po prostu owoc wielkiej fantazji twórców. Dziś kolejny tytuł, który śmiało można wrzucić do worka z najdziwniejszymi bohaterami gier na smartfony. Jak łatwo domyślić się już po samej nazwie, w Crash Test Monkeys pierwszoplanową postacią w naszej rozgrywce będzie małpa. Projektanci z Ludicrous Games puścili jednak wodze fantazji, ponieważ zwierzak będzie przemieszczać się po planszy na motorze, nosząc przy tym najdziwniejsze kostiumy. Ceash Test Monkeys nie jest może wyjątkowym powiewem świeżości w kategorii motocyklowych platformówek, jednak z pewnością warto go sprawdzić, choćby ze względu na dużą dawkę humoru. Graficznie gra prezentuje się dość przeciętnie. Rysunki postaci, otoczenia czy samo menu nie wyróżniają się niczym szczególnym. Bywało jednak gorzej. Crash Test Monkeys nadrabia natomiast krótkimi, zabawnymi animowanymi wstawkami, jakie możemy zobaczyć między poszczególnymi poziomami.  W grze chodzi o jak najszybsze pokonanie poziomu z uwzględnieniem wykonania jak największej ilości trików i zebrania cennych orzeszków, które funkcjonują tu jako waluta. Dysponując znacznymi ilościami małpiego przysmaku (czyżby twórcy uznali banany za zbyt banalny pomysł?), możemy kupić nowych kierowców oraz znacznie bardziej rozbudowane pojazdy. W sklepie znajdziemy także dodatkowe power-upy oraz nowe sztuczki, które małpy wykonywać będą na swoich motorach. Jeśli chodzi o kwestie sterowania, twórcy poszli nieco na łatwiznę. Mamy tu strzałkę w przód i w tył oraz skok. Wykonując sztuczki podczas skoków, miałem wrażenie, że cechuje je duża losowość i tak naprawdę nie do końca liczy się tu nasza zręczność. Raził mnie również fakt, że „wrzucając” wsteczny, motor nienaturalnie porusza się po prostu do tyłu. Miło byłoby jednak zobaczyć małpę wykonującą zwrot w drugą stronę.  Crash Test Monkeys to gra, która niedociągnięcia graficzne i rozwiązania w sterowaniu nadrabia pozytywnym klimatem i dużą dawką poczucia humoru. Mimo że mamy tu możliwość zdobywania achievementów, odblokowywania nowych bohaterów czy wykonywania misji w kolejnych planszach, to nie jest to raczej tytuł, który może zatrzymać graczy na dłużej przed ekranami smartfonów lub tabletów. Jeśli jednak lubicie tego typu gry, a akurat brakuje wam podobnej pozycji w pamięci waszego mobilnego urządzenia, kilka dni z Crash Test Monkeys z pewnością wam nie zaszkodzi. 