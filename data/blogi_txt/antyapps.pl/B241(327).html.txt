14.11.2013 Choć wciąż w cieniu iOS i Androida, Windows Phone i Windows 8 nie przestają gonić konkurencji, w jednym z najważniejszych segmentów aplikacji mobilnych czyli grach. Kolejne firmy decydują się wydawać swoje tytuły na systemy Microsoftu w tym samym dniu co na pozostałe, czasem nawet to właśnie tu odbywa się premiera multiplatformowych gier. Zapraszam do krótkiego przeglądu ostatnich ciekawych premier.  Asphalt 8: Airborne Więcej, szybciej, lepiej, bardziej efektownie. Tak najlepiej podsumować najnowszą część serii Asphalt. Poprawiono każdy element poprzedniczki i w zdecydowanej większości wyszło to grze na dobre. Grafika jest bardziej realistyczna, a promowany model „lotów” samochodu naprawdę widowiskowy. Oczywiście fani realizmu w tego typu grach nie mają czego szukać w Asphalt 8, ale wszyscy pozostali powinni się przy niej świetnie bawić. Z istotnych rzeczy warto dodać że jest to pierwsza gra od Gameloftu nie wchodząca w skład Xbox Live. Niestety, straciliśmy przez to możliwość synchronizacji stanów gry pomiędzy urządzeniami. Wielka szkoda. W wersji na Windows 8 znacznie poprawiono wsparcie dla padów. Za edycję na smartfony zapłacimy 3,49zł, na tablety i komputery 6,99zł. Obie posiadają darmowe wersje próbne.     Avengers Initiative  Tej grze poświęcimy niedługo oddzielną recenzję. Jedna z najładniejszych i najbardziej pojemnych gier na Windows Phone i Windows 8 (blisko 3GB danych). Niestety jest to też gra niemiłosiernie zabugowana, a pomimo swojej ceny (17,49zł) mikropłatność odgrywa w niej dużą rolę. Mechanizm rozgrywki przypomina ten znany z serii Infinity Blade, przemierzamy lokacje od przeciwnika do przeciwnika, a sama walka odbywa się za pomocą kombinacji gestów ataku i uników/obrony. Jest ładnie, jest widowiskowo, jest miodnie, a potem pojawią się jakiś bug i psuje wszystko. :) Ps: granie na klawiaturze i myszy jest męczące. Cena edycji na Windows 8/RT jest taka sama jak i na Windows Phone czyli 17,49zł.     Koszmary z Głębin 2: Pieśń Syreny  Najnowsza produkcja rodzimego Artifex Mundi w pierwszej kolejności trafiła właśnie na urządzenia z Windows Phone i Windows 8. Jest bezpośrednią kontynuacją poprzedniej części o której więcej możecie przeczytać tutaj. Multum zagadek, ciekawa historia, a do tego przepięknie ilustrowane tła oraz świetna oprawa audio. Polecam pobranie wersji testowej i przekonanie się samemu o tym jak bardzo potrafi wciągnąć. Posiadacze Windows 8 znajdą grę pod tym linkiem    Star Wars: Tiny Death Star  Gra autorów popularnego Tiny Tower. Zasady są podobne, jednak tym razem zabawę osadzono w świecie Gwiezdnych Wojen. Naszym zadaniem jest rozbudowa gwiazdy śmierci, a zarazem troska o zadowolenie jej personelu i mieszkańców. Wszystko to okraszono specyficzną grafiką rodem z 8bitowych urządzeń oraz sporą dawką humoru. Star Wars Tiny Death Star dostępny jest za darmo na Windows 8 i Windows Phone 8.    Dark Lands  Klimatyczny runner z bardzo rozbudowanym modelem rozgrywki. Mamy tu nie tylko klasyczny bieg i omijanie przeszkód, ale też walkę. W momencie gdy nie uda nam się uniknąć zagrożenia nie kończy to zabawy, a jedynie zabiera część naszego życia. Bohatera możemy rozwijać i ulepszać na wielu płaszczyznach. Choć z początku trzeba przywyknąć do sterowania i odzwyczaić się od nawyków z innych runnerów, to zdecydowanie warto to zrobić. Gra posiada wersję testową, a pełna to wydatek 6,99zł. 