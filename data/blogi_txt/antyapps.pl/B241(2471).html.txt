14.06.2013 Patyczak to bohater idealny – nie razi niczyich uczuć, jest rozpoznawalny, animacje z jego udziałem wyglądają przekonująco, a przygotowanie modelu postaci nie wymaga dużych nakładów finansowych. W produkcji o wymownej nazwie Mr. AaahH!! niczego więcej właściwie nie potrzeba. Pytanie, czy w takiej formie jest to danie zjadliwe. Mr. AaahH!! to gra bardzo prosta, nawet jak na platformy mobilne. Wcielamy się tutaj w tytułowego bohatera, który ma formę wspomnianego bliżej nieokreślonego patyczaka. Nasz śmiałek staje przed wyzwaniem, przeskoczenia na linie jak na jak największą liczbę platform. Chciałoby się rzec, że to taki trening i wprawka przed założeniem stroju Spider-Mana.  I rzeczywiście całość przypomina trochę Spider-Mana. Z tym, że nie wspinamy się tutaj po ścianach, ani nie walczymy z superprzestępcami. Po prostu skaczemy, skaczemy i dla odmiany skaczemy. Tak, po pewnym czasie staje się to monotonne i trochę nudne, ale tylko dlatego, że początkowe poziomy są zwyczajnie zbyt proste. Pierwsze platformy są bardzo duże i łatwo jest na nie skoczyć. Trudniej zaczyna się robić dopiero po jakiś 10 minutach zabawy. Wówczas do głosu dochodzi wiatr i grawitacja, które skutecznie zmieniają tor lotu naszego bohatera. Oczywiście same wysepki są również znacząco mniejsze, a więc skuteczne wylądowanie nie jest wcale takie proste.  Istotne jest tutaj też to, że każda platforma składa się z trzech kolorów – im bliżej środka skoczymy, tym więcej punktów za to otrzymamy. Opłaca się zatem być precyzyjnym i dokładnie obliczać tor lotu, bo potem, mimo mniejszej liczy zdobytych platform znajdziemy się wyżej w rankingu dzięki punktom. Grafika w grze jest prosta, dwuwymiarowa. Właściwie to moim zdaniem jest to brzydka produkcja z archaicznym menu i pozbawioną wyrazu oprawą. Myślę, że zaangażowanie tutaj jakiegoś zdolnego grafika, który by przygotował dynamicznie zmieniającą się scenerię w tle oraz ciekawiej prezentujące się platformy, mogłoby nadać grze nową jakość. Dzięki temu Mr. AaahH!! przestałby być monotonny, a prawda jest taka, że gra nadaje się jedynie na krótkie, 20-minutowe sesje, po których mamy jej serdecznie dość.  Mr. AaahH!! to świetny przykład ciekawego pomysłu z potencjałem, którego nie wykorzystano. Ta gra aż się prosi o przyjemną dla oka (nawet dwuwymiarową) grafikę, zmieniające się scenerie oraz inne dodatki, jak chociażby power-upy, ulepszenia i inne, utrudniające graczowi życie czynniki. Zamiast tego mamy bardzo prostą i monotonną produkcję, która bez częstych aktualizacji i nowości może się znudzić szybciej niż się obejrzymy. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 