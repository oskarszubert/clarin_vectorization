19.12.2013 Jeszcze jedna aplikacja relaksacyjna, bo czemu by nie! W tym całym chaosie związanym ze zbliżającym się Bożym Narodzeniem każdemu przyda się chwila odpoczynku. Zatem rozsiądźcie się w najwygodniejszym fotelu jaki macie pod ręką, chwyćcie za smartfon/tablet, zainstalujcie TaoMix i zaczynamy naszą magiczną podróż w nieznane. Jakie dźwięki Was relaksują? Piorun? Strzelające ognisko? Ptaki? A może deszcz czy fale oceanu? To jedne z kilkudziesięciu propozycji, jakie przygotowali dla nas twórcy aplikacji. Ale najciekawsze jest właśnie to, że między żadną z nich nie musimy desperacko wybierać, ponieważ ideą programu jest miksowanie tego, co najlepsze. A że każdy będzie wolał inne rytmy, zatem zdefiniowanie najlepszego niech ma charakter osobisty dla każdego z nas.  W aplikacji znalazło się kilkadziesiąt najróżniejszych odgłosów. Jednych bardziej, drugich mniej — moim zdaniem — przyjemnych. Wszystkie je możemy ze sobą zestawiać. Wybierając interesujące nas pozycje mamy kontrolę nad ich intensywnością i oddaleniem. Biały okrąg symbolizuje epicentrum, im bliżej jego, tym nasilenie jest większe. Każdą z ikonek możemy również powiększać oraz pomniejszać, co również znajduje odzwierciedlenie w tym, jakie szmery wydobywają się aktualnie z naszych głośników. TaoMix wykonany jest z dbałością o najmniejsze szczegóły. Mimo że to program, jakby nie patrzeć, muzyczny — jego oprawie wizualno- użytkowej nie mam absolutnie nic do zarzucenia. Jest intuicyjny, nowoczesny, a gdyby któryś z użytkowników poczuł się zagubiony, ma do dyspozycji wyczerpujący samouczek, który automatycznie uruchamiany jest również przy pierwszym włączeniu aplikacji. Stworzone przez nas kompozycje możemy zapisać, by przy powrocie do programu nie musieć tracić czasu ani nerwów na komponowaniu wszystkiego od początku. Nie zabrakło także minutnika, który najzwyczajniej w świecie po ustalonym przez nas czasie wyciszy naszą ambrozję dla uszu. TaoMix to kolejna z niezwykle specyficznych propozycji. Z pewnością takie rozwiązanie nie sprawdzi się wśród wszystkich, ale spokojnie, nie o to przecież chodzi. Ogromnym atutem programu jest biblioteka dźwięków, które nie dość że są różnorodne, to jeszcze wysokiej jakości — przez co każdy powinien znaleźć coś dla siebie i być w pełni usatysfakcjonowany z wyboru.  Aplikacja dostępna jest w Google Play za darmo — w tej wersji jednak spora część dostępnych nagrań jest zablokowana. By mieć do nich dostęp należy odblokować pełną odsłonę aplikacji, która wyceniona została na około 7,5 złotego. 