22.10.2013 Możliwość zautomatyzowania czynności wykonywanych przez nasze urządzenie nie jest właściwie żadną nowością. O jakiegoś czasu prym w tego typu rozwiązaniach wiedzie popularny Tasker. Czy rodzima alternatywa, czyli Dessin, łączący w sobie funkcje automatyzacji z modelem map myśli ma szansę zagrozić liderowi? Głównym atutem Dessin jest na pewno ogromna swoboda, jaką daje użytkownikowi. Prawdę mówiąc, aplikacji nie musimy wykorzystywać w roli taskera do automatyzacji naszego smartfona. Równie dobrze bowiem może ona pełnić rolę zwykłego notatnika czy narzędzia do zapisywania pomysłów w przystępnej formie. Wykorzystanie modelu map myśli daje szerokie możliwości, a przy tym pozytywnie działa na wyobraźnię, przyćmiewając klasyczne aplikacje do notowania. Na samym wstępnie należy też dodać, że za aplikację odpowiedzialny jest polski programista, Marek Rogalski. Biorąc pod uwagę całą otoczkę, a więc instruktażowe klipy wideo, strona www, profile społecznościowe, należy mu się duże uznanie za wykonaną pracę. Po uruchomieniu aplikacji może nas zaskoczyć minimalistyczny charakter interfejsu. Wszystko bowiem sprowadza się tutaj do menu aktywowanych po przytrzymaniu palca w wybranym punkcie na ekranie. Nie odrywając dłoni, możemy wówczas wybierać między ogromem różnego rodzaju poleceń, wśród których znajdziemy m.in. wstawianie map, grafik i filmów, planowanie budzików, dodawanie notatek, sterowanie modułami łączności oraz zmiana ustawień naszego urządzenia. Wszystko to łączą węzły, które odzwierciedlają zależności powstałe między poszczególnymi utworzonymi pozycjami. Jeżeli ktoś choć trochę zna zasady działania algorytmów, poczuje się tutaj jak w niebie. Jeżeli nie, powinien być bardzo usatysfakcjonowany swobodą działania. Aplikacja na szczęście nie rzuca nas od razu na głęboką wodę i możemy skorzystać z wideoporadnika, który dostarcza wszelkich informacji na temat sposobu korzystania z programu. Jest to bardzo przydatne z uwagi na dostępne tutaj możliwości oraz sposób sterowania. Warto też dodać, że sam program nie jest w całości darmowy. Część funkcji możemy odblokować na dwa sposoby – płacąc po 3 złote za każdy pojedynczy element, lub wykupić pełną wersję programu w Google Play za 10 złotych. Oczywiście w ogólnym rozrachunku druga opcja wychodzi taniej.  Dessin to niezwykle ciekawe, rozbudowane i wszechstronne narzędzie, które możemy wykorzystać na wiele sposobów. Jedynym ograniczeniem jest tutaj właściwie nasza wyobraźnia oraz wersja, z której korzystamy. W darmowej edycji znajdziemy bowiem dośc sporo braków uniemożliwiających nam wykorzystanie pełni możliwości tego narzędzia. Mnie ujęło ono swoim pomysłem, który ma duży potencjał. Mam zatem nadzieję, że z czasem Dessin rozrośnie się o nowe polecenia i funkcje, co pozwoli stać się mu czołowym rozwiązaniem tego typu w Google Play. 