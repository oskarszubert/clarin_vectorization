23.03.2012 Zespół tworzący popularny serwis JakDojadę dość długo kazał czekać fanom sprzętu z systemem iOS na dedykowaną aplikację, która w szybki i sprawny sposób umożliwi zaplanowanie podróży po mieście z wykorzystaniem komunikacji miejskiej. Patrząc jednak na to, co wczoraj zostało oddane w ręce użytkowników, jestem w stanie wybaczyć każdy dzień oczekiwania. JakDojadę pod iOS wygląda bowiem dużo lepiej niż przeglądarkowa odsłona portalu. Na początek mały wstęp – czym jest JakDojadę? Jest to serwis, który odpowiada na pytanie postawione w swojej nazwie, podając nam linie autobusowe/tramwajowe/trolejbusowe lub metra, dzięki którym dotrzemy pod wskazany przez nas adres. Dodatkowo podpowiada kiedy powinniśmy wyjść z domu, gdzie znajdziemy poszukiwany przystanek oraz wylicza średni czas potrzebny na przebycie podróży. Nieźle nie? Aplikacja JakDojadę pod iOS prezentuje się rewelacyjnie. Już na pierwszy rzut oka widać jak dużo pracy musieli w nią włożyć jej twórcy, co tłumaczy tak długi czas oczekiwania na premierę. Wielokrotnie zdarza się tak, że serwisy internetowe tworząc swoje aplikacje dedykowane urządzeniom mobilnym, nie udostępniają użytkownikom wszystkich funkcji, ucinając mniej znaczące elementy strony. W przypadku JakDojadę nie ma o tym mowy. Wręcz przeciwnie. Obsługa programu to przyjemność. Interfejs jest przejrzysty, nowoczesny i bardzo intuicyjny. Graficznie także wypada na „piątkę”. O obcięciu funkcjonalności nie ma mowy. Podobnie jak na stronie możemy wyszukiwać połączenia, co dzięki autolokalizacji jest jeszcze łatwiejsze, a najczęściej uczęszczane linie możemy dodać do listy obserwowanych dzięki czemu ich rozkłady są zawsze pod naszą ręką. Nie zabrakło także specjalnych pól, które pomogą nam oznaczyć o której chcemy być na miejscu czy w jakim stylu chcemy dotrzeć do celu… możliwości jest wiele, a mimo to aplikacja nadal pozostaje prosta i przyjemna w obsłudze.  Twórcy pomyśleli także o osobach, które nie korzystają na co dzień z internetu w komórce i częściej korzystając w telefonu są w trybie off line, a połączenie z siecią mają tylko w domu lub w pracy za pośrednictwem sieci WiFi. Aplikacja zapisuje rozkłady linii dodanych do obserwowanych w pamięci telefonu, a pierwsza ikonka dolnego menu, umożliwi nam szybkie włączenie/wyłączenie transmisji danych. Podsumowując… brawa dla zespołu! Wreszcie użytkownicy urządzeń z iOS mogą wygodnie przeglądać rozkłady jazdy, gdyż mobilna wersja strony JakDojadę.pl z której musieliśmy korzystać dotychczas chwilami odstraszała. To zdecydowanie obowiązkowa pozycja każdego właściciela iPhona, który mieszka w większym mieście i któremu zdarza się korzystać z komunikacji miejskiej. Gorąco polecam! Program dostępny jest w dwóch wersjach. Bezpłatna ma narzucony limit – 3 wyszukanych tras miesięcznie, natomiast płatna nie narzuca na użytkownika żadnych ograniczeń i jest dostępna w AppStore już za 2,99€. Program zdecydowanie wart swojej ceny. 