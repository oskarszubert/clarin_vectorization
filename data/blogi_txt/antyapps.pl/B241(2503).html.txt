19.10.2012 Żywe tapety to fantastyczna sprawa. Sam do tej pory używam jednej z opisywanego niegdyś zestawu Galaxy Pack, w której trzeba było zapłacić kilka złotych za komplet kosmicznych tapet. Dziś także tapeta, ale tym razem utrzymana w zupełnie innym stylu — w końcu cóż może być piękniejszego od spokojnego, sielankowego miasteczka za każdym razem gdy spoglądamy na ekran naszego smartfona czy tabletu? Kreskówkowa grafika, pastelowe kolory i nieustanny ciąg zmian — wszystko to składa się na animowaną tapetę My Little Town. W wersji bezpłatnej nie bardzo mamy szansę poszaleć, dostajemy okrojone „demo” w którym owszem, wszystko działa, ale o dostosowaniu tła pod nasze widzimisię możecie zapomnieć. W płatnej wersji zaś możemy ustawić synchronizację podług lokalnego czasu, by słońce w tym uroczym miasteczku zachodziło równo z tym u nas za oknem. Możemy także modyfikować ilość obiektów, prędkość z jaką przemierzamy miasteczko, przybliżenie i — mówiąc w skrócie — dostosować całość do swoich potrzeb. Zmieniać samochody, przeganiać samoloty, po prostu wchodzić w interakcje z otoczeniem!  Dawniej unikałem animowanych tapet jak ognia w obawie przed ogromnym poborem energii. Na szczęście My Little Town to kolejna aplikacja, która nie potrzebuje jej zbyt dużo. A przy tym wygląda i rusza się znakomicie. Jeżeli jesteście równie wybredni co ja w kwestii doboru tapet i szukacie czegoś ładnego, a przy tym odpowiada Wam stylistyka w jakiej utrzymana jest ta mieścina, nie czekajcie! Sprawdźcie wersję darmową, albo jeżeli po obrazkach wiecie że to motyw którego poszukujecie, skuście się od razu na wersję płatną. Ta wyceniona jest na około 3,6 pln! 