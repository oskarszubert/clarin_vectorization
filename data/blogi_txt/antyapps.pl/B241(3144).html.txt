10.01.2012 Ski Challange 12 jest produkcją tego samego studia deweloperskiego, co Ski Jump Giants. Gry różnią się nie tylko dyscypliną sportową, której dotyczą, ale przede wszystkim grywalnością – na przewagę Ski Challange. W tej grze mamy znacznie większy wpływ na zawodnika, a sterowanie odbywa się za pomocą grawitacji. W przeciwieństwie do Ski Jump Giants, gra z motywem zjazdu narciarskiego dostępna jest w dwóch wersjach – darmowej i płatnej. Wzbudziłem zainteresowanie? I bardzo dobrze. Jak w to się gra? Podobnie jak w Ski Jump Giants, tutaj również do skorzystania z pełni gry musimy się zarejestrować. Bez rejestracji mamy dostęp jedynie do treningów. Te jednak potrafią sprawić przyjemność. Jak już wspomniałem, w grze sterujemy za pomocą grawitacji, co jest chyba najlepszym wyborem odnośnie sterownia w przypadku takiego tytułu. Gra nie jest skomplikowana, ponieważ musimy po prostu zjeżdżać z góry na nartach – jej zasady są tak samo banalne, jak zasady tej dyscypliny sportowej. Po zakończonym przejeździe możemy obejrzeć replay. W każdym kolejnym treningu będziemy natomiast porównywani do naszego najlepszego wyniku i będziemy ścigali się z duszkiem, czyli zawodnikiem, którego prowadziliśmy podczas najlepszego przejazdu. Podczas jazdy na ekranie wyświetla nam się prędkość, z jaką przemieszcza się zawodnik, a po zderzeniu z jakąkolwiek przeszkodą odczuwamy wibracje. Sama animacja ruchów zawodników jest na naprawdę przyzwoitym poziomie, tak samo jak grafika. Ścieżka dźwiękowa natomiast nie powala. Czy warto? Gra jest dostępna w dwóch wersjach. Nie dość, że w praktyce wymaga rejestracji, to i tak po zarejestrowaniu się w darmowej wersji będziemy mieli dostęp do ograniczonej liczby stoków. Pełna wersja natomiast likwiduje wszelkie ograniczenia, jednak kosztuje 8 złotych. Jeśli lubicie narty, wybierzcie tę grę. Jeśli chcecie pograć w jakąkolwiek płatną grę zimową, myślę, że lepszym wyborem będzie SummitX Snowboarding.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 