02.12.2013 Współczesne tablety i smartfony to, w dużej mierze dzięki aplikacjom firm trzecich, urządzenia bardzo uniwersalne. By nie szukać daleko – w moim przypadku iPad w codziennym użytkowaniu z powodzeniem zastępuje komputer, konsolę, telewizor, radio i gazetę. Dzięki aplikacji UniFrame tablet może zamienić się również w cyfrową ramkę – m.in. w takiej roli użytkowałem go przez dwa ostatnie dni. UniFrame to, płatna (w momencie, gdy piszę te słowa dostępna jest za darmo z okazji „czarnego piątku”), uniwersalna aplikacja przeznaczona na urządzenia z systemem iOS. Jej podstawową funkcją jest wyświetlanie na ekranie urządzenia zdjęć w wybranym przez użytkownika układzie. Aplikacja umożliwia wyświetlanie fotografii zgromadzonych w serwisach: Flickr, Instagram, 500px, Facebook oraz zdjęć z dysku urządzenia, na którym ją zainstalowaliśmy. Nie do końca jest jednak dla mnie zrozumiały klucz, jakim posłużyli się twórcy programu, przy wyborze typu prezentowanych zdjęć. O ile w przypadku Facebooka program wyświetli zawartość albumów użytkownika, to wybierając serwisy Flickr czy 500px zostanie nam zaprezentowany całkowicie przypadkowy zestaw fotografii. Brak możliwości podłączenia do UniFrame własnego konta z tych usług jest moim zdaniem sporym niedopatrzeniem.  Nie mniej dziwi brak możliwości wyświetlania zdjęć cieszących się popularnością lub tych, które zyskały wysokie oceny użytkowników – na set prezentowany na ekranie składają się losowo wybrane fotografie o niejednokrotnie wątpliwej wartości estetycznej i artystycznej. Możliwości konfiguracyjne UniFrame są przeciętne. Z poziomu menu decydujemy o ilości zdjęć wyświetlanych jednocześnie na ekranie, o czasie prezentowania na wyświetlaczu pojedynczej fotografii (wąski zakres do ustawienia) oraz o grubości i kolorze ramki (można z takowej również całkowicie zrezygnować).  Odbiór aplikacji psuje jej tragiczna współpraca z najnowszym mobilnym systemem operacyjnym Apple. Program wiesza się często, a momentem krytycznym jest zazwyczaj zmiana którejkolwiek z opcji wyświetlania. Problemem jest także zmiana orientacji wyświetlacza – podczas tej operacji aplikacja „gubi się” i nie jest w stanie poprawnie wyświetlić kolażu fotografii. Niewielkim pocieszeniem jest fakt, że twórcy wiedzą o problemach i zapewniają, że pracują nad odpowiednimi poprawkami. 