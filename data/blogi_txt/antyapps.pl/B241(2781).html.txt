24.10.2013 Transportoid to obok JakDojadę najpopularniejsza aplikacja do monitorowania komunikacji miejskiej w polskich miastach. Najnowsza, nosząca numer 6.0 wersja doczekała się dużych zmian w interfejsie. Twórcy wreszcie postawili na Holo UI, czerpiąc pełnymi garściami ze wskazówek Google’a. Czy odświeżenie programu powiodło się? Transportoid jest aplikacją, która ma nam ułatwić korzystanie z komunikacji miejskiej. Zapewne część z Was już o nim słyszała, bo należy do czołówki, jeśli chodzi o rozwiązania tego typu. Dotąd jednym z elementów, który najbardziej tutaj odstraszał, był interfejs. Twórcy postanowili to zmienić i zafundować swojemu projektowi solidny lifting. W rezultacie został on całkowicie przesadzony na Holo UI. Z jakim efektem?   Aplikacja już na pierwszy rzut oka prezentuje się bardziej nowocześnie, choć gdzieniegdzie daje się znaleźć jeszcze pozostałości po starym interfejsie. Mam tutaj na myśli m.in. prezentację dostępnych funkcji tuż po uruchomieniu programu. Jest ona bardzo sucha, oparta na tekście i w żaden sposób nie zachęca. Takich detali jest tutaj więcej, co by się przydało poprawić. Ogólnie w interfejsie dominują kolory biały, szary i błękitny. Tradycyjnie mamy dostęp do kilku paneli, z czego domyślny stanowi lista ulubionych, a więc tras, przystanków oraz kursów, z których korzystamy najczęściej i które uprzednio zapisaliśmy, by mieć do nich łatwiejszy dostęp. Na kolejnych ekranach znajdziemy spis linii, przystanków oraz tras oparty na naszej bieżącej lokalizacji. Przełączaniu się między nimi towarzyszy bardzo przyjemna animacja.   Program potrafi efektywnie wykorzystywać Mapy Google’a do określenia naszej lokalizacji i wskazania miejsca przystanku. Aby uzyskać do nich dostęp musimy otworzyć menu przypisane do każdej pojedynczej pozycji w bazie programu. Sama baza jest pobierana przy pierwszych uruchomieniu (w zależności od wybranego przez nas miasta), a następnie aktualizowana. Atutem Transportoida jest na pewno to, że obsługuje znacznie więcej miast niż konkurencyjny JakDojadę. Nie można też zapominać o widżetach, które doczekały się liftingu i są zgodne z nowym wyglądem programu. Nowy interfejs jest dostępny tylko w jednej wersji kolorystycznej, a szkoda. Twórcom udało się jednak efektywnie wykorzystać wszystkie atuty Holo UI. Jest przejrzyście, intuicyjnie i ładnie. Zabrakło trochę spójności, o czym wspomniałem na początku, ale mam nadzieję, że w miarę kolejnych aktualizacji problem ten będzie na stale naprawiany. 