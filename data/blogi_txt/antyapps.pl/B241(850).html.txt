05.09.2012 Rynek cyfrowych czasopism w Polsce powoli rośnie w siłę. Podczas gdy jeszcze kilka miesięcy temu w AppStore dostępnych było zaledwie parę pozycji tego typu wartych uwagi, dziś ich liczba zbliża się do trzydziestu. Niestety nie wszystkie czasopisma w języku Polskim obsługują Apple’owski Kiosk co dodatkowo utrudnia ich wyszukanie. Zapraszamy do naszego nowego cyklu, w którym zaprezentujemy i opiszemy prawie wszystkie propozycje wydawców dla miłośników słowa pisanego. Rozpoczynamy od przeglądu popularnych tygodników społeczno-politycznych: Polityki, Newsweeka, Wprost, Przekroju oraz Uważam Rze. Polityka  Jeden z najpopularniejszych Polskich tygodników pod redakcją Jerzego Baczyńskiego. Zarazem jedyny spośród popularnych tygodników opinii, który w wersji na iPada obsługuje Apple’owską aplikację Kiosk. W wydaniu cyfrowym czasopisma mamy dostęp zarówno do zwykłego wydania Polityki (tyle, że oczywiście w wersji na iPada) oraz wydań specjalnych. Szkoda, że aplikacja umożliwia zakup wydań zaledwie pięć miesięcy wstecz – o wcześniejszych numerach musimy zapomnieć – nie ma możliwości ich pobrania. W opcjach kiosku użytkownik może odtworzyć prenumeratę oraz zdecydować czy pobierane mają być wydania z wersją audio (czytanie artykułów przez lektora), czy bez. Jeden numer bez audio zajmuje około 60 mb.  Cyfrowe wydanie Polityki przeznaczone na tablety to sama przyjemność czytania: obsługa dwóch widoków (poziomego i pionowego), duża ilość zdjęć (które bez problemu powiększymy) i płynność przeglądania. Bez problemu zmienimy również wielkość czcionki jeżeli ta domyślna okaże się zbyt mała lub przeciwnie – zbyt duża. Na uwagę zasługuje także niewielka ilość reklam zawartych w wydaniu na iPada. Niestety musimy zapomnieć o możliwości pobrania darmowego wydania – taka opcja była dostępna kiedyś, ale w obecnej wersji aplikacji gdzieś znikła i by przekonać się czy Polityka cyfrowym wydaniu przypadnie nam do gustu koniecznością staje się zakupienie przynajmniej jednego numeru. Koszt tej przyjemności to 0,79 Euro. Ocena: 4   Newsweek  Kolejny, po Polityce tygodnik cieszący się w Naszym kraju dużą popularnością. Wydanie na iPada to zdecydowanie najbardziej multimedialna pozycja w dzisiejszym zestawieniu. Filmy, zdjęcia, wykresy i animacje oraz czytanie tekstu przez lektora – to wszystko, a nawet więcej oferuje każdy numer Newsweeka pobrany z AppStore. Tak bogate wydanie ma jednak pewną wadę – jeden numer to sporo ponad 200 mb danych do ściągnięcia. Wadami są również: spora ilość reklam oraz możliwość przeglądania tygodnika jedynie w widoku poziomym. Coś za coś.  Sklep Newsweeka jest bardzo intuicyjny i przejrzysty. Znajdziemy w nim wszystkie wydania czasopisma począwszy od października 2010 roku! Istnieje również możliwość pobrania darmowego numeru by przekonać się na własnej skórze o zaletach cyfrowej prasy. Cena Newsweeka w wydaniu na tablety spod znaku nadgryzionego jabłka wynosi 0,79 Euro. Sama aplikacja jest oczywiście darmowa. Ocena: 4+   Wprost  Wprost na iPada jest idealnym przykładem na to, jak NIE powinna wyglądać cyfrowa prasa w nowoczesnym wydaniu. Tygodnik dostępny jest w AppStore od dłuższego czasu (obecna wersja nosi numerek 5.4 i wobec jej topornego wyglądu ciężko mi sobie wyobrazić jak prezentowała się ta oznaczona numerem 1). Czasopismo dostępne jest w formacie pdf, który może i  dobrze prezentuje się na ekranie domowego peceta (z uwagi na sporą przekątną ekranu), ale niekoniecznie sprawdza się na tablecie. Format tygodnika sprawia, że do przeczytania dłuższego tekstu potrzebne jest sporo samozaparcia. Ciągłe nawigowanie po tekście, jego powiększanie, zmniejszanie i przesuwanie może autentycznie doprowadzić do nerwicy. Kolejne strony ładują się z zauważalnym opóźnieniem, a sam tygodnik upstrzony jest reklamami. Jedyną w swoim rodzaju „ciekawostką” jest obecność reklam w postaci wyskakującego na każdej stronie okienka – gratuluję pomysłodawcy tego rozwiązania, iście oryginalna koncepcja w przypadku płatnego wydawnictwa! Z kronikarskiego obowiązku wspomnę jedynie, że cena pojedynczego numeru, podobnie jak w przypadku konkurencji wynosi 0,79 Euro. Ocena: 0 (bo i na 1 trzeba sobie zasłużyć)   Przekrój  Przekrój kilka tygodni temu otrzymał całkowicie nową, odświeżoną aplikację. Obecna jest stabilna i zdecydowanie bardziej intuicyjna od poprzedniej wersji, choć nie jest pozbawiona wad. Największym niedopatrzeniem jest brak typowej biblioteki, za pomocą której moglibyśmy przeglądać zakupione numery tygodnika. Jesteśmy zmuszeni robić to z poziomu kiosku co jest pewną niedogodnością w momencie gdy musimy znaleźć zakupiony numer w gąszczu wszystkich dostępnych wydań czasopisma.  Cyfrowe wydanie Przekroju prezentuje się nowocześnie i przejrzyście. Nawigacja nie sprawia problemu, a całość działa płynnie. Przekrój nie zawiera takiej ilości multimediów jak np. Newsweek (brak m.in. wersji audio artykułów), co sprawia, że pojedyncze numery zajmują niewiele miejsca na dysku. Wraz z zakupieniem wersji na iPada otrzymujemy również tygodnik w wersji pdf. Cena jednego numeru wynosi 0,79 Euro. Ocena: 3+   Uważam Rze  Uważam Rze w wersji na iPada opiera się na identycznym interfejsie, jak ten znany z Przekroju. Niestety przeglądanie czasopisma możliwe jest jedynie w wersji pdf co znacznie utrudnia zarówno nawigację po tekście, jak i przeglądanie artykułów. Nie jest co prawda tak tragicznie, jak we Wprost, ale do ideału jest bardzo daleko. By w miarę wygodnie czytać treść artykułów konieczne jest ciągłe przybliżanie tekstu.  Doskwiera, podobnie jak w Przekroju brak biblioteki umożliwiającej wygodne znalezienie zakupionych numerów czasopisma. Jeden numer kosztuje Uważam Rze w dystrybucji cyfrowej kosztuje 0,79 Euro. Ocena: 2 