05.12.2013 Nie ukrywam, że mam już dawno za sobą czasy, w których walczyłem z układem okresowym pierwiastków i powiązanymi z nim dziedzinami Chemii. Aplikacja Układ Okresowy jest zatem świetną okazją, by sobie przypomnieć to i owo. A przy okazji być może pomogę komuś, kto aktualnie jest zmuszony korzystać z tego nieocenionego źródła wiedzy. Co powinna mieć aplikacja mająca w nazwie „Układ Okresowy”. Raczej trudno spodziewać się tutaj, aby oferowała ona jakieś ponadprzeciętne funkcje synchronizacji, wymiany danych czy zapisywania ich do odczytu offline. Opisywany program jest bowiem w gruncie rzeczy bardzo prosty i zaprojektowany pod kątem jednego zastosowania, a więc nauki chemii i walki z tablicą Mendelejewa.  Aplikacja pozwala nam na nawigowanie po tejże tablicy na wiele sposobów. Tuż po jej uruchomieniu zobaczymy menu, w którym umieszczono bogatą listę kategorii. Pierwsza pozycja od góry wyświetla przed nami pełen układ okresowy z symbolami, liczbami atomowymi oraz kolorami. Wybierając dowolną pozycję przeniesiemy się na podstronę z informacjami na temat wybranego pierwiastka. Twórcom udało się tutaj zawrzeć imponującą liczbę danych. Znajdziemy tutaj nazwę łacińską, gatunek, masę atomową, grupę itp. Co więcej, naciskając palcem na wybraną pozycję, przeniesieni zostaniemy do ekranu z pierwiastkami podobnymi pod określonym kątem do wybranego przez nas.  Baza aplikacji kryje również szereg innych informacji. Wymienię tutaj zaledwie ich część, bo na więcej nie starczy miejsca: stan skupienia, gęstość, temperatura topnienia, promień atomowy, data odkrycia, potencjalne jonizacje, a także liczby izotopów (tak stabilnych jak i niestabilnych). Mogę śmiało uznać, że nie jest to program dla uczniów szkół podstawowych czy gimnazjów i znajdzie zastosowanie na różnych szczeblach nauki, a być może również w pracy.  Interfejs aplikacji jest do bólu prosty. Wszystko bazuje tutaj na wspomnianym wyżej menu. Za jego pomocą możemy wyświetlać pierwiastki według nazwy, okresu, grupy czy liczby i masy atomowej. Nic nie stoi na przeszkodzie również by zobaczyć listę z podziałem na gatunki. Nawigowanie między tym wszystkim ułatwia na pewno polska wersja językowa programu. Układ Okresowy to ciekawa, w pełni darmowa i obfitująca w ogrom informacji aplikacja edukacyjna. Jeżeli borykacie się aktualnie z chemią, pewnie nie muszę Was przekonywać o przydatności tego typu rozwiązań. Zawarte tutaj dane staną się nieocenioną ściągawką i pomocą – byle nie podczas sprawdzianów. 