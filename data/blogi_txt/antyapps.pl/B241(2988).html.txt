04.02.2012 Niestety nie chodzi tutaj o złoty środek w rozwiązywaniu codziennych problemów. Są i takie aplikacje, ale dotychczas żadna w niczym mi nie pomogła, toteż z opisywaniem ich się wstrzymuję. Perfect Balance to z kolei dość prosta układanka, w której musimy określoną pulę klocków tak umieścić na planszy, aby z niej nie spadły.  Ta stworzona przez fińskich twórców pozycja ma już swoje lata na karku, ale postęp graficzny w przypadku smartfonów, szczególnie w grach z dwuwymiarową grafiką, nie jest jakoś szczególnie piorunujący, w związku z czym do dziś trzyma dzielnie fason i nie straszy oprawą. Co prawda nagrody za najbardziej nowoczesny design autorzy nie zgarną, ale jest w miarę czytelnie. Na początku do wyboru dostajemy jeden z 4 światów – harmonię, piekło, raj i zagubione ścieżki. Każdy z nich to kilkadziesiąt plansz (łącznie ponad 300!), na których musimy porozkładać wspomniane klocki. Na planszy znajdują się zawsze zawieszone już jakieś elementy, które wykorzystujemy jako podparcie przy układaniu nowych. Te znajdują się w górnej części ekranu – dopóki jej nie oczyścimy, gra toczy się dalej. Z czasem poza podstawowymi klockami dochodzą takie o np. zmiennej grawitacji stanowiąc przyjemną odmianę. Po ułożeniu klocków nie następuje jednak od razu przejście do kolejnej planszy. Możemy to zrobić, ale dla ambitnych pozostają dodatkowe wyzwania – najpierw ułożenie dodatkowej puli kryształów, a następnie pozbycie się ich w jak najbardziej efektywny sposób. O ile podstawowe zadanie jest proste, to te bonusowe (szczególnie pierwsze) wymagają już nie lada zastanowienia się. Spora ilość wymagających pomyślunku plansz i niska cena już powinny wystarczyć wszystkim miłośnikom tego typu puzzli, aby skusić się na zakup. Perfect Balance HD nie jest specjalnie rzucającym się w oczy tytułem, ale jeśli lubicie gry logiczne i wszystkie aktualne hity macie obcykane, to warto po niego sięgnąć. Perfect Balance HD można nabyć tutaj. 