26.07.2012 Jutro oficjalne rozpoczęcie odbywających się w Londynie i okolicach, XXX Letnich Igrzysk Olimpijskich. Niestety nie wszyscy mają na tyle dużo szczęścia, by móc być na miejscu i na własne oczy oglądać zmagania sportowców. Dla tej większości jedynym źródłem wiedzy będą informacje w mediach. Zobaczmy jak uzbrojono urządzenia z Androidem. Co warto zainstalować by być na bieżąco? London 2012 Join in Czyli co, jak, gdzie i kiedy. Po odpaleniu aplikacji naszym oczom ukazuje się się kalendarz, a domyślnie widzimy tam plan na dzisiejszy dzień. Możemy wybierać z zakładek kategorie jak sportowe, okołosportowe, a także sprawdzić co dzieje się ze Zniczem Olimpijskim, czy śledzić wszystkie te wieści w jednym zestawieniu, chronologicznie. Możemy także wygodnie nawigować między dniami, dzięki czemu wszystkie potrzebne wieści zdobędziemy dosłownie za pomocą kilku kliknięć. Kiedy już znajdziemy interesujące nas wydarzenie, wybieramy je, a wewnątrz czekają na nas wszystkie informacje, łącznie z możliwością zaplanowania nań podróży czy ostatnimi tekstami/fotografiami z nim związanymi. Każda z powyższych kategorii dopracowana została w najdrobniejszych szczegółach. Bez problemu możemy sprawdzić szczegółowe informacje o wydarzeniu, a nawet, jeśli mamy taką potrzebę, rozkład sektorów i miejsc na stadionie. Jeżeli czas nas goni, wystarczy kliknąć na znajdującą się w prawym górnym rogu ikonkę z lupą, a wszystko odnajdziemy sprawnie w kilkanaście sekund. Ogromna baza informacji, rzekłbym nawet, że niezbędnik każdego, kto planuje wybrać się do Londynu i w jego okolice. Przejrzysta i rozbudowana, czasem może zbyt chaotyczna, jednak po kilku minutach przyzwyczajamy się do natłoku informacji i bez problemu przedzieramy się przez całą tę kopalnię wiedzy. Dla części użytkowników z pewnością minusem okaże się konieczność dostępu do Internetu w wielu kategoriach, ale z drugiej strony za takie ułatwienie i wręcz zaplanowanie naszej trasy na miejsce to chyba niewielka cena? Aplikacja dostępna jest zarówno dla iOS jak i Androida. London 2012 Results Kolejna oficjalna aplikacja, tym razem nastawiona na to, by dostarczać wszystkim zainteresowanym najświeższych wieści o imprezie oraz wyników ze stadionów, a nie bezpiecznie nas nań zaprowadzić. Na starcie wita nas plansza z sześcioma kategoriami: Na żywo — tutaj prawdopodobnie na bieżąco będą opisywane wszystkie zmagania sportowców. Póki co znajdziemy tam zegar odliczający do ceremonii otwarcia Igrzysk. Kalendarz i wyniki — tego chyba nikomu nie trzeba wyjaśniać. Zestawienie wszystkich wydarzeń chronologicznie. Po kliknięciu w interesującą nas pozycję dowiemy się więcej na jej temat, m.in. to co nas prawdopodobnie najbardziej będzie interesować, wyniki. Dyscypliny — jak sama nazwa wskazuje, gdy zajrzymy do tego działu naszym oczom ukaże się lista ikon z kategoriami. Po kliknięciu w interesującą nas dyscyplinę otrzymujemy listę wszystkich wydarzeń z nimi związanych, a oprócz tego są także zakładki tj. nowości, fotografie czy informacje o dyscyplinie i stadionach na których rozgrywki będą miały miejsce.  Medale — póki co jeszcze puste, ale w trakcie Igrzysk będzie tam można zobaczyć całą listę medali w trzech zakładach: ogólnie, posegregowanych alfabetycznie oraz według dyscyplin. Sportowcy — lista zawodników, najpewniej niebawem znajdą się tam oprócz nazwisk również ich osiągnięcia z tegorocznej Olimpiady. Póki co dział wieje pustkami, w szwach pęka jedynie lista z promowanymi informacjami na temat sportowców, jednak liczę że w przeciągu najbliższych godzin stan ten ulegnie poprawie. Zawodnicy zostali posegregowani według narodowości i dyscyplin. Można również użyć opcji szukaj, by jak sprawniej dotrzeć do interesujących nas wiadomości. Moje gry — tutaj, wbrew pozorom, nie znajdziemy wieści z oznaczonych przez nas jako ulubionych dyscyplin, a wszystkie wiadomości dotyczące państwa, które na starcie wybraliśmy jako domyślne.  W opcjach czekają na nas ustawienia dotyczące strefy czasowej oraz powiadomień. Aplikacja może nieustannie działać w tle, synchronizować i na bieżąco powiadamiać nas o zdobytych medalach. Kolejne ogromne narzędzie, tym razem bardziej użyteczne dla tych, którzy nie wybierają się na miejsce, a chcą być na bieżąco z wszystkimi wynikami. Jeszcze jedna gigantyczna baza informacji zamknięta w pozornie niewielkiej aplikacji. Dla każdego maniaka sportu pozycja obowiązkowa. Aplikacja dostępna jest zarówno dla iOS jak i Androida. Olimpiada Londyn 2012 – Guide Tym razem jest to aplikacja od FT451, a nie żaden oficjalny program. Dowiemy się dzięki niej: gdzie dostępne jest darmowe WiFi, przeliczymy waluty (choć do wyboru są jedynie trzy waluty: Euro, Funt Brytyjski oraz Dolar Amerykański), poczatujemy z innymi miłośnikami Olimpiady; pomoże nam także znaleźć interesujące miejsca i zasięgnąć wieści związanych z publicznym transportem. Oprócz tego czeka na nas również zakładka z nowościami oraz rozkład poszczególnych eventów poukładanych chronologicznie. Jest to jakaś baza danych, jednak w starciu z oficjalnymi aplikacjami nie ma żadnych szans. Niewielka, okrojona z wielu informacji i w szerszym spojrzeniu po prostu bezużyteczna. Jedynym aspektem który mógłby przyciągnąć użytkowników jest czat, jednak póki co nie cieszy się on największym powodzeniem i nie sądzę, by stan ten uległ poprawie. Estetycznie wykonana, jednak w tym wypadku to po prostu nie wystarcza. Aplikacja dostępna jest za darmo na Androida. London 2012 Jeszcze jeden przewodnik, tym razem od Sumoksha Infotech. Gdyby nie ten przegląd wyłączyłbym ją już na starcie, kiedy przywitała mnie plansza pewna czerwonych gradientów. Tam zaś czekały na mnie kategorie: rozkłady dnia, rozkłady dnia posegregowane według dyscypliny, nowości ze świata Igrzysk Olimpijskich, zestawienie zdobytych medali według państw, mapa Londynu którą można pobrać i działa bez konieczności podłączenia do sieci, podstawowe informacje o stadionach oraz plan metra. Wszystko podane w nieprzystępnej formie podsycanej drażniącymi, męczącymi oczy kolorami. Jedynym plusem i wyróżnikiem który punktuje, jest możliwość pobrania planu Londynu co z pewnością wielu ułatwi poruszanie. Jeżeli jednak sam znalazłbym się w tarapatach, wolałbym wykosztować się na tych kilkadziesiąt mb przesyłu danych i skorzystać z, a jakże, oficjalnej aplikacji, która automatycznie doprowadziłaby mnie do celu. Aplikacja dostępna jest za darmo na Androida. Podsumowanie Na koniec wspomnę jedynie, że sam spędziłem kilkadziesiąt minut przeglądając co do zaoferowania ma w kwestii aplikacji związanych z Letnimi Igrzyskami Olimpijskimi Google Play. Większości był to najzwyklejszy w świecie chłam, który niekoniecznie oferował pomoc, a jeszcze drażnił użytkownika marnym designem i toporną obsługą. Były też proste programy, które podawały np. jedynie plan imprezy i… nic więcej. Ale wszystko to zawierają też oficjalne aplikacje, więc jeśli ktoś będzie potrzebował, bez problemu znajdzie je właśnie tam — zawsze aktualne oraz podane w przejrzysty sposób. Ludzie odpowiedzialni za przygotowanie tak przeze mnie wychwalanych appek faktycznie stanęli na wysokości zadania i jeśli tylko nie skończą się pakiety internetowe, nie zabraknie WiFi i baterii, to możemy czuć się z nimi bezpiecznie — zarówno śledząc zmagania sportowców na odległość jak i wybierając się tam osobiście. Także nie ma na co czekać, w chwili obecnej lepszych rzeczy na swoje smartfony i tablety nie znajdziecie! 