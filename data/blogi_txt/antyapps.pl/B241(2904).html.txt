07.03.2013 Pisaliśmy już dzisiaj o Pokemonach, więc pozostając w konwencji mangi i anime, przetestowaliśmy aplikację Otaku Camera. Dzięki niej, z lepszym lub gorszym skutkiem możecie zmienić swoje zdjęcia w plansze rodem z japońskich komiksów. Nie jest to wprawdzie najbardziej zaawansowany edytor obrazu na jakim przyszło mi pracować, jednak z całą pewnością dostarczy on dużo radości i zabawy wszystkim fanom graficznych noweli z Kraju Kwitnącej Wiśni.  Obsługa aplikacji jest banalnie prosta. Po prostu robimy zdjęcie (lub wybieramy je z naszych zasobów) i dodajemy odpowiednią oprawę graficzną w postaci tła albo innych charakterystycznych dla mangi atrybutów. Mogą to być chmurki z tekstem, postaci bohaterów, a także dynamiczne komiskowe kadry. Dodatkowo możemy pobrać paczki zawierające nowe dodatki do zdjęć podzielone na wiele kategorii takich jak: Hello Kitty Word, Girl’s Tomic, Sports i inne. Mnogość graficznych zasobów to duży plus aplikacji, jednak czas wczytywania się obrazków pozostawia wiele do życzenia. Po wybraniu odpowiedniej oprawy wizualnej, nasze zdjęcie zmienia się w „coś”, co ma przypominać mangowy rysunek. Niestety pomimo dwóch suwaków, którymi możemy edytować jasność i grubość obrysów powstałej grafiki, efekt końcowy z pewnością dla wielu nie będzie zadowalający. Przy kilku fotografiach udało mi się uzyskać naprawdę ciekawe kompozycje, jednak zdjęcia, które modyfikujemy powinny być wyraźne i zrobione przy dobrym oświetleniu. Zapomnijcie też o wiernych, „rysunkowych” kopiach twarzy.  Otaku Camera to aplikacja, którą należy traktować raczej z przymrużeniem oka. Mimo skromnych możliwości, z pewnością dostarczy ona jednak wielu minut rozrywki entuzjastom komiksów. Bardziej cierpliwi, metodą prób i błędów mogą liczyć też na ciekawe efekty swoich fotograficznych modyfikacji. Tym, którzy nie przepadają za mangową kreską i mają większe wymagania w kwestii tego typu aplikacji, polecam sprawdzone już: Paper Camera. 