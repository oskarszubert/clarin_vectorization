25.01.2013 Wystarczy odrobina kreatywności i poczucie estetyki by za pomocą Martha Stewart CraftStudio wyczarować naprawdę niesamowite rzeczy. Aplikacja zaprojektowana z myślą o tablecie z logo nadgryzionego jabłka jest bardzo rozbudowanym edytorem barwnych kartek okolicznościowych, zaproszeń, wizytówek i wszystkiego, co tylko sobie zamarzymy. MSCS należy do grupy programów wyposażonych w interfejs naśladujący rzeczywistość. Jako, że mamy do czynienia z aplikacją służącą do projektowania wszelkiego rodzaju kartek okolicznościowych, na ekranie tabletu zobaczymy półkę bogato wyposażoną w różnego rodzaju ozdobniki, które pomogą w stworzeniu wymarzonego dzieła. Po wybraniu odpowiedniego formatu, na którym będziemy pracować (kartka pionowa, pozioma, kwadrat lub w papier kształcie serca) przechodzimy do wyboru głównego tematu naszej przyszłej kreacji. W cenie CraftStudio użytkownik dostaje 4 pakiety narzędzi: Everyday, Birthday Party, doilyLace oraz Nature. Dysponując odpowiednimi funduszami możemy wykupić dodatkowe zestawy narzędzi: Love Letters, Sweet Stuff, Elegant Hliday, Vintage Christmas i wiele innych. Niestety taka przyjemność kosztuje i to całkiem sporo (jeden temat – 1,79 euro), co przy wysokiej cenie samej aplikacji (4,49 euro) wydaje się kwotą nieco zawyżoną.  Choć poznanie samych narzędzi, za pomocą których upiększymy naszą wymarzoną kartkę wymaga sporo czasu, to już sama obsługa programu jest bardzo intuicyjna. Gdy uda nam się mniej-więcej poznać zawartość poszczególnych szuflad i zbiorów przekonamy się na własnej skórze jak wielkie możliwości drzemią w tym niepozornym edytorze. Liczba przeróżnych wzorów, pieczątek, ozdobników, kolorów, plakietek, naklejek i innych dzindzibołów przyprawić może o zawrót głowy. Sztuką jest wybranie i dopasowanie do siebie odpowiednich elementów, tak by efekt końcowy robił jak najlepsze wrażenie. Bez dobrze rozwiniętego zmysłu estetycznego się nie obejdzie!  CraftStudio bez problemu współpracuje z biblioteką zdjęć naszego iPad’a oraz samym aparatem. Dodanie do kartki fotografii jest kwestią kilku kliknięć. Zdjęcia, podobnie jak wszystkie inne elementy możemy obracać, przycinać, a także umieszczać na wybranych warstwach. Edycja wymarzonych kartek nie jest zakłócana przez niestabilną pracę aplikacji – wszystko działa bardzo płynnie i szybko. Skończoną pracę możemy zapisać na dysku tabletu, stworzyć z niej plik PDF, wysłać mailem lub udostępnić na Facebooku bądź Twitterze. Aplikacja obsługuje również drukowanie bezprzewodowe, więc nic nie stoi na przeszkodzie by szczególnie udane projekty zawisły nad naszym biurkiem lub zostały wysłane do rodziny i znajomych za pośrednictwem tradycyjnej poczty. 