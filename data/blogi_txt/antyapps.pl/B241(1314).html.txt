24.01.2012 Flick Soccer swego czasu opisywał i polecał Wam Szymon na Androidzie. Wtedy przyznam, że nie sprawdziłem czy gra ukazała się również w App Store i teraz już wiem, że to był błąd. Na szczęście co się odwlecze to nie uciecze i przynajmniej teraz mam tę grę za darmo na iOSie.  Seria gier Flick to proste konceptualnie tytuły, w których po prostu musimy palcem wkręcić piłkę do celu. Były już taki golf, ale nie mogło się obejść przecież bez piłki kopanej, która w Europie jest bardzo popularna. Przypomina to wykonywanie rzutów wolnych, przy czym odległość jest dość duża, a mur niekoniecznie ustawiony według jakiś konkretnych reguł – to po prostu kilku zawodników utrudniających nam strzelenie bramki. Cieszy duża różnorodność trybów, bo gra pomimo początkowego zachwytu potrafi szybko zmęczyć i znużyć z powodu dużej powtarzalności naszych działań. Dla odróżnienia mamy zatem – Smash It, czyli zbijanie szyb przesłaniających bramkę na czas. Staramy się zbić ich, jak najwięcej jednym uderzeń. Dalej są wyzwania, czyli po prostu przygotowane zadania, w których dostajemy złotą, srebrną lub brązową gwiazdkę za osiągnięty wynik punktowy. Ciekawie wypada również Crossbar, w którym punkty dostajemy za trafianie w poprzeczkę – im więcej razy z rzędu to zrobimy, tym lepszy mnożnik. Ostatni tryb i główny to po prostu odliczanie czasu w dół i próba trafienia w tarczę, która porusza się na tle bramki. Im bliżej środka jesteśmy tym więcej punktów oraz dodatkowych sekund otrzymujemy, a te są konieczne, bo licznik nieubłaganie zbliża się do zera.  Siła Flick Soccera tkwi w samej bardzo płynnej rozgrywce i łatwości celowania. Próbowałem kilku gier tego typu i zawsze miałem wrażenie, że twórcy niepotrzebnie próbują tworzyć symulator i dodawać dużo mało zrozumiałych parametrów. Tutaj to czysta zręcznościówka, jak uderzymy tak poleci, więc łatwo stajemy się królami strzelców, co samo w sobie jest satysfakcjonujące.  Czy warto? Gdyby gra była płatna to musiałbym tutaj przeprowadzić długi wywód na temat tego, czy będziecie w nią dłużej grać, bo w sumie to „skończyć” można ją w pół godziny. Inna sprawa, że jestem pewien, że niektórzy gracze już mają nabite pewnie kilkanaście, jeśli nie kilkadziesiąt godzin. Po prostu to jest prawie, jak Doodle Jump czy Fruit Ninja. Odpalamy, próbujemy pobić rekord, wychodzimy. Wracamy za kilka dni, tygodni, miesięcy i nadal Flick Soccer nas tak samo bawi. Pobierać i nie marudzić. Link do aplikacji (iPhone). Link do aplikacji (iPad). 