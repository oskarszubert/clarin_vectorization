18.06.2012 Aplikacji pogodowych znajdziemy w AppStore setki, jak nie tysiące (teraz sprawdziłem, jest ich dokładnie 1521). Znaleźć możemy wśród nich naprawdę oryginalnie zaprojektowane – warte zainstalowania nawet ze względu na sam design. Jakiś czas temu trafiłem w tej kategorii na niewielki program wyróżniający się nie tylko wyglądem, ale i funkcjonalnością – jedynym jego zadaniem było pokazywanie aktualnie panującej temperatury. Aplikacja w sam raz na panujące akurat upały – wystarczy spojrzeć na ekran telefonu lub tabletu i już wiedzieć, że lepiej nie wyściubiać nosa za próg chłodnych czterech ścian.  Thermo jest uniwersalną, bezpłatną aplikacją przeznaczoną na iPhone’a, iPoda Touch oraz iPada. Program do prawidłowego działania wymaga połączenia z internetem oraz pozwolenia na pobranie informacji o aktualnym położeniu. Thermo jest jedną z tych aplikacji, które swoim wyglądem na ekranie urządzenia imitują realnie istniejące rzeczy (nie raz zapewne spotkaliście się z apkami wyglądającymi jak papierowy notatnik czy kalendarz, tutaj mamy do czynienia właśnie z takim stylem) – w tym przypadku jest to termometr rtęciowy. Wiem, że takie projektowanie ma swoich zwolenników, jak i przeciwników – ja zdecydowanie należę do tej pierwszej grupy. iPhone z włączonym Thermo, aż prosi się by zwiesić go na ścianie – dopracowanie graficzne interfejsu budzi mój zachwyt za każdym razem, gdy na niego spojrzę (nieco lepiej prezentuje się wersja zimowa, gdy temperatura spada poniżej zera stopni). Opcje programu pozwalają na jego niewielkie dostosowanie do preferencji użytkownika – mamy możliwość zmiany skali ze stopni Celsjusza na stopnie Fahrenheita oraz wybranie czy chcemy by na termometrze była wyświetlana temperatura odczuwalna oraz jej wartość z dnia poprzedniego. Osobny akapit warto poświęcić płatnym opcjom oferowanym przez producenta. Tutaj jednak nie będzie już tak różowo jak na początku. Aplikacja w swojej podstawowej, bezpłatnej wersji wyświetla w dole ekranu średnich rozmiarów pasek z reklamami. „Dodatek” ten psuje cały efekt wyśmienitego wyglądu Thermo – jest to ogromna niedogodność w programie, którego jedną z głównych zalet jest właśnie świetny wygląd.  Usunięcie reklam to koszt 0,79 Euro – niewiele, jest jednak jedno „ale”. Pozbycie się reklam działa tylko jednorazowo – w przypadku, gdy aplikację odinstalujemy, a później zainstalujemy od nowa – reklamy pojawią się ponownie. W żadnym miejscu nie znalazłem opcji przywrócenia dokonanych w programie płatności. Drugą płatną opcją jest historia temperatur. W tym przypadku również opłata wynosi niecałe Euro i również, przy kolejnej instalacji programu, by odblokować funkcjonalność musimy zapłacić. Nie wiem czy jest to celowe działanie producenta, czy niedopatrzenie, ale zdecydowanie pogarsza odbiór tak ciekawie prezentującej się aplikacji. 