15.09.2012 W bieżącym tygodniu po raz kolejny AppStore obrodziło w promocje. I tym razem wybraliśmy kilka propozycji, które naszym zdaniem mogą Was zainteresować. Zapraszamy do zapoznania się z w pełni subiektywną listą wartych polecenia aplikacji na urządzenia z systemem iOS. Wśród nich znajdziecie zarówno gry, jak i programy. Star Walk  Star Walk to w pełni interaktywny, kompletny cyfrowy przewodnik przeznaczony na urządzenia mobilne z zainstalowanym systemem iOS w wersji 4.3 lub nowszej. Aplikacja, obecnie już w 6 wydaniu nie bez powodu cieszy się sporym uznaniem użytkowników. Ogromna ilość informacji z dziedziny astronomii zadowoli z pewnością większość pasjonatów. Najbardziej efektywną funkcjonalnością programu jest ‚nocne niebo’ wykorzystujące technologię rozszerzonej rzeczywistości. Skierowanie iPada lub iPhone’a w stronę nieboskłonu sprawia, że na jego ekranie ujrzymy planety, gwiazdozbiory i wiele więcej. Star Walk w wersji na tablety przeceniony został na 1,59 euro (z 3,99), podobnie jak aplikacja przeznaczona na smartfony. Babel Rising 3D  Babel Rising 3D należy do gatunku tower defence. Gra, w której wcielamy się w rolę Boga, którego zadaniem jest nie dopuszczenie do zbudowania biblijnej wieży Babel została wydana przez firmę Ubisoft. Tytuł wyróżnia się dobrą grafiką i wysoką grywalnością. W przyszłym tygodniu na AntyApps znajdziecie pełną recenzję gry. Babel Rising 3D w wersji uniwersalnej przez cały najbliższy tydzień będzie dostępna za darmo. Angry Business Man Ujmująca prostota i zadziwiająca grywalność. Gra utrzymana w czarno-białej tonacji opowiada o losach pewnego mężczyzny. Bohaterowi Angry Business Man uciekł autobus, a zadaniem użytkownika jest pomóc mu w jego dogonieniu. Oczywiście pogoń to z góry skazana na porażkę, ale zabawa przednia. Sterowanie opiera się na wychyleniach iPad’a/iPhone’a na boki, w zależności od tego, czy zamierzamy zwolnić czy przyspieszyć. Jest to konieczne ze względu na zmienne ukształtowanie terenu – góry, doliny i płaskowyże, nasz bohater w zależności od ukształtowania podłoża porusza się ze zmienną prędkością, a zadaniem gracza jest takie wyważenie, by tytułowy ‚wściekły mężczyzna’ znajdował się mniej więcej na środku ekranu. Angry Business Man dostępny jest obecnie w wersji uniwersalnej za darmo. Discovr Music – find new music  Jedna z najciekawszych aplikacji umożliwiających znalezienie artystów i zespołów wykonujących muzykę zbliżoną do wpisanych w wyszukiwarce programu. Dzięki Discovr Music w prosty i szybki sposób możemy odkryć wiele ciekawych, pasujących do naszego gustu wykonawców. Aplikacja dostępna jest w AppStore w wersji uniwersalnej, a pobrać ją możemy obecnie za darmo. 