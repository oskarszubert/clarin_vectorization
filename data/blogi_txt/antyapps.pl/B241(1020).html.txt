03.01.2012 Kalkulator naukowy to koszt kilkudziesięciu złotych. Tego typu urządzenie potrzebne jest nie tylko profesjonalistom, ale wymagane jest często w szkołach technicznych. Po co jednak wydawać pieniądze, skoro można mieć kalkulator naukowy za darmo lub za grosze, a w dodatku zawsze przy sobie? RealCalc uznawany jest za najlepszy kalkulator dla Androida. Nie bez przyczyny. Mnogość jego funkcji jest piorunująca, a oprócz tego cechuje się dobrym designem i przyjaznym interfejsem. Nie tylko umożliwia liczenie, ale zawiera sporo funkcji konfiguracyjnych, czego kalkulatory fizyczne raczej nie posiadają :) W opcjach możemy wybrać format, w jakim wyświetlane są cyfry. Tutaj zdecydujemy na przykład, czy jednostki mają być oddzielane od części dziesiętnych przecinkiem czy kropką. Inną bardzo przydatną funkcją jest podtrzymywanie podświetlenia ekranu. Nie jest to funkcja obowiązkowa, ale wykonujący długie obliczenia z pewnością ją docenią. Inną opcją jest możliwość włączenia trybu pełnoekranowego, czyli po uruchomieniu programu znika pasek powiadomień. Użytkownik zyskuje w ten sposób nie tylko więcej obszaru roboczego, ale również nie jest rozpraszany podczas liczenia. RealCalc dostępny jest w dwóch wersjach. Darmowa jest ograniczona, zostało z niej wyciętych kilka funkcji. Płatna kosztuje natomiast około 10 złotych. Warto w tym miejscu sprawdzić w opisie programu, która wersja zawiera funkcje, z których zamierzamy korzystać, gdyż być może nie będziemy wcale musieli aplikacji kupować, a wystarczy nam wersja darmowa. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 