05.02.2013 Strzelaliśmy już do świń, do ptaków, do rycerzy. Angry Birds doczekało się dziesiątek klonów, w których z lewej strony atakowaliśmy główne obiekty po prawicy, bazując na towarzyszącej grze fizyce i licząc na jak największą rozwałkę. Tym razem trochę zmieniliśmy perspektywę strzału, jednak większość zasad pozostaje bez zmian. Czy po tym jak światem zawładnął szał na hit Rovio podobne produkcje mają jeszcze szanse bawić?  Zadanie jest proste — wyeliminować z fikuśnych konstrukcji skrywające się tam Zombie. Jak? Ano składając konstrukcję niczym domek z kart — rzucając weń bombą. Naszą broń obserwujemy z perspektywy pierwszej osoby i gestem wysunięcia palcem w interesującym nas kierunku rzucamy granatem. To na przystawkę, bo dalej przyjdzie nam również rozstawiać pudła z środkami wybuchowymi, w które następnie samodzielnie rzucamy zapalnikami. Ciekawymi rodzajami wyzwań są te, w których owszem — Zombie muszą zginąć — jednak oprócz nich w układanki zostali wpleceni również niewinni cywile. Musimy zatem tak zabrać się do demolki, by im nic się nie stało, a im dalej w las, tym zadanie to będzie trudniejsze, co nie znaczy, że niewykonalne.  Jest nieźle, choć na dłuższą skalę zabrakło mi w grze różnorodności, zrobiło się monotonnie. Przyzwyczajony do tego, że co jakiś czas dostaję regularnie nowe opcje, tutaj czułem się delikatnie znudzony. Ruchome elementy w których liczy się nasze wyczucie czasu mi nie wystarczyły, ale możliwe, że inne produkcje postawiły za wysoko poprzeczkę. Bo na brak wrażeń narzekać nie można, podobnie jak i wyzwań — poziom trudności rośnie w stałym, płynnym tempie.  Tym co mnie niezwykle zaskoczyło jest brak, wydawałoby się wpisanych na stałe w krajobraz takich produkcji, mikropłatności. Choć pod ich postacią sprytnie ukryto opcje wykupienia pełnej wersji gry — za 0,99$ nabywamy żetony za które możemy odblokować kolejne światy — darmowy jest tylko pierwszy z nich. Choć i trochę waluty możemy zarobić „za darmo”, ściągając wskazane aplikacje.  Bomb the Zombies wygląda i brzmi znakomicie. Nie schodzi poniżej obowiązującego standardu, choć również na jego tle się specjalnie nie wyróżnia. Przyjemna dla ucha muzyka, miła dla oka grafika — jest dobrze. Problem może być jedynie ze sterowaniem — to czasami nie działa tak precyzyjnie jakbyśmy tego oczekiwali, jest dość toporne, a dodatkowo jeszcze na niewielkim ekranie smartfona często zasłaniamy sobie celownik, przez co sprawa robi się dość kłopotliwa. Na szczęście na tabletach takich problemów nie ma, także to kolejna produkcja w której sprawdza się zasada, że im większy ekran — tym lepiej. Produkcję można pobrać za darmo na platformach Google Play oraz AppStore. Miejcie tylko na uwadze, że jak wyżej wspomniałem, darmowy jest tylko pierwszy świat z piętnastoma poziomami, więc warto traktować ją bardziej w kategoriach wersji demonstracyjnej. Z drugiej strony te +/- 3zł za solidną produkcję pozbawioną reklam to chyba nie jest specjalnie wygórowana kwota? 