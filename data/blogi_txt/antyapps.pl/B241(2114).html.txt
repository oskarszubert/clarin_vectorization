07.02.2014 Gry z klockami LEGO na urządzeniach mobilnych to w moich oczach prawdziwy fenomen. Z ich większymi braćmi (tj. konsolowymi i komputerowymi) niespecjalnie jest mi po drodze, jednak gdy ukazuje się kolejna produkcja w którymś z mobilnych marketów, sięgam po nie automatycznie. Na AntyApps pisaliśmy już o świetnych Star Wars, że o aplikacjach takich jak Movie Maker czy nieoficjalnych Instrukcjach, ale wciąż z LEGO, nie wspomnę. Dziś na widelcu mam najświeższą bieganinę i skakaninę z kultowym odłamem Ninjago, skrywającą się pod tytułem REBOOTED. Nie śledzę animacji związanych z marką, ale to nie przeszkadza mi w tym, by znakomicie się bawić. Jak da się z pewnością zauważyć, od dłuższego czasu poczułem zmęcznie materiału i free-runnery omijałem szerokim łukiem, bowiem widziałem w nich jedynie więcej tego samego. W LEGO Ninjago Rebooted może specjalnie wielu innowacji nie ma, ale to jedna z najlepiej złożonych produkcji w gatunku, z jaką mam przyjemność obcować od dłuższego czasu. Mechanika zabawy? Zależy w której z kombinacji, bowiem gra składa się z dwóch części. Nieustannego biegu w prawą stronę (podczas którego gestem przesunięcia palca ku górze podskakujemy, w dół — wykonujemy efektowny „wślizg”) oraz tej, w której skaczemy ku górze odbijając się od ścian — walcząc z wrogami i unikając pozostawianych tam pułapek, oraz zrzucanych z góry wprost na naszych bohaterów przedmiotów. W grze znalazły się dwa tryby zabawy: opowieść oraz nieskońćzony. Pierwszy z nich opowiada krótką historię z uniwersum Ninjago, najeżony jest punktami kontrolnymi między którymi śmigami jednym z wybranych bohaterów. Nieskończony zaś jest niczym więcej, jak uwielbianą rywalizacją o punkty — klasyczna zręcznościówka w najczystszej odsłonie. W obu mamy do wyboru zestaw czterech znanych i lubianych bohaterów — po aktywacji broni wszystkich czterech żywiołów możemy wcielić się w kultowego, złotego Ninja.  Zarówno pod względem sterowania jak i oprawy gra nie wyróżnia się wiele na tle swych starszych braci. To ten sam poziom. Jedynym „ale” jakie mogę mieć do gry jest brak polskich czcionek. W testowanej przeze mnie, androidowej, wersji całość jest w rodzimym języku, jednak wykorzystana czcionka jest wybrakowana w charakterystyczny zestaw znaków z ogonkami, co w efekcie wygląda naprawdę słabo i nieprofesjonalnie. Poza tym jednak nie mogę jej niczego zarzucić: są plansze z samouczkami, wszystko ładuje się błyskawicznie nawet na nieco już leciwych urządzeniach — krótko: jest jak być powinno. LEGO® Ninjago REBOOTED to produkcja, którą może i ściągniecie z myślą o swoich pociechach. Nie zmienia to jednak faktu, że macie szansę przepaść w niej równie mocno, co one. To jeszcze jedna solidna produkcja z LEGO w tytule — nie ma się przed czym bronić, po prostu trzeba zagrać. Tym bardziej, że dostępna jest całkowicie za darmo. 