19.04.2012 Poniższy artykuł jest kontynuacją tekstu Walka o widza. VoD w telefonie. Świat się zmienia. Sposoby odbioru telewizji także. Popularność serwisów typu VoD rośnie jak na drożdżach. Coraz więcej osób decyduje się na oglądanie programów telewizyjnych wtedy, kiedy ma na to czas i ochotę. Jak polskie serwisy VoD wypadają na smartfonach? Przetestowałem aplikacje przygotowane przez trzech największych graczy medialnego sektora polskiego rynku – TVN, TVP oraz ipla. Co z tego wyszło?  TVP.pl – VoD + Serwis informacyjny. Aplikacja przygotowana przez Telewizję Publiczną, to nie tylko katalog VOD. To także program, który pozwoli nam przeglądnąć zawartość portalu informacyjnego TVP.pl. Otrzymujemy zatem dostęp do najważniejszych wiadomości z kraju, ze świata, regionu, biznesu, sportu, rozrywki oraz kultury. Ta sekcja aplikacji TVP została przygotowana po prostu poprawnie. Każda kategoria, to lista dostępnych artykułów okraszona zdjęciami. Wybór jednego z artykułów powoduje przejście do karty z rozwinięciem tekstu, gdzie znajdziemy powiększone zdjęcie oraz cały wpis. Formatowanie prezentowanego tekstu pozostawia jednak wiele do życzenia. Czyta się to nie wygodnie. Marginesy są za małe, a odstępy pomiędzy akapitami niemalże nie widoczne. Miłym zaskoczeniem jest natomiast sekcja VoD. Zaraz po wejściu na kartę, program wyświetli nam Polecane Wideo, które zostało zaprezentowane w formie kafelków. Przejście na podgląd kategorii wyświetli nam dostępne katalogi produkcji jak: Seriale, Filmy dokumentalne czy też Styl życia. Tuż pod nazwami katalogów – dwa obrazki dostępnych produkcji. Aby zobaczyć więcej, wystarczy przesunąć palcem w bok.  Podobnie jak w TVN Playerze, aplikacja TVP.pl ma także swoją wyszukiwarkę, która ułatwi nam znalezienie poszukiwanej produkcji. Po wejściu do działu o konkretnej produkcji, na górze mamy trzy miniaturki uruchamiające ostatnie odcinki serialu/programu (tu także nawigujemy przesuwając palcem na boki), a tuż pod spodem, nieco większe zdjęcie i ogólny opis, którego zabrakło w playerze od TVN. Po wyborze odcinka, następuje powiększenie miniaturki, a tuż pod spodem zostaje wyświetlony opis konkretnego epizodu. Techniczna jakość materiału, również na piątkę. Nic się nie przycina, obraz jest ostry, a dźwięk wyraźny. Kwestia designu aplikacji, a przynajmniej sekcji VoD wypada tutaj znacznie lepiej niż w przypadku TVN Playera, co jest bardzo miłą (przynajmniej dla mnie) niespodzianką. Obsługi programu możemy nauczyć się bardzo szybko, choć okienko z szybkim tutorialem byłoby zdecydowanie wskazane, bo niektórzy mogą się pogubić. Tutaj dosłownie rusza się wszystko, w każdym kierunku. Trochę niepotrzebnie dodano sekcję wiadomości. To fajne urozmaicenie, ale w porównaniu do karty VoD jest kompletnie niedopracowane i tylko psuje ogólne wrażenie. Aplikacja działa jedynie w układzie portretowym (oczywiście filmy można oglądać poziomo).  ipla - na życzenie i na żywo. Zawsze i wszędzie. W ipli nie znajdziemy udziwnień pod postacią serwisu informacyjnego, jak w aplikacji TVP.pl. To podobnie jak TVN Player, program nastawiony głównie na serwowany content. Ekran startowy, to kolekcja polecanych produkcji. Górna część ekranu to „cover flow” znany nam z iTunesa. Znajdziemy tam miniaturki polecanych programów. Dolna część, to także miniaturki programów polecanych. Te są już jednak statyczne, zatem ruszanie palcem na tym obszarze na nic się nie przyda. Karta Wideo w ipli, na podobnej zasadzie jak w TVN Playerze oraz aplikacji TVP, została podzielona na kategorie przechowywanych produkcji. Mamy tutaj foldery Serial, Show, News, Biznes czy Gamer. Są także kolekcje popularnych materiałów wideo. Zagłębienie się w daną kategorię, wyrzuca nam kolejne okno z kategoriami lub odnośnikami do działów o produkcjach. Tutaj także twórcy zrezygnowali ogólnego opisu serialu bądź programu. Dostajemy od razu liczbę dostępnych odcinków, do których możemy wyświetlić opis, klikając na ikonę z literką „i”. Tam znajdziemy więcej szczegółów o odcinku jak: ocena, popularność, opis, czas trwania oraz datę dodania. Podobnie jak programy konkurencji, także w ipli nie brakuje wyszukiwarki.  Funkcją, na którą warto zwrócić uwagę w przypadku ipli, to możliwość zapisania produkcji na dysk telefonu, w celu jej późniejszego obejrzenia w trybie off line. To naprawdę genialne rozwiązanie! Dzięki temu, seriale możemy oglądać jadąc tramwajem bądź autobusem bez obawy o nasz internetowy transfer. Aby zapisać daną pozycję, wystarczy być zalogowanym w serwisie. Rejestracja jest bezpłatna, a przechowywać jednocześnie możemy do 20 odcinków. ipla oferuje także usługi płatne, a konkretnie oglądanie telewizji na żywo. Taka przyjemność kosztuje nas od 4,90 zł za 30 dniowy dostęp. Kanały, które otrzymamy w takim pakiecie to Polsat News, Superstacja, TV Biznes, Rebel TV, 4Fun TV oraz itv. Wykupując taki dostęp, otrzymujemy także pakiet przywilejów, zawiera on m.in.: brak reklam, możliwość zapisania dowolnej liczby filmów na dysku a także filmy w jakości SD i HD na iPadzie. W przypadku jakości video darmowej wersji, można dostrzec różnicę w porównaniu do konkurentów. To co serwuje ipla jest niestety na nieco niższym poziomie zarówno w kwestii ostrości obrazu jak i dźwięku. Mimo wszystko, oglądany materiał nie zacina się. Design ipli jest poprawny. Nie mam do niego większych zastrzeżeń, choć podobnie jak w TVN Playerze mogło być lepiej. Chwilami można poczuć się przytłoczonym ilością kart, okien i mniejszych, wyskakujących okienek. Program działa wyłącznie w układzie horyzontalnym. Werdykt Wybór najlepszej z testowanych aplikacji jest niezmiernie trudny. Każda ma coś w sobie, każda czymś przyciąga. Chcąc wybrać najbardziej dopracowaną, zdecydowałbym się na program Telewizji Publicznej. Mając na uwadze funkcjonalność, wybieram iplę ze względu na możliwość pobierania odcinków na dysk i oglądania ich w trybie off line. Natomiast jeżeli chodzi o dobór materiałów, to moje serce najbliżej leży aplikacji należącej do TVN. Mamy zatem wizję programu idealnego (przynajmniej dla mnie) – design TVP, funkcjonalność ipli i content TVNu. Tak wyglądałoby moje mobilne VoD marzeń. A co wy macie do powiedzenia na ten temat? Gorąco zachęcam do dyskusji! 