15.02.2012 Szczególnie w ostatnim czasie, gdy sprawa ACTA oraz protestów przeciwko była na „jedynkach” wszystkich gazet i wiadomości telewizyjnych, kwestia trollface’ów się strasznie spopularyzowała. Wiadomo, memy znamy nie od dziś, ale z dnia na dzień zaczęły one atakować głównonurtowe media. Ba, taki jeden z walczących – Krzysiek Gonciarz – zrobił nawet pamiętnego trollface’a podczas audycji TVN24, całkowicie na żywo. A teraz, jak to się mówi, mamy na to appkę.  Na dodatek bardzo rozkosznie się nazywa – Trollolol. Nie jest to wynalazek ostatnich dni, natomiast ze względu na określoną sytuację, nazwijmy to, społeczno-polityczną zyskała jeszcze bardziej na aktualności. Co robi Trollolol? Oczywiście podmienia twarze na naszych zdjęciach na najprawdziwsze, trollowate, obecne w tysiącach memach, buzie rysowane. Najpierw robimy zdjęcie lub wybieramy je z albumu, a program spróbuje sam dopasować twarz. Najczęściej nie będziemy zadowoleni z efektu, więc pozostaje nam po nim poprawić. Wybieramy najpierw rodzaj trollface’a – z każdego typu (smutny, zły, wesoły itd.) dostępne jest po kilka rodzajów, co daje łącznie bardzo przyzwoitą liczbę. Po podjęciu tej decyzji możemy jeszcze obrazek przesuwać, skalować czy obracać – tak długo, aż nie będziemy z efektu zadowoleni. A później to już tylko wystarczy znajomym trolla wysłać. Widać, że aplikacja tworzona jest przez rozumiejących motyw autorów – w samych, wydawałoby się standardowych tekstach w menu znaleźć można masę odniesień do języka sieci. Jeśli brakuje nam rysunków w podstawowej wersji, to w ramach IAP można dokupić kolejne zestawy – za 0.79 lub 1.59 euro. Nie sądzę, aby było to niezbędne, ale zawsze jest taka możliwość. Autorzy zarabiają też na reklamach, które oglądamy podczas korzystania – na szczęście nie są aż tak upierdliwe. Trollolol to nie jest szczególnie rozbudowany kawałek oprogramowania, ale jego zastosowanie w określonych kręgach może być całkiem intensywne. Zależnie od Waszego sieciowego zainteresowania. Jakby co – jest za darmo. Trollolol można pobrać stąd. 