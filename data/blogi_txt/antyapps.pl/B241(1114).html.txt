05.09.2013 Nie będę ukrywał – na co dzień korzystam z trzech najpopularniejszych usług dyskowych w chmurze: Dropboxa, SkyDrive’a i Dysku Google. Ten ostatni wcale nie odstaje znacznie od reszty, a wręcz przeciwnie – na urządzeniach mobilnych pozwala na dużo więcej niż pozostałe aplikacje. Dzisiejsza aktualizacja przynosi także coś więcej poza nowym wyglądem, który tak na marginesie, prezentuje się fantastycznie. To, czego doczekali się użytkownicy systemu Android i Dysku Google już jakiś czas temu, dopiero dziś trafiło do rąk użytkowników iPhone’ów i iPadów. A mowa oczywiście o nowym podglądzie plików, który oferuje szybkie sprawdzenie zawartości zdjęcia czy dokumentu, jeszcze przed jego otwarciem. Warto też nadmienić, że wyglądem miniaturki przypominają karty znane z usługi Google Now – proces unifakacji interfejsów usług Google jest więc widoczny. Nic nie stoi na przeszkodzie, by wrócić do widoku listy, który na pewno lepiej sprawdzi się w sytuacjach, gdy do przejrzenia mamy więcej niż kilka plików. Co ważne, katalogi i pliki są teraz oddzielone od siebie, więc przeglądanie zawartości dysku jest zdecydowanie bardziej intuicyjne.  Nowa wersja aplikacji pozwala także na szybkie utworzenie i skopiowanie do schowka linku do pliku, byśmy mogli go wysłać. By to zrobić, wystarczy zajrzeć do szczegółów nt. pliku i wybrać tę opcję. Panel ten pozwala teraz na wiele więcej, możemy przenosić pliki lub udostępniać je innym osobom. Jednak najbardziej spodobało mi się usprawnienie wyszukiwania – ta funkcja została jeszcze bardziej uwypuklona, dlatego dostęp do wyszukiwarki jest teraz jeszcze łatwiejszy, zaś jej możliwości to nie tylko przeszukiwanie nazw plików i folderów, ale także… zawartości dokumentów i, uwaga, zdjęć. Jeżeli na zdjęciu uwieczniliśmy Wieżę Eiffla, to bez oporów może to hasło wpisać w pole wysukiwania i znaleźć zdjęcia ją zawierające. Muszę też nadmienić, że (nareszcie) edytowanie dokumentów w orientacji poziomej jest możliwe na iPhonie. Jeżeli aktualizacja jeszcze nie jest dostępna na Waszych urządzeniach, dajcie Google chwilę czasu na jej wdrożenie w naszym kraju. 