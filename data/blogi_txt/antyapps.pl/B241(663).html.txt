14.10.2013 Gry logiczno-zręcznościowe to gatunek tak mocno reprezentowany na urządzeniach mobilnych, że coraz ciężej o ciekawe tytuły. Nie chodzi nawet o wymyślanie koła na nowo i niepotrzebne wydziwianie, które często utrudnia zabawę. Chick Escape nie wpadł w tę pułapkę. Pomysły które w nim spotkamy nie są niczym nowym, jednak forma w jakiej je podano sprawia, że obcowanie z grą jest bardzo przyjemne.  Każda plansza dzieli się na dwa etapy, planowania oraz wykonania. W tym pierwszym rozstawiamy na planszy przedmioty tak, aby w efekcie końcowy kura zebrała możliwie jak najwięcej gwiazdek i dobiegła do końca planszy. Kolejny etap to realizacja, w której wprawdzie nie możemy przemieszać obiektów, ale dokonujemy na nich drobnych interakcji. Przykładowo odwracamy znak wilka, co sprawia że kura ma drogę otwartą, bądź też zawraca w przeciwnym kierunku. Obiektów nie jest dużo bo zaledwie 4, ale i tak pozwalają na wiele różnorakich kombinacji.  Poziom trudności rośnie stopniowo, odpowiednio wprowadzając nas w kolejne rodzaje zagadek oraz przeszkód jakie możemy napotkać.  Chick Escape to 30 plansz, z którym część stanowi nie lada wyzwanie. Oceniając jednak całość, zabawa jest zdecydowanie za krótka. Czekam na kolejne światy, przedmioty, rodzaje utrudnień. Zdecydowanie jest co rozbudowywać.  Od strony graficznej Chick Escape prezentuje się przyzwoicie. Nie ma w nim jakiegoś szczególnego efektu WOW, który sprawi że oprawa będzie dodatkowym czynnikiem zachęcającym do zabawy, jest po prostu solidnie wykonaną robotą. Zarówno tła jak i elementy statyczne oraz animacje, pasują do siebie, tworząc zgrabną całość. Solidny poziom trzyma także oprawa audio, choć lekko monotonna to nadrabia żwawością. Drobne zastrzeżenia mam do precyzji w rozmieszczaniu obiektów. Czasem są zbyt małe i przy grubych palcach trzeba się natrudzić by wstawić je w odpowiednie miejsce. Chick Escape to prosta w formie i przyjemna rozrywka dla naszych szarych komórek. Wersja próbna oferuje 6 plansz. Niewiele, ale pozwala na zapoznanie się z tym co czeka nas w pełnej. Jej zakup to niewielki wydatek 3,49zł. Fani gatunku powinni się jej przyjrzeć bliżej. Kilka chwil spędzonych przy wersji demonstracyjnej będzie miło spędzonym czasem. 