15.05.2013 Niedawno na AntyWebie mogliście przeczytać o tym jak Facebook traci młodych użytkowników sieci na rzecz konkurencyjnych serwisów społecznościowych. Jednym z nich jest Wanelo, czyli kolejna po recenzowanym już u nas Svpply usługa pozwalająca połączyć przyjemność kupowania z polecaniem produktów, katalogowaniem ich oraz interakcją z innymi użytkownikami. Przygodę z Wanelo zaczynamy od założenia konta lub połączenia go z Facebookiem. Niestety w moim przypadku ta druga opcja nie chciała zadziałać. Kiedy jednak udało mi się założyć oddzielny profil, avatar z Facebooka i automatyczna zgoda na publikacje aktywności z Wanelo od razu pojawiły się w ustawieniach programu. Kolejny krok to określenie asortymentu jaki nas interesuje (do wyboru MEN, WOMEN, HOME oraz KIDS), a także zaznaczenie pojedynczego lub podwójnego symbolu dolara, co w domyśle ma symbolizować, na jaką ofertę przygotowany będzie nasz portfel. W aplikacji możemy tworzyć określone przez nas listy dodanych przedmiotów. Standardowo otrzymujemy dwie z nich: spis wymarzonych prezentów i największych obiektów naszego pożądania (jak zwykle przepraszam za kwieciste tłumaczenie).  Poszczególne gadżety, ubrania czy inny asortyment odnajdujemy z pomocą wyszukiwarki lub po prostu spędzając długie godziny na przewijaniu kolejnych kwadracików ze zdjęciami. Po wybraniu jednego z nich możemy dodać go do jednej z naszych list życzeń lub po prostu przenieść się do sklepu, w którym dany produkt jest dostępny. Pod każdą z miniaturek znajdują się również komentarze innych użytkowników serwisu oraz adres miejsca, z jakiego pochodzi przedmiot. Szczerze mówiąc zabrakło mi podziału na więcej kategorii. Szczegółowy podział asortymentu, z jakim spotkałem się w konkurencyjnej aplikacji Svpply, znacznie ułatwia nam poszukiwania. Z drugiej jednak strony prostota Wanelo ma w sobie coś urzekającego, a uproszczenia są być może celowym zabiegiem mającym na celu zatrzymać nas przy aplikacji na dłużej. Dodatkowo przedmioty, jakie od pierwszego uruchomienia poleca aplikacja, zostały dobrane w naprawdę przemyślany sposób. Wiele ciekawych gadżetów naprawdę zwróciło moją uwagę, dlatego nie dziwię się, że mimo znanego patentu przewijania strony w dół, akurat Wanelo znalazło wyjątkowo liczną grupę odbiorców. Grunt to pokazać dzieciakom fajne zabawki ;) Jeśli Svpply okazał się dla was zanadto funkcjonalny, spróbujcie przenieść swoje cenne pokłady wolnego czasu na przewijanie ciuchów i gadżetów z Wanelo. Jego siła tkwi właśnie w prostocie i dobrze dobranej ofercie produktowej. Aplikacja dostępna jest dla użytkowników systemów Android oraz iOS. 