22.10.2013 Dziś na konferencji Nokii, wraz z zapowiedziami nowych urządzeń przemknęło sporo informacji o nadchodzących aplikacjach i grach. Krótkie podsumowanie będzie jutro, za to już dziś część z nich miała swoją premierę. Jedną z pierwszych jest Rail Rush czyli wciągający Runner od MiniClip, dobrze znany posiadaczom iOS i Androida. Rail Rush to klasyczny runner, w którym nasz bohater porusza się do przodu, a My obserwujemy akcję zza jego pleców. Takich tytułów wciąż brakuje na Windows Phone. Tak właściwie poza serią Temple Run, ciężko odnaleźć w sklepie coś godnego uwagi. W Rail Rush przyjdzie nam przemierzać szyby kopalniane jednak nie pieszo, a z pokładu wagonu. Sterowanie niczym szczególnym się nie wyróżnia. Gest w dół to kucanie, do góry skakanie, na boki zmiana toru, a przechylając telefon wychylamy się w celu zebrania skarbów, bądź też ominięcia przeszkody. Naszym zadaniem jest dotarcie jak najdalej przy okazji wykonując pomniejsze zadania. Nic co w jakikolwiek sposób odbiegałoby od standardów gatunku.  Niestety, mikropłatność w tej grze prezentuje się nieprzyjemnie. Dlaczego? Nie wszystko będziemy mogli kupić za zebrane w grze złoto. Spora cześć dodatków jest dostępna jedynie gdy zapłacimy prawdziwą gotówkę, a ceny wydaję się mocno zawyżone (15 zł za nowego bohatera albo możliwość podwojenia zebranych skarbów).  Oczywiście nie przeszkadza to w zabawie, gatunek runnerów jest w tym aspekcie bardzo elastyczny, jednak fani bicia rekordów i odblokowywania wszystkiego poczują się zawiedzeni. Od strony graficznej Rail Rush trzyma solidny poziom nie ustępujący serii Temple Run. Kanciasty styl graficzny, pasuje do humorystycznej kreski, a różnorodne style kopalni sprawiają że grafika nie nudzi się zbyt szubko. Klimat doskonale dopełnia żwawa muzyka. W przeciwieństwie do Temple Run grę cechuje bardzo dobre i dokładne sterowanie. Nawet pomimo sporego natężenie gestów, w krótkich odstępach czasowych nie ma problemu z ich poprawną interpretacją. Rail Rush dostępny jest za darmo, niestety jak na razie jedynie na urządzenia Nokii z Windows Phone 8. Czy warto grę pobrać? Zdecydowanie tak. Runnery to esencja mobilnego grania, wciąż zbyt słabo reprezentowana na mobilnym systemie od Microsoftu. Podobnie jak w przypadku innych gier od MiniClip, w RailRush możecie zagrać także przez www. 