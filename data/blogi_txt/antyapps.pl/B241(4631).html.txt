11.10.2013 Leniwy poranek, odcinek serialu dobiega końca, czas przeklikać się dalej. Komu chciałoby się wygrzebywać z wygrzanego łóżka by wstać do komputera, skoro można wszystkie czynności wykonać z poziomu urządzenia mobilnego? No właśnie — dlatego przed odpaleniem odcinka nie zapomnijcie poprosić o pomoc WiFi Mouse! Zawsze unikałem tego typu aplikacji, bowiem w większości z nich instrukcja była tak długa, że w połowie po prostu odechciewało mi się studiowania tematu. Tym razem jednak zapomnijcie o zwojach papieru które będziecie musieli przeczytać nim wszystko zaczyna funkcjonować jak trzeba. Może trudno w to uwierzyć ale… to po prostu działa. Jak? Wystarczy zainstalować aplikację na mobilnym urządzeniu oraz program na komputerze, który posłuży nam jako serwer. Jeżeli oba urządzenia podłączone są do tej samej sieci WiFi, to wystarczy dosłownie jedno kliknięcie i już wszystko działa jak należy!  Aplikację testowałem na systemie OSX oraz Androidzie. Nie miałem z nią najmniejszych problemów, smartfon działał po prostu jak bezprzewodowy touchpad. Bez opóźnień i jakichkolwiek problemów, smartfon obsługiwał nie tylko standardowe polecenia przesuwania kursora i klikania, ale także gest przewijania — choć ten charakteryzował się prawdziwie ślimaczym tempem. Znalazło się także miejsce dla podręcznej ekranowej klawiatury. I to wszystko w wersji darmowej, a co jeśli zdecydujemy się nabyć wersję premium? Tam czekać będzie na nas jeszcze więcej gestów i opcji, które pozwolą dostosować działanie myszki do naszego widzimisię, jednocześnie zamieniając nasze mobilne urządzenie w prawdziwe centrum dowodzenia. Jeżeli Wasz komputer jest oddalony o kilka metrów, z pewnością docenicie takie rozwiązanie. To może być ciekawe rozwiązanie nie tylko podczas leniwych poranków i oglądaniu materiałów multimedialnych, ale także przy różnego rodzaju prezentacjach, gdzie bez dochodzenia do komputera będziemy mogli swobodnie zmieniać slajdy już z poziomu trzymanego w dłoniach smartfona czy też tabletu. Albo po prostu jako znakomity zamiennik standardowego touchpada, który w wielu modelach przenośnych komputerów pozostawia naprawdę wiele do życzenia. WiFi Mouse dostępny jest zarówno w Google Play jak i AppStorze w kilku wersjach:  Android (darmowa) Android (płatna, nieco ponad 9 pln) Android HD (darmowa wersja próbna) iOS (darmowa) iOS (płatna 2,99$) iOS HD (darmowa) iOS HD (płatna, 3,99$) 