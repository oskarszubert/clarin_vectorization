02.04.2012 Market aplikacji dla Androida pęka w szwach. Ile to już setek tysięcy pozycji można tam znaleźć? Dwie, trzy? Często dobre gry i aplikacje giną w tłumie, a wybijają się jedynie te z odpowiednim marketingiem lub te, które miały szczęście. Polak wpadł na pomysł wyszukiwarki mało popularnych aplikacji, ale tylko tych, które zdobywają naprawdę wysokie noty. Niedawno trafiłem na Wykopie na ogłoszenie pewnego Polaka, który informował na temat swojej aplikacji. Dziwna nazwa (Best apps hunter), prostacka oprawa graficzna, a mimo tego zalążek czegoś ciekawego. Algorytm przeszukujący Google Play zawarty w tym narzędziu wymaga jeszcze sporo poprawek, ale i tak działa naprawdę nieźle. Aplikacja jest brzydka jak listopadowa noc. Nie ma tutaj co mówić nawet o designie. Wszystkie opcje formularza wyszukiwania wyrzucone zostały na główną stronę, wyświetlane są w domyślny, androidowy sposób. Naciapane jest tutaj tymi przyciskami, polami wyboru, komunikatami. Autorowi aplikacji przydałoby się jakieś szkolenie z dziedziny user-interface/user- experience. Z drugiej strony mamy działający algorytm wyszukiwania. Możemy zmieniać takie argumenty jak język opisu aplikacji, co pozwala odfiltrować typowo azjatyckie programy i gry. Dalej możemy ustalić minimalną liczbę ocen, zakres ocen, zakres pobrań i wiele innych. Prezentacja wyników jest okropna pod względem wyglądu, aczkolwiek wyniki bywają naprawdę ciekawe. Można trafić na perełki, choć niestety często są to również aplikacje dedykowane na zagraniczne rynki, które u nas nie mają żadnej przydatności. Tak czy inaczej, zachęcam do zainteresowania się tym narzędziem. Rewelacyjny pomysł, który wymaga po prostu dopracowania. Napawa mnie dumą fakt, że to dzieło naszego rodaka.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 