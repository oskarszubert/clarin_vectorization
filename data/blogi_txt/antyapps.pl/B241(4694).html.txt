31.10.2011 Z dużym zainteresowaniem obserwuję innowacyjne pomysły, które zostają zrealizowane w formie aplikacji na Androida. Tak samo sytuacja ma się ze Slice It!, w której to produkcji rozgrywka polega na rozcinaniu figur na równe części. Nie jest to wcale takie łatwe i wymaga od nas zmysłu geometrycznego. Tymbardziej wciąga, gdyż każde następne zadanie to nowe wyzwanie.  Jak w to się gra? Główny ekran gry stylizowany jest na notes, na którym pojawiają się rysowane kredką figury. Następnie dostajemy zadanie, polegające na przecięciu danego obiektu na możliwie równe części. Im części bardziej zbliżone do siebie pod kątem powierzchni, tym więcej punktów otrzymujemy. Powierzchnia wyliczana jest jako procent figury wyjściowej. W dalszych częściach gry zatem poszczególne części mogą przybierać naprawdę różną formę, ale ich powierzchnia może być identyczna. W takim przypadku dostajemy maksymalną liczbę gwiazdek. Zatem nawet w momencie, gdy przejdziemy całą grę, wciąż możemy podjąć wyzwanie i podciągnąć wyniki przy poszczególnych figurach. Super! Figury rozcinamy oczywiście za pomocą dotyku – palcem, który zostawia ciągnący się przez ekran ślad kredki. Gra jest naprawdę innowacyjna i niesamowicie wciąga. Czy warto? Jeśli powiem w tym miejscu, że gra jest dostępna za darmo, a twórcy utrzymują się z reklamy, domyślicie się chyba jednego – warto. Tak rewelacyjna gra za bezcen to jedna z rzeczy, za które uwielbiam Androida – na iPhone taka gra na pewno byłaby płatna :) Zachęcam do samodzielnego spróbowania swoich sił w SliceIt! 