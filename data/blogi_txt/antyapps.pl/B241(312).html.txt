26.07.2013 Kupowanie, przeglądanie, poznawanie, zdobywanie informacji z ciekawostkami — wszystko to posegregowane w tytułowe kręgi. Tematyczne, oparte na ramach czasowych, kolorystyce czy stylu. A całość zamknięta w estetycznie wykonanej, rozbudowanej aplikacji artCircles. Na starcie naszym oczom ukazuje się zestaw okręgów, będących pierwszą z kategorii. Klikając nań zagłębiamy się w kolejne kręgi, gdzie uściślamy interesujące nas kategorie. Po wyborze jednej z pozycji mamy możliwość zapoznania się z krótkim opisem, a następnie przechodzimy już do zestawu slajdów. Wysokiej jakości zdjęcia i obrazy robią ogromne wrażenie na iPadzie z Retiną i przyznam szczerze, że z dużym zaciekawieniem przejrzałem całą bibliotekę materiałów proponowanych przez artCircles. Dla części z nich dostępne są również krótkie opisy, które są na tyle zwięzłe i konkretne że nie mają czasu nas znudzić.  Ale same galerie to jeszcze nie wszystko, bowiem artCircles jest aplikacją należącą do serwisu Art.com — nie mogło w niej zatem zabraknąć wirtualnego sklepu. Reprodukcję każdej z prac możemy nabyć już z poziomu aplikacji — wystarczy wybrać rozmiar, ewentualnie jeszcze rodzaj ramki — zapłacić i czekać na paczkę. Rozmiarów jest sporo i myślę, że każdy powinien być usatysfakcjonowany — o cenach wypowiadać się nie będę, bowiem zupełnie się na takowych nie znam, lecz wahają się od ok. stu do nawet ponad tysiąca złotych. Jeżeli nie jesteście przekonani, czy dana pozycja nada się do Waszego wnętrza, możecie skorzystać z funkcji podglądu, która pozwoli na podstawie zdjęcia umiejscowić dane arcydzieło podglądowo na ścianie którą miałoby zdobić.  Sklepem zainteresowany nie jestem, jednak przyznaję, że samo przeglądanie galerii wciągnęło mnie na kilkadziesiąt dobrych minut. Część prac dobrze mi już znana, część widziana pierwszy raz — wiele wzbogaconych o wspomniane opisy — naprawdę solidna robota. artCircles dostępne jest na iPada za darmo :) 