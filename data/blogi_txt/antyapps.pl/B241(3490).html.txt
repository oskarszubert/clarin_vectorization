30.09.2011 Gier puzzle wykorzystujących fizykę mamy na AppStorze pod dostatkiem, ale tylko część z nich w ogóle przebija się do świadomości graczy. Fenomen Angry Birds i Cut the Rope spowodował, że wszyscy próbują szczęścia, ale rzadko dostajemy coś więcej niż przeciętność. Where’s my Water? się udało głównie dzięki przemyślanej mechanice i przyjemnej postaci głównego aligatora Swampiego.  Jak w to się gra? Where’s my Water? jak można się domyśleć związane jest z wodą i dostarczeniem jej uśmiechniętemu aligatorowi, który po prostu chce wziąć kąpiel. Niestety jego łazienka umieszczona jest głęboko pod ziemią, więc musisz odsunąć sporo ziemi zanim woda spłynie do celu. Idea stojąca za grą jest banalna, jeśli chodzi o mechanikę, ale na tyle dziwna, że przemówi do każdego typu gracza.  Oczywiście żeby nie było nic w życiu nie jest takie proste i jak na początku wystarczy palcem wybrać ziemię tak potem mamy do czynienia z różnymi zapadniami, pochylniami, wężami pryskającymi wodą w konkretnym kierunku oraz toksynami, przed którymi musimy aligatora chronić. Jest tego mnóstwo i powoduje, że każda następna plansza jest inna od poprzedniej i dlatego też Where’s My Water tak fascynująco wciąga gracza. Dodatkowo w każdej planszy możemy zebrać 3 gumowe kaczki leżące często gdzieś na bocznej ścieżce. Bez tego nie będzie można powiedzieć, że przeszliśmy wszystko. Sam aligator Swampy odwdzięczy się oczywiście odrobiną słodkiej animacji, jak tylko dostanie wodę. Potwierdza się teza, że bez jakiejś wyróżniającej się postaci takie tytuły dużo tracą. Na szczęście Swampy sprawdza się świetnie i już jego mina na ikonie zachęca graczy do zakupu. Czy warto? W tym wypadku wybór jest oczywisty. Jeśli podobają Wam się inne gry logiczne w tym gatunku to nie ma, co się zastanawiać – za 4 złote dostarczy Wam sporo radości i uprzyjemni czekanie na spóźniający się tramwaj. Rozgrywka jest prosta, ale natychmiastowo wciąga i nie pozwala wręcz się oderwać. Osobiście liczę, że nie zabraknie dodatkowych zestawów z nowymi planszami, bo 80 to dla mnie ciut za mało i mam ochotę na więcej! 