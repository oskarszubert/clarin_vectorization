02.01.2013 Rok 2012 był bardzo udany dla miłośników platformówek korzystających z systemu iOS. Obok wielokrotnie już u nas wspominanych i cieszących się dużą popularnością w polskim AppStore dwóch tytułów: Rayman Jungle Run oraz He-Man: Master of Uniwerse w minionym roku pojawiło się przynajmniej kilka produkcji z tego gatunku, w które warto zagrać. Do tego grona z całą pewnością zalicza się Swordigo – jedna z najlepszych platformówek zaprojektowanych z myślą o urządzeniach wyposażonych w ekran dotykowy.  Swordigo to fantastyczna przygoda w barwnym świecie wykreowanym przez fińskie rodzeństwo – braci Ville i Tuomas’a Mäkynen’ów. Twór, będący owocem ciężkiej pracy tej dwójki programistów łączy w sobie kilka gatunków. Zdecydowanie najwięcej zabawy znajdą w nim entuzjaści wspomnianych wcześniej platformówek oraz… wielbiciele gier RPG w nieco lżejszym wydaniu. Miłośnicy zagadek logicznych i zręcznościówek również nie powinni narzekać gdyż w Swordigo znajdą pewne elementy nieodłącznie związane także z tymi gatunkami. Nasza przygoda rozpoczyna się w niewielkiej, liczącej zaledwie kilka domostw osadzie. Krótkie wprowadzenie i już wiemy, że po raz kolejny przyjdzie nam stawić czoło złemu potworowi, który ma zamiar zawładnąć baśniowym światem. Fabuła nie rozpieszcza oryginalnością i można o niej napisać tyle, że jest. Sytuacji nie ratują również nieliczne zadania poboczne, które trzymają poziom głównej historii – znajdź miecz, przynieś przedmiot, zabij potwora – schematy powielane miliony razy ucieszą chyba tylko totalnych nowicjuszy, dla których Swordigo będzie pierwszą grą, w którą przyszło im zagrać;) Na szczęście dalej jest już tylko lepiej.  Pierwsze cechy, na które zwracam uwagę odpalając nową grę na tablecie to sterowanie i oprawa. W obu wspomnianych kwestiach Swordigo nie ma się czego wstydzić. Kontrola nad naszym niebieskowłosym bohaterem jest wygodna. Postacią sterujemy za pomocą wirtualnych przycisków umiejscowionych po obu stronach ekranu. Z lewej strony znajdziemy strzałki odpowiadające za poruszanie się  w przód i w tył, a po prawej trzy przyciski akcji: podskok, cios mieczem oraz atak magiczny. Rozmieszczenie przycisków możemy w dowolny sposób zmienić – wystarczy wejść w ustawienia gry i dostosować ich położenie do swoich potrzeb. Oprawa gry stoi na dobrym poziomie. Grafika i animacje może nie zachwycają, ale są wystarczające by w pełni cieszyć się rozgrywką. Bardzo dobrze prezentuje się muzyka, która nie jest monotonna i klimatem pasuje do świata przedstawionego na ekranie.  Na koniec pozostawiłem to, co tygryski lubią najbardziej. Gameplay. Miodność. Grywalność. Przyjemność i satysfakcja płynąca z gry jest ogromna. Choć fabuła nie zachwyca, a grafika nie wyciska ostatnich potów z naszego sprzętu Swordigo daje mnóstwo radości. Przemierzanie kolejnych obszarów wciąga, a bajkowy świat gry na każdym kroku zaskakuje różnorodnością. Potyczki z napotkanymi przeciwnikami wymagają od gracza przyjmowania za każdy razem odmiennej taktyki walki, a zagadki, które przyjdzie nam rozwiązać nie raz przyprawiają o ból głowy. Dodatkowego smaczku dodają elementy RPG – gracz sam podejmuje decyzję o rozwoju bohatera (rozwijać możemy trzy cechy: wytrzymałość, siłę oraz magię). Ciekawym pomysłem znacznie przyspieszającym i ułatwiającym rozgrywkę jest system teleportów, dzięki którym możemy błyskawicznie poruszać się pomiędzy odległymi lokacjami. Swordigo to aplikacja uniwersalna – w grę zagramy zarówno na iPadzie, jak i na iPhonie i iPodzie Touch. Dzięki iCloud możliwa jest synchronizacja zapisanego stanu rozgrywki pomiędzy wszystkimi posiadanymi urządzeniami. Gra obsługuje wyświetlacze Retina (w iPhonie i nowych iPadach) oraz została dostosowana do ekranu iPhone’a 5. Z okazji trwającej właśnie promocji tytuł możecie pobrać za darmo (standardowa cena wynosi 1,79 euro). 