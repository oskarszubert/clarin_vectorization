08.08.2012 Jestem wielkim zwolennikiem prostoty i minimalizmu. Uważam, że twórcy aplikacji nie muszą dodawać w każdym miejscu wodotrysków i fanfar, aby sprzedać swój produkt, chyba, że charakter danej aplikacji bajerów wymaga. Minimalizm nie oznacza jednak, że aplikacja ma urągać dobremu smakowi lub też wpływać na jej użyteczność. Jest sporo produkcji, które mogę zaliczyć do właśnie tej kategorii zrobionych ze smakiem i gdy natknąłem się na Remain, pomyślałem, że i ta będzie należeć to tej grupy. I na pewnym poziomie bez wątpienia tak jest. Remain wręcz epatuje minimalizmem i prostotą. Nie znajdziemy w niej wyszukanego interfejsu, animacji 3D, dźwięków, mignięć i obrotów. Nie zmęczy nas skomplikowana, wielopłaszczyznowa nawigacja i udziwnione menu. Nie. Twórcy tej aplikacji postawili na prostotę i minimalizm. Ale chyba nieco się zagalopowali. Wygląd aplikacji jest kwintesencją oszczędnego podejścia do interfejsu. Zasadniczo jest to biały ekran, na którym wyświetlane są stworzone przez nas wpisy. Ponieważ aplikacja ta jest narzędziem do tworzenia list to-do z wbudowanym mechanizmem odliczania czasu, więc wyświetla ona nam nasz wpis, czas danego zadania, który wcześniej ustaliliśmy oraz, po jednokrotnym kliknięciu, również czas, jaki pozostał do zakończenia zadania. Również sam mechanizm dodawania i zarządzania wpisami jest uproszczony. Możemy wpisać tylko tytuł i ustalić daty. Wpisy możemy usuwać przeciągając je w prawo lub edytować dłużej je przyciskając. Niestety minimalizm funkcji pędzi za minimalizmem designu. Wymienione wyżej czynności, to jedyne funkcje tej aplikacji. Nie możemy dodawać przypomnień, zmieniać kolejności wpisów na liście, nie ma żadnych powiadomień czy możliwości wyróżniania wpisów. I można na to się zgodzić, w końcu aplikacja hołduje maksymalnej prostocie i jeżeli nie potrzebujemy bardzo zaawansowanych funkcji, to Remain sprosta naszym oczekiwaniom. Jednak osobiście uważam, że aplikacja, która ma być funkcjonalnym narzędziem do tworzenia list to-do powinna mieć nieco bogatszy zasób opcji. Zresztą i to mógłbym wybaczyć, gdyby nie przedziwny mechanizm usuwania wpisów. Jest on niestety bardzo ułatwiony. Wystarczy, że przeciągniemy ekran w celu odświeżenia i wszystkie wpisy, którym wygasły data ważności znikają i nie da się ich odzyskać. Niechcący można sobie usnąć sporą liczbę wpisów – według mnie jest to źle zaplanowany mechanizm. Niestety, ale moim zdaniem twórcy Remain przeszarżowali z prostotą i minimalizmem. Aplikacja nie tylko nie ma wielu potrzebnych funkcji, ale również zbyt prosto można utracić istniejące w niej wpisy. Rozumiem, że chciano uprościć jej działanie, ale akurat ten mechanizm powinien być lepiej zabezpieczony lub powinna istnieć lista zadań zrealizowanych. Ponieważ jednak aplikacja jest za darmo, więc jeżeli chcielibyście się sami przekonać, czy jej konstrukcja Wam odpowiada, to możecie to zrobić bez ponoszenia kosztów. Ocena: 3 