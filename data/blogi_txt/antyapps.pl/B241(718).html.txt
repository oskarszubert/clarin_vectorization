10.06.2013 Czytasz książkę, wtem! przed Tobą kilka interesujących zdań. Chętnie do nich wrócisz, podzielisz się w portalach społecznościowych, a może nawet użyjesz jako motto tu i ówdzie. Problem polega na tym, że pod ręką nie masz ani komputera, ani nawet kartki i długopisu. Z pomocą niech przyjdzie Ci twoje urządzenie z iOS na pokładzie. ClipBook to aplikacja, przed którą postawiono tylko jeden cel — pozwolić na swobodne notowanie kwestii z książek. Przed rozpoczęciem zapisywania kwestii, o których nie chcemy zapomnieć, warto jest dodać oczytywaną właśnie pozycję. Oprócz autora i tytułu istotna jest jej ilość stron, szczególnie jeśli zależy nam na pełnym adresie bibliograficznym. Dodatkowo można również wklepać ISBN oraz zaimportować okładkę — żeby nie było, że przed nami tyle ciężkiej pracy, to podpowiem, że nie zabrakło w aplikacji integracji z serwisami takimi jak GoodReads czy Amazon, które są prawdziwą skarbnicą wiedzy z zakresu wydawanych publikacji książkowych. Kiedy już wybierzemy pozycję, z której cytaty chcielibyśmy zapisać, to w dolnej części ekranu czekają na nas dwie ikonki z symbolami ołówka oraz aparatu fotograficznego. Pierwsza z nich pozwala na ręczne wklepywanie tekstu, druga zaś jest skrótem do wbudowanego modułu foto. Po uchwyceniu odpowiedniej strony, możemy jeszcze go wykadrować by zachować tylko część z interesującym nas fragmentem, a nie cały obszar który znalazł się na zdjęciu.  Dodawane przez nas wpisy możemy publikować wygodnie w dwóch najpopularniejszych portalach społecznościowych, tj. Twitter oraz Facebook. Mało? Wszystkich użytkowników Evernote’a powinna ucieszyć wieść, że ClipBook posiada pełną integrację z tą usługą. Można za pomocą kilku kliknięć w ekran wszystkie zgromadzone w aplikacji dane wyeksportować do naszego konta z notatkami, by cieszyć się pełnym do nich dostępem gdziekolwiek jesteśmy. Wizualnie program robi bardzo dobre wrażenie. Standardowo dostępna jest weń jedna skórka, kolejną można dostać po integracji z Facebookiem. Z nawigacją również nie powinno być większych problemów, wszystko jest poukładane logicznie i myślę, że nikt nie będzie miał większego problemu by odnaleźć się w tamtejszym interfejsie. ClipBook to interesująca propozycja, ale czy w erze cyfrowych wydań w które masy zaczytują się na Kindlach naprawdę sensowna? Trudno powiedzieć, sam czytam wciąż „analogowe” książki i nierzadko zdarza mi się z nich nieco wynotować, dlatego prawdopodobnie nie jestem do końca obiektywny, ale myślę, że dzięki możliwości wynotowania stron i stworzenia w ten sposób dokładnego adresu bibliograficznego naprawdę warta uwagi. Aplikację można nabyć za 0,89 euro w AppStorze, choć aktualnie trwa promocja w ramach której można ją pobrać bez żadnych opłat. 