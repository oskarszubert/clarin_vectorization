05.02.2014 Jak uczynić inteligentne telefony jeszcze mądrzejszymi? Za pomocą takich właśnie aplikacji. O programach związanych z zarządzaniem profilami już parokrotnie pisaliśmy, jednak w większości przypadków opierały się one wyłącznie na zarządzaniu dźwiękami. TF Profile jest usługą kompleksową, w której tworzenie zestawów jest na dodatek banalnie proste i przyjemne. Jeśli zatem macie potrzebę korzystania z tego typu projektów, ten może okazać się strzałem w dziesiątkę! Dla każdego z profilów możemy ustawić szereg opcji. Wśród nich nie zabrakło szczegółowego zarządzania głośnością poszczególnych elementów (dzwonków, alarmów oraz mediów), ale to tylko wierzchołek góry lodowej. O wiele ciekawiej, moim zdaniem, wypada cała reszta. A w niej zawiera się uruchamianie różnych modułów łączności (Wi- Fi, Bluetooth, GPS, transferu danych, synchronizacji, tworzenia hot-spotu czy włączenia trybu samolotowego); zarządzanie ekranem (janością, obracaniem, czasem jaki ma upłynąć przed jego wygaszeniem czy zmianę tapety (!), a także akcje. Wśród nich jest ustawienie alarmu, automatycznie włączenie ustawień w wybranej zakładce oraz włączenie wybranej z zainstalowanych aplikacji. Opcji jest dużo, a co za tym idzie możliwości z nimi związanych całe multum.  Tym bardziej, że do każdego z nich możemy ustawiać także reguły. Jeżeli X - to Y. Oczywiście pod tajemniczym Y kryją się stworzone przez nas profile. X natomiast to cała siatka reguł. Od tych związanych z datą czy czasem, przez wpięcie lub wypięcie urządzenia do gniazda słuchawek, włączenie telefonu lub ekranu, na różnych poziomach baterii czy podłączeniu ładowarki skończywszy. Jak widać możliwości które oferuje aplikacja jest naprawdę dużo. Tym bardziej, że nie musimy ograniczać się jedynie do dwóch czy trzech opcji, a zautomatyzować cały smartfon czy tablet w dużo większym zakresie. Sam pogubiłbym się w tym już po kilku tygodniach i po prostu nie zdaje to u mnie egzaminu, podobnie zresztą jak popularna usługa If This Than That, ale patrząc na jej popularność i ciągle napływające dobre opinie, jestem raczej w mniejszości. TF Profile to niezwykle potężne narzędzie, które może w dużym stopniu ułatwić korzystanie z Androida, szczególnie jeśli z tego samego urządzenia korzystacie służbowo i prywatnie. Warto samodzielnie sprawdzić jak to działa. Aplikacja dostępna jest na platformie Google Play w dwóch wersjach: darmowej oraz płatnej, na którą przyjdzie nam wydać niewiele ponad sześć złotych. 