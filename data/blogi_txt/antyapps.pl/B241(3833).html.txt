24.09.2012 Na Windows Phone nie brakuje świetnych aplikacji do prostych i bardziej zaawansowanych edycji naszych zdjęć. Sami opisaliśmy ich już kilka, jednak dla wielu wciąż brakuje tej najważniejsze, Instagramu. Niestety, pomimo wielu plotek aplikacja pojawi się zapewne dopiero z premierą Windows Phone 8. Do tego czasu muszą nam wystarczyć zamienniki. Jednym z nich jest SoMee. Aplikacja jest prostym edytorem zdjęć ze wsparciem serwisów społecznościowych. W pewien sposób przypomina instagram, głównie ze względu na konieczność przycięcia grafik na kształt kwadratu. Tak przycięte zdjęcie poddajemy edycji za pomocą 3 elementów: filtrów (30), świateł (30) i ramek (20). Gdy wybierzemy konkretny efekt, możemy zmienić jego natężenie. Oczywiście z jednej grupy możemy wybrać kilka, tylko że każdy zatwierdzamy pojedynczo.  Gdy poddamy nasze zdjęcie zabiegom upiększającym, nie pozostaje nam nic innego jak jego zapisanie oraz umieszczenie na serwisach społecznościowych. SoMee w jednym menu łączy opcję wyboru zapisu w pamięci telefonu, udostępnienia na Facebooku, Twitterze i Tumblr. Rozwiązanie bardzo proste i intuicyjne. Zaznaczamy jednym kliknięciem gdzie zdjęcie ma trafić dodajemy podpis (w zależności od serwisu przybiera różne formy) i już po chwili zdjęcie leci w wybrane miejsca. Na tym jednak rola aplikacji się nie kończy. Po opublikowaniu zdjęcia, z poziomu menu głównego będziemy śledzili reakcje społeczności na jego temat. Zostaniemy poinformowani o lajkach i komentarzach. Dodatkowo aplikacja jest w stanie powiadomić nas o nowych interakcjach. Co ważne SoMee nie ma własnej sieci społecznościowej. Dla mnie jest to plus. Zero zbędnych fotografii i powiadomień w aplikacji.  Interfejs jest naprawdę prosty, bardzo logicznie i praktycznie zaprojektowany. Może nie wszystko jest na pierwszy rzut oka czytelne, ale po chwili nie powinno być problemu z nawigacją. Sama aplikacja działa stabilnie i płynnie. Jedyny minus jaki dostrzegłem to brak ponownego udostępnienia raz dodanego zdjęcia. Jeżeli nie mamy go zapisanego w pamięci telefonu, to niestety czeka nas ponowne przygotowanie. SoMee to bardzo ciekawe i darmowe narzędzie dla wszystkich maniaków zabawy zdjęciami. Aplikację możecie pobrać z tego miejsca. Ocena: 4 