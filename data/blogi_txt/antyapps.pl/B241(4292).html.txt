04.02.2014 Kilka dni temu wspominałem o tym jak grupa TVN umacnia swoją pozycją na Windows Phone kolejnym, nowym programem. W tyle nie pozostaje Agora. Choć spora część jej aplikacji znana z innych systemów, nie jest jeszcze dostępna na mobilnych kafelkach, to jednak co jakiś czas trafiają się nam aplikacje nowe, które swoją premierę mają właśnie tutaj. Tak też jest z TOK FM.  TOK FM to radio nietypowe. Jak możemy przeczytać w opisie Pierwsze Radio Informacyjne. Nie jest to więc propozycja dla osób, które szukają głównie muzyki i odprężenia.  Zaraz po starcie aplikacji zostaniemy poproszeni o zgodę na wysyłanie przez program powiadomień push oraz otrzymamy komunikat o darmowym koncie premium na 14 dni (o tym później). Menu główne TOK FM dzieli się na trzy zakładki: domyślną czyli na antenie, menu oraz mój tok. Pierwsza z nich prezentuje aktualnie nadawaną audycję. Mamy też dostęp do jej archiwalnych wydań oraz najnowszych odcinków wszystkich audycji. Druga z nich to klasyczne menu. Możemy w nim zapoznać się z ramówką, audycjami, czy też udać się do ustawień. Ostatnia, czyli mój tok daje nam szybki dostęp do naszych spersonalizowanych ustawień co do ulubionych audycji, odcinków i materiałów pobranych do pamięci telefonu. Tak. aplikacja TOK FM pozwala nam pobierać programy, aby później móc ich słuchać offline. Cały mechanizm rozwiązano bardzo dobrze.  U dołu znajdziemy także opcje subskrypcji. Wszystkie treści dostępne jako radiowe „vod” są dodatkowo płatne. Jak już wspomniałem na start dostajemy 14 dni próbnych, a następnie musimy zapłacić 10,49zł miesięcznie. Co istotne, płatność odbywa się za pomocą mechanizmów systemowych Windows Phone. Kolejną mocna stroną aplikacji jest jej wykonanie oraz interfejs. TOK FM dobrze wykorzystuje możliwości Windows Phone, tak jak chociażby wspomniane powiadomienia. Menu oparte na kafelkach jest czytelne i bardzo dobrze przemyślane. Polecam Wam uruchomienie dowolnej audycji i zwrócenie uwagi na oznaczenie teraz grane, takich smaczków jest więcej. W opcjach mamy możliwość ustalenia ile pamięci chcemy poświęcić na odcinki offline, a także sprawdzić ile już zajmują obecne. W przypadku wielu samodzielnych aplikacji radiowych zadawałem sobie pytanie szarego konsumenta „po co” skoro mogę słuchać go za pomocą takich programów jak TuneIn czy też RADYO. Dodatkowych treści i możliwości było zbyt mało, by trzymać w pamięci jeszcze jedną aplikację. W przypadku TOK FM jest inaczej. Jej autorzy pokazują jak powinna wyglądać dobra i nowoczesna aplikacja radiowa. Wprawdzie za cześć treści musimy dodatkowo zapłacić, ale te podstawowe dalej pozostają za darmo. TOK FM dostępny jest niestety tylko dla Windows Phone 8. 