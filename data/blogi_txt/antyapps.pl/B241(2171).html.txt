29.08.2013 Jako fan Zumy lubię przeglądać zasoby Sklepu w poszukiwaniu różnych klonów i odmian tej gry. To jeden z tych nielicznych gatunków, który na smartfonach i tabletach sprawdza się o wiele lepiej niż na wszystkich innych urządzeniach. Loco Train przykuł moją uwagę swoją konwencją, sugerującą że jest grą dla dzieci. Rzeczywiście, wiele jej elementów dopasowano do najmłodszych, jednak ku memu zdziwieniu także starsi użytkownicy telefonu spędzą przy niej kilka miłych chwil. Zasady grą są proste i chyba większości znane. Naszym zadaniem jest takie miotanie kolorami, aby zniwelować nadciągające pociągi. Loco Train odbiega nieco od kanonu. Nie ma potrzeby łączenia minimum 3 elementów, wystarczy po prostu trafić odpowiednim kolorem w drugi, bliźniaczy. Z czasem całość się komplikuje, ale to odkryjecie sami. Co więcej nie miotamy kulami w inne kule, a owocami symbolizującymi poszczególne kolory w kule ciągnące się za pociągiem. Tak więc kolor żółty eliminujemy bananami, a czerwony jabłkami. Nie zabrakło także bonusów i dodatków które wpływają na rozgrywkę. Zdobywamy je poprzez trafienie hakiem. Dodatków pomagających nam w zabawie naliczyłem 8. A to wszystko przy blisko 80 poziomach. Może i nie grzeszą zróżnicowaniem, a wszelkich bonusów nie ma zbyt wiele, wystarczy to jednak na bardzo długą i przyjemną zabawę.  Specyficznie prezentuje się oprawa graficzna. Przypomina mi tę zastosowaną w Sparkle. Kolory są wyblakłe, przez co całość wydaje się mało atrakcyjna. W połączeniu z bardzo dobrą animacją i wysoką jakością tekstur (w opcjach możemy je edytować), potrafi jednak przykuć uwagę i pozostawić po sobie bardzo miłe wrażenie. Dobry efekt dopełnia oprawa dźwiękowa. Sam jestem zaskoczony tym jak bardzo przypadła mi do gustu oprawa Loco Train. Gra działa bardzo płynnie (jest możliwość wyświetlenia fps) i stabilnie.  Loco Train posiada rozbudowaną wersję demo, która pozwala na dobre zapoznanie się z tytułem. Za pełną przyjdzie nam zapłacić prawie 9zł. Czy warto? Mam wątpliwości, ostateczny wybór i tak należy do Was. Gra jest przyjemna, a do tego kilka oryginalnych elementów sprawia, że nie nudzi się zbyt szybko. Niestety przekonają się o tym jedynie posiadacze Windows Phone 8. 