24.01.2014 Era 16-bitowych platformówek i gier akcji to w mojej skromnej opinii najlepszy czas gier. Lwia część z nich zestarzała się z gracją dlatego ogromną radość sprawia mi powrót do tychże produkcji. W erze mody na produkcje indie wielu twórców próbuje przywrócić gatunkom dawny blask — ale niewielu się to udaje. Magic Rampage to szczególna jak na standardy mobilne gra: platformówka z elementami RPG i hack’n'slasha? Brzmi znajomo? Trudno nie skojarzyć jej z produkcjami takimi jak Castlevania czy Metroid. Miłośnicy tego typu gier nazywają je „metroidvanią” — i zaiste, to jedna z nich. Platformówka w której błądzimy między zawiłymi korytarzami, zbieramy przedmioty i umiejętności, wracamy, kombinujemy i walczymy. Nieustannie pokonujemy odradzające się hordy potworów, złote dobra kolekcjonujemy by robić za nie drobne zakupy i nabywać szansę na odrodzenie gdy skusimy. Później zaś potyczka z bossem i kolejny zestaw wyzwań. Wybór broni i zbroi może nie należy do najbardziej rozbudowanych, ale ich paleta i tak robi wrażenie. Do elementów akcji dorzucono również zestaw zagadek, które urozmaicają rozgrywkę. Na początku obawiałem się o sterowanie — kiedy robi się niebezpiecznie precyzyjne manewry są dość istotne. Przyciski wirtualne nie należą do najbardziej komfortowego rozwiązania, jednak ich liczba została tutaj ograniczona do minimum przez co na testowanym urządzeniu (HTC Sensation) grało się naprawdę przyjemnie i nie było najmniejszych problemów z komfortem czy precyzją.  Gra, mimo że z natury bliżej jej do platformówki, zawiera drobne elementy rozwoju postaci charakterystyczne dla RPG. Ciekawą rzeczą jest również opcja „stworzenia” swojego bohatera — choć to zdecydowanie zbyt wiele powiedziane. Ogranicza się bowiem do wyboru kilku elementów ubioru / kolorów naszej postaci. Obecnie w grze znajduje się tylko 10 poziomów, jednak autorzy mówią wprost że Magic Rampage jest nieco większym projektem i nieustannie pracują nad kolejnymi labiryntami. Zachęcają zresztą by dołączyć do otwartej grupy testerów materiałów będących obecnie w fazie beta. Magic Rampage wygląda, rusza się i bawi — czyli wszystko jest tak, jak być należy. W związku z technikaliami do poprawnego działania potrzebuje urządzeń z wyższej półki i na testowanym sprzęcie widoczne były drobne lagi, ale przecież to nie wina samej gry — ta słuchawka ma już swoje lata. Gra dostępna jest za darmo na platformie Google Play — nadmienię jeszcze, że posiada wsparcie Google Play Services. 