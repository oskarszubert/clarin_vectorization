08.04.2013 Ostatnie 2 tygodnie to był bardzo dobry okres dla wszystkich posiadaczy Windows Phone, którzy lubią gry w mobilnym wydaniu. System od Microsoftu nie tylko nadrabiał zaległości w znanych tytułach, ale też starały się zaoferować swoim posiadaczom coś wyjątkowego. Zapraszam do małego podsumowaniach najciekawszych z ostatnich premier.  Gravity Guy 2  Druga części hitu MiniClip. Przynajmniej czasowo na wyłączność dostępna tylko dla systemu Windows Phone.  Choć główny trzon gry pozostał bez zmian (ciągły bieg przed siebie) to jednak rozgrywka mocno odbiega od tego co znamy z pierwszej części. Nowy model nie przekonał mnie do siebie, wygląda jakby autorzy na siłę chcieli wymyślić coś nowego. Co oczywiście nie oznacza, że jest zły. Gra kosztuje 10,49zł i posiada mocno rozbudowaną mikropłatność. Szkoda że cena nie jest niższa, ewentualnie nie obniżono ceny pierwszej części.    Amazing Alex  Jedna z moich ulubionych gier od Rovio (a tak właściwie to nie do końca ich). Wyzwanie dla kreatywności, a przy okazji sporo dobrej zabawy. Niestety, zapewne w kwestii aktualizacji będziemy traktowani jak mieszańcy trzeciego świata, jednak  przy cenie 3,49zł gra warta jest zakupu. W przypadku Amazing Alex sytuacja jest o tyle dobra, że nowe plansze są dostępne w większości z poziomu www, możemy je pobrać sami. Podobnie jak w poprzednich grach Rovio na Windows Phone, dostępne są dwie wersje Amazing Alex. Ta dla Windows Phone 8 wchodzi w skład Xbox Live, edycja dla Windows Phone 7 niestety nie.    The Sims Średniowiecze  Choć nigdy nie przepadałem za grami z serii Sims, tak edycja średniowiecze wciągnęła mnie na długo. Dlatego ucieszyłem się z premiery mobilnej wersji tej gry. Warto zaznaczyć że Windows Phone jako jedyny doczekał się polskiej wersji językowej, co dla wielu osób może być dodatkowym plusem. Rozgrywka przypomina inne tytuły z rodziny Sims. Gra jest dostępna dla posiadaczy urządzeń z serii Lumia w cenie 17,49zł. Jest to obecnie najdroższa gra na wyłączność jeżeli chodzi o Nokie. Szkoda że nie udało się utrzymać pułapu 10,49zł.    Vampire Rush  Bardzo specyficzna odmiana Tower Defense. Naszym głównym zadaniem jest kierowanie bohaterem, który powstrzymuje hordy potworów. Za zdobyte pieniądze możemy zakupić i rozmieścić na planszy wieże, które nam w tym pomogą. Tak jak poprzednie, gra jest dostępna dla posiadaczy telefonów z Windows Phone od Nokii. Za Vampire Rush przyjdzie nam zapłacić 10,49zł.    Temple Run  Klasyk z innych platform wreszcie dostępny na Windows Phone. Wprawdzie na rynku jest już część druga i 2 poboczne na podstawie filmów, ale w żaden sposób nie ujmuje to miodności części pierwszej. Niestety gra od początku boryka się z drobnymi błędami, które to autorzy poprawiają w kolejnych łatkach. Jest to jeden z nielicznych reprezentantów tego gatunku na Windows Phone, dostępny oczywiście za darmo.    Tibia ME  Tibia to jedno słowo mogłoby wystarczyć za cały opis. Trzeba jednak przyznać, że pomimo wielu niepochlebnych opinii o grze jak i graczach, tytuł bardzo dobrze broni się na mobilu. Swego czasu ta edycja uchodziła nawet za lepszą od głównej, desktopowej. Choć plik instalacyjny waży niecałe 2 MB to przy pierwszym uruchomieniu Tibia pobiera sporo dodatkowych danych. Jest to chyba pierwsze MMO tego typu na Windows Phone. Oczywiście za darmo.    Farming Simulator  Kto by pomyślał, że symulator farmy może zafascynować tak wielu graczy. A jednak Farming Simulator w wydaniu na komputery stacjonarne okazał się sporym zaskoczeniem. Jego wersja mobilna posiada bardzo podobne zasady. Pewnej wprawy wymaga sterowanie, bardzo specyficzne, ale po kilku dłuższych chwilach z grą nie powinniśmy mieć z nim problemu. Polecam nie tylko fanom rolnictwa. Za pełną wersję przyjdzie nam zapłacić około 11 zł. Dostępna jest też wersja demo.    Chaos Rings  Największa jak do tej pory produkcja RPG dostępna na Windows Phone. Cena też jest adekwatna, blisko 35zł czyni Chaos Rings najdroższą grą Xbox Live. Jednak zdecydowanie jest tego warta. Fani jRPG a zwłaszcza serii Final Fantasy odnajdą w niej wszystko, za co kochają ten gatunek. To co zaskakuje to fakt, że gra jak na razie wyszła tylko na urządzenia z Windows Phone 7.X. Dodatkowo od grania odstrasza brak jakiejkolwiek możliwości archiwizowania i przenoszenia stanów gry pomiędzy urządzeniami. 