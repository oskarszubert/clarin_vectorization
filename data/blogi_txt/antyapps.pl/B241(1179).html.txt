15.04.2013 W czasach, gdy widzieliśmy już niemal wszystko wydanie oryginalnej i jednocześnie grywalnej ścigałki graniczy praktycznie z niemożliwością. Sytuacja komplikuje się jeszcze bardziej, gdy weźmiemy pod uwagę specyficzną platformę, jaką niewątpliwie stanowią urządzenia mobilne wyposażone w ekran dotykowy. Parę dni temu przekonałem się jednak, że wyobraźnia twórców nie zna granic. Oto Endless Road – niezwykłe wyścigi, od których nie sposób się oderwać. Endless Road to produkcja, która od początku do końca hołduje minimalizmowi. Świat przedstawiony w grze wydanej pod patronatem Chillingo jest czysto symboliczny. Nie będę ukrywał, że unikalna oprawa tytułu bardzo przypadła mi do gustu. Stworzone jedynie z kanciastych brył krajobrazy mają swój nieodparty urok, który hipnotyzuje i zachwyca. Sam styl graficzny to jednak nie wszystko. Największym „bajerem” ER jest powstająca w czasie rzeczywistym droga, po której się poruszamy. Trasa powstaje na naszych oczach i na naszych oczach zapada się w otchłań. Sztuką jest takie sterowanie pojazdem, by ten utrzymywał się stale jak najbliżej środkowej części ekranu – nadmierne przyspieszenie, jak i zbyt wolna jazda skutkują runięciem rozpędzonego samochodu w otchłań cyfrowej przepaści. Uproszczone do granic możliwości sterowanie pojazdem bezbłędnie sprawdza się w praktyce. W trakcie rozgrywki aktywna jest prawa i lewa strona ekranu urządzenia, na którym odpaliliśmy grę. Przytrzymanie palca na odpowiednim obszarze ekranu powoduje wykonanie przypisanego mu manewru przez miniaturowych rozmiarów samochodzik. Auto porusza się przed siebie automatycznie, a jego prędkością możemy sterować jedynie za pomocą strzałek, którymi gęsto usiana jest trasa, po której się poruszamy. Najechanie na czerwony wskaźnik powoduje lekkie przyspieszenie, z kolei przejechanie po szarej strzałce skutkuje delikatnym spowolnieniem. Banalne rozwiązanie, które w tym przypadku sprawdza się znakomicie. Endless Racing dostępny jest w AppStore w wersji uniwersalnej przeznaczonej na smartfony i tablety. Z okazji trwającej właśnie promocji tę niezwykle interesującą ścigałkę możecie teraz pobrać za darmo. 