23.12.2013 Marcin kilka dni temu przedstawił Wam już pierwszą dawkę świąteczno-zimowych propozycji na smartfony i tablety. Nie byłbym jednak sobą, gdybym do jego zestawu nie dorzucił jeszcze kilku propozycji, w końcu taka okazja zdarza się tylko raz w roku! :-) 123 Kids Fun Christmas Tree  Wirtualne przystrajanie choinki? Czemu nie!  Z 123 Kids fun Christmas Tree to sama przyjemność! Wystarczy wybrać krój świątecznego drzewka spośród kilku dostępnych wariantów i możemy zabrać się do akcji! Do naszej dyspozycji dostaliśmy cały zestaw przepięknych ozdób. Bombki które możemy okrasić fotografiami z naszej biblioteki, pierniczki, śniezynki, gwiazdki, cukierki, suszone owoce, dzwonki i inne tylko czekają, by zawisnąć na naszych dorodnych choinach :-). Znakomita, bardzo intuicyjna, zabawa dla najmłodszych. A przecież nie od dziś wiadomo, że takie zabawy się nigdy nie nudzą! Aplikacja dostępna jest w dwóch wersjach: darmowej z ograniczonym dostępem do wirtualnych dóbr oraz płatnej (1,99$), w której wszystkie ozdoby już na nas czekają. Christmas Gingerbread Cookies  Nie upiekliście w tym roku jeszcze świątecznych pierniczków, albo — co gorsza — Waszym pociechom cała zabawa spodobała się na tyle, że ciągle im mało, a wszystkie puszki już zapełnione? Może dadzą się zatem skusić na wirtualne pieczenie i ozdabianie, które z Christmas Gingerbread Cookies jest prawdziwą gratką. Zaczynamy od mieszania składników, następnie pora na wałkowanie, wycinanie odpowiednich kształtów, chwilę oczekiwania kiedy smakołyki trafiają do pieca, a ostatecznie najlepszą zabawę — ich ozdabianie! W aplikacji znalazło się naprawdę wiele fajnych materiałów, jednak warto mieć na uwadze, że tylko część z nich znajdziemy w darmowej odsłonie aplikacji. Za pozostałe będziemy musieli zapłacić w ramach zaimplementowanych mikrotransakcji. Aplikacja dostępna jest za darmo w AppStorze. Kolędy iSing.pl Dawno nie byłem tak pozytywnie zaskoczony żadnym projektem. Większość programów typu karaoke nastawiona jest na mikropłatności, a jak twierdzi ekipa iSing, to ich prezent świąteczny. Niezwykle udany zresztą. Znalazło się w nim 39 kolęd i piosenek w sam raz na święta. Od Wśród nocnej ciszy, przez Jingle Bells, na All I want for Christmas kończąc. Myślę, że każdy znajdzie tu coś dla siebie, tym bardziej, że wszystkie utwory dostępne są w dwóch wariantach: z linią melodyczną lub bez; naturalnie każdy z pełnym zestawem tekstów, gdybyście się po drodze zagubili. Bardzo pozytywne zaskoczenie i zdecydowanie najlepsza aplikacja tego typu na Święta — oby więcej takich prezentów! Aplikacja dostępna jest za darmo w AppStorze. Pocket Snow Storm!  Mimo że pogoda na zewnątrz nie nastraja specjalnie świątecznie, to już jutro Wigilia Bożego Narodzenia. Drzewko w domu ubrane, cały dom przystrojony, z kuchni zapachy ewidentnie wprowadzające nas w odpowiedni nastrój — brakuje tylko śniegu. A co powiecie na jego wirtualną odsłonę? Wystarczy jedna aplikacja i od razu jest bielej! Pocket Snow Storm automatycznie generuje padający po ekranie naszego smartfona/tabletu śnieg. W moim pokoju jeszcze nigdy nie było go tak wiele! Do wyboru kilka wariantów opadów i odrobina magii — jednak nie spodziewajcie się po programie wiele więcej. W wersji darmowej możecie jedynie pooglądać, jeżeli chcielibyście zapisać fotki, będziecie musieli skusić się na wersję pro, której odblokowanie wyniesie Was 0,99$. Aplikacja dostępna jest za darmo w AppStorze. Santa Jump Icy Tower czy Doodle Jump nie są Wam tytułami zupełnie obcymi? Zatem i o Santa Jump wiecie już wiele! To kolejna w obszernej bibliotece gier mobilnych propozycja, w której naszym zadaniem jest wskoczenie jak najwyżej się tylko da. Tym razem jednak mamy niebywałą okazję odbijać się od puszystych, białych chmur, a bohaterem całej przygody jest nikt inny jak Święty Mikołaj. Miła odskocznia od popularnych tytułów, w sam raz na ten niesamowity, magiczny okres :-). Gra dostępna jest za darmo w AppStorze. 