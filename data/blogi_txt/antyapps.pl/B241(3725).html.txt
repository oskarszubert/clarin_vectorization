02.03.2012 Nie każda gra musi być super produkcją. W rzeczywistości czasami szukamy prostego tytułu, którego zasady i ideę pojmiemy w lot. Skater Boy to jest właśnie ta gra, w którą pograsz sobie w tramwaju lub kolejce do lekarza z zaangażowaniem i uśmiechem na twarzy. Jak w to się gra? Skater Boy jest maksymalnie uproszczony. Nie znajdziemy tutaj możliwości robienia poszczególnych sztuczek. Nie oznacza to, że nasz bohater nie będzie robił kickflipów, jednak będzie je robił sam, automatycznie. My mamy wpływ na to, kiedy wykonuje skok i jak szybko jedzie. Ten drugi element jest szczególnie interesujący, bo dotychczas nie spotkałem się z czymś takim w tego typu grach. Zazwyczaj skater jedzie po prostu tak szybko, jak może. Tutaj mamy specjalny przycisk powodujący, że ten odpycha się nogą od podłoża, co powoduje oczywiście, że jedzie szybciej.  Element „dodawania gazu” ma tutaj szczególne znaczenie, gdyż przy niektórych przeszkodach po prostu musimy jechać wystarczająco szybko, żeby być w stanie je przeskoczyć. Te są natomiast naprawdę zróżnicowane. Mamy tutaj rury, pachołki, ławki, trawniki, przepaście, autobusy czy nawet nisko przelatujące ptaki. Wszystko oczywiście w dwuwymiarze. Podczas przejazdów zbieramy monety oraz bonusy. Na każdy przejazd przypada nam określona liczba żyć. Jeśli zawalimy – poziom musielibyśmy zaczynać od początku. Możemy jednak skorzystać z owego bonusu i przywrócić bohatera do ostatniego checkpointa, których jest kilka na jedną planszę. Czy warto? Za cenę oglądania banera reklamowego zyskujemy całkiem fajną zręcznościówkę z 90 levelami na trzech różnych terenach. Warto spróbować, Skater Boy jest dostępny do pobrania tutaj. Gra nadaje się nie tylko dla dorosłych, ale również i dla dzieci.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 