18.07.2013 Serwisy społecznościowe idealnie sprawdzają się jako narzędzie motywujące nas do najróżniejszych aktywności. I mimo że często pobłażliwie uśmiechamy się do siebie obserwując publikowane na Facebooku „wyczyny” zarejestrowane przez aplikację Endomondo naszych znajomych, to tak naprawdę urozmaicenie ćwiczeń gadżetem lub możliwością pochwalenia się wynikami przed znajomymi to często jedyny czynnik potrafiący zmotywować niektórych do mniej lub bardziej regularnego uprawiania sportu. Twórcy Fitocracy świetnie zdawali sobie z tego sprawę, dlatego stworzyli serwis, gdzie każdy może udostępnić swoje sportowe osiągnięcia i dodatkowo motywować się do dalszego działania przez odblokowywanie kolejnych achivmentów. Po uruchomieniu aplikacji będziemy musieli sprecyzować, jakie aktywności fizyczne interesują nas najbardziej. Do wyboru mamy: ćwiczenia na utratę wagi, cardio, treningi grupowe oraz konkretne dyscypliny sportu. Program wymaga od nas również informacji związanych z naszą wagą, wiekiem i wzrostem, jednak jeśli mamy w tej kwestii jakikolwiek kompleks, możemy oczywiście ukryć te informacje przed innymi użytkownikami. Na koniec pozostaje nam szczere określenie tego, jak w skali od 1 do 100 ocenilibyśmy swoją kondycję fizyczną i możemy rozpocząć przygodę ze sportową społecznością Fitocracy.  Aplikację przygotowano naprawdę starannie, a jej oprawa graficzna z pewnością działa na korzyść naszej sportowej motywacji. Również poruszanie się po poszczególnych obszarach aplikacji jest bardzo intuicyjne i proste. Głównym zadaniem programu jest podsuwanie nam kolejnych propozycji aktywności ruchowej, podzielonych według stopnia trudności. Możemy również samemu zdefiniować jaki sport towarzyszył nam danego dnia. Aplikacja za każdą aktywność przyznaje nam określoną liczbę punktów, które zdobywamy, aby pokonywać kolejne poziomy (tak, wiem – „nabijanie levelu” poza domem jest dla niektórych wyjątkową abstrakcją…). Każdy odblokowany achivment nagradzany jest specjalną grafiką, którą możemy udostępnić w wybranym popularnym serwisie społecznościowym. Poza informacjami związanymi ze sportem, do naszego profilu w serwisie możemy dodać również zdjęcia bądź filmiki (w zamyśle twórców prawdopodobnie powiązane z uprawianą przez nas dyscypliną), tworząc naszą wirtualną, sportową tożsamość.  Aplikacja Fitocracy Fitness Game Tracker zasługuje na pochwałę przede wszystkim z uwagi na dobre i fachowe przygotowanie oraz atrakcyjną oprawę graficzną. Sam pomysł wydaje mi się nieco kuriozalny, ponieważ z każdym kolejnym serwisem społecznościowym umożliwiającym dzielenie się na pozór błahymi rzeczami ze światem, zastanawiam się „po co?”, jednak w tym przypadku, jeśli ma to komuś pomóc dbać o swoje zdrowie, nie będę protestował. 