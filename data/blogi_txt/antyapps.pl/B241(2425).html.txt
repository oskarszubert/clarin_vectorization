04.09.2013 Wprawdzie główny okres burzowy mamy już za sobą, a ten był wyjątkowo spokojny, to doświadczenie ostatnich lat pokazuje, że deszczowo-burzowa pogoda może się trafić nawet w grudniu. Dlatego jeżeli chcemy być na bieżąco z informacjami odnośnie ich występowania warto zainteresować się specjalnymi aplikacjami takimi jak Monitor burz.  Już na wstępie zaznaczę, że jest to jedna z najbrzydszych aplikacji z jakimi miałem kiedykolwiek do czynienia. Razi w niej prawie wszystko, kolorystyka, zastosowany interfejs, niedopasowane elementy. Nie zmienia to jednak faktu, że pomimo koszmarnego wyglądu Monitor burz dobrze wywiązuje się ze swojego zadania. Aplikacja daje nam dostęp do burzowych map z serwisów:  accuweather.com blids.de blitzortung.org eumetsat.org obserwatorzy.org sat24.com.  W przypadku obserwatorzy.org  i blitzortung.org informacje prezentowane są na oddzielnych zakładach (obserwatorzy.org posiada dodatkowo komentarz odnośnie warunków burzowych ), pozostałe przedstawiono w formie listy, wybranie odpowiedniej pozycji wczytuje mapę w formie statycznej bądź też gifa. I to właściwie wszystko. Wczytane mapy niestety nie zawsze mieszczą się na ekranie, musimy je przesuwać i pomniejszać. Aplikacji brakuje najbardziej podstawowych opcji takich jak przypinanie poszczególnych części w formie kafelków, czy też lokalizowania naszego obszaru.  Nieprzyjemnie prezentuje się także interfejs. Aby przejść pomiędzy poszczególnymi zakładkami musimy wykonać gest na samej górze ekranu. Po środku, bądź też u dołu przesunie jedynie mapę. Te wszystkie braki nie mają jednak wpływu na najważniejszy czynnik, czyli poprawność dostarczanych danych oraz sporą ilość źródeł. Oczywiście bardzo bym chciał aby aplikacja kusiła wyglądem, zachwycała interfejsem, wykorzystywała powiadomienia i inne opcje. Niestety na chwilę obecną trzeba się zadowolić marnymi szatami do dobrej usługi. Monitor burz dostępny jest za darmo, jednak tylko dla urządzeń z Windows Phone 8. Autor rozwija aplikację więc jest nadzieja na jej dopracowanie. Na chwilę obecną nie ma konkurencji więc polecam do pobrania wszystkim tym, których interesują mapy burzowe. Zwłaszcza że przed nami jeszcze końcówka lata i cały listopad. 