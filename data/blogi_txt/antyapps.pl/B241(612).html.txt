29.03.2013 Nurt indie jest mi całkowicie obcy. Śmieję się, że w gry robione przez zapaleńców grywam tylko te z lat dziewięćdziesiątych ubiegłego stulecia, kiedy po prostu były kolejnymi produkcjami na rynku, bez doklejania żadnych łatek. Na konsolach czy komputerze bym takiej produkcji jak Capsized+ nie włączył nawet na chwilę, jednak w przypadku tabletu/telefonu moja tolerancja jest nieco większa. I dobrze, bo straciłbym kawał naprawdę wartego uwagi platformera. Fabularnie autorzy na wyżyny się absolutnie nie wspięli — zagubiony w kosmosie rozbitek ze świeżością nie ma nic wspólnego. Oklepana i nudna, ilustrowana krótkimi paskami komiksowymi na początku każdego poziomu, dlatego pozwolicie, że nie będę jej poświęcał więcej czasu, a skupię się na daniu głównym: rozgrywce. A ta podobna jest do wszystkich gier platformowych osadzonych w dwóch wymiarach, jednak główny bohater całej historii posiada pewne atrybuty, które wyróżniają go na tle całej chmary skaczących po najróżniejszych światach awatarów.  Skafander, jetpack i charakterystyczna dla miejsc w których się porusza grawitacja — te trzy, na pozór nieistotne, elementy całkowicie zmieniają tempo rozgrywki. Bo tym samym możemy nie tylko śmigać po tamtejszych powierzchniach, ale i na kilkanaście sekund wzbić się w powietrze, że już o nienaturalnie wysokich skokach nawet nie wspomnę. Ale to dobrze, bo na naszej drodze napotkamy wiele niebezpieczeństw, a tych kilka gadżetów uzupełnionych o nasz przybornik dzielnego odkrywcy w postaci podręcznej broni i kilku gadżetów pozwoli nam w miarę sprawnie się z nimi uporać. Lawiny skalne blokujące drogę? Skorzystajcie ze specjalnego chwytaka. Gigantyczne pająki albo „bombowe” kwiatki czyhające na Wasze życie? Właśnie dlatego nie róbcie ani kroku bez pistoletów u boku! Gra nie zachwyca wyglądem. To jeden z powodów, dla którego nurt indie omijam szerokim łukiem — niby ładne tła. I „niby” jest tutaj słowem kluczem: nie przeszkadzają mi rozpikselowane produkcje z ery 8/16-bitowców, ale wysokiej rozdzielczości tandetne, w moim mniemaniu, środowiska już tak. Jasne, można znaleźć gorsze rzeczy, jednak takie estetyki zawsze omijam szerokim łukiem. Na szczęście Capsized+ nadrabia znakomitą muzyką oraz kilkunastoma rozbudowanymi planszami, w których naprawdę jest co robić. Samo ich przejście to dobry start, zawsze jednak warto później wrócić i obejrzeć każdy kąt — w nich bowiem czeka poukrywanych sporo bonusów. W tym także energia i amunicja, które w najbardziej dramatycznych momentach możemy także dokupić w growym sklepiku. A kiedy już kampanię zaliczycie na wszystkie możliwe sposoby, to zawsze możecie rozpocząć walkę o punkty w jednym z trzech trybów arcade.  Osobną sprawą jest sterowanie — to może nie należy do najwygodniejszych, jednak dwie wirtualne gałki analogowe i system gestów pozwalają sterować naszym rozbitkiem dość sprawnie, choć wymagają chwili przyzwyczajenia. Wszystkie są na tyle intuicyjne, że do zapoznaniem z nimi wystarczają graficzne plansze pojawiające się przy wprowadzaniu nowych elementów.  Capsized+ to przyzwoity port lubianego „indyka”. Jestem ogromnym fanem dwuwymiarowych platformówek, dlatego przymykając oko na kilka niedoskonałości przeszedłem grę, a bawiłem się przy tym naprawdę nieźle. Oczywiście — na iOS znajdziemy lepsze platformówki — ale to jedna z tych gier, której warto dać szansę. Jeśli nie za pełną cenę, która wynosi 3$, to przynajmniej gdy po raz kolejny zostanie objęty promocją, dlatego miejcie go na oku! 