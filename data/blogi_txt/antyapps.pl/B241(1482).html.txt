03.07.2012 Google Places to jedna z tych aplikacji od giganta z Mountain View, którą używam dość często, gdy ląduje w miejscu, którego nie znam. Dzięki niej można zlokalizować w pobliżu różne usługi, od pubów i restauracji, po bankomaty i pocztę. Całkiem przydatne, chociaż oczywiście nie wszystko tutaj znajdziemy. Gdy w webowej wersji Google+ pojawiła się nowa usługa: Lokalnie, można było się spodziewać, że w jakiś sposób zostanie ona przełożona na aplikację mobilną. Lokalnie w Google+ to nowa opcja, która pozwala na odkrywanie i ocenianie miejsc w naszej okolicy z poziomu serwisu. Skoro jest to obecnie integralna część G+ to wydawać by się mogło, że powinna ukazać się w mobilnej aplikacji tego serwisu. Google jednak zdecydowało się zrobić to inaczej, dużo lepiej moim zdaniem, i zamienić dotychczasowe Google Places na Google+Local. Nowa aplikacja to nic innego jak Places na sterydach. Ponownie dostajemy różne kategorie usług, które znajdziemy w naszej okolicy, możemy oczywiście też wyszukiwać konkretne miejsca, zobaczyć je na mapie, zadzwonić czy wyznaczyć do nich trasę. Jednak Google dodało kilka nowych elementów do Google+ Local.    Przede wszystkim wprowadziło wyszukiwanie głosowe. Ostatnio Google mocno postawiło na ten element, jeżeli chodzi o aplikacje mobilne pod iOSa. Moduł ten znajdziemy w odświeżonym Google Search, oczywiście w Chrome no i teraz tutaj. Dodatkowo firma usprawniła nieco wyszukiwarkę, zwiększając zasięg szukania. Najważniejsza jednak zmianą jest ujednolicenie systemu oceniania i komentowania z tym, co mamy w webowej wersji Google+. A więc nasza ocena z serwisu trafia do aplikacji i w drugą stronę. Poza tym będziemy teraz widzieć ocenę i komentarz danego miejsca dokonany przez naszych znajomych. Wprowadzono również ranking Zagaty (co akurat w naszym przypadku wiele nie daje).    Podoba mi się ta odświeżona aplikacja od Google, choć na pozór nie wprowadzono aż tak wiele zmian. Jednak integracja z Google+ powinna wygenerować większą liczbę opinii, a w końcu najczęściej opieramy się na rekomendacjach, szczególnie naszych znajomych. Czekam jednak na aktualizację mobilnego Google+, a Local to zapowiedź, że już wkrótce mogę się doczekać. Ocena: 4+ 