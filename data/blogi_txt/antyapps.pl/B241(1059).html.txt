22.02.2012 Drag to wyścigi na ćwierć mili, w których samochody jadą cały czas przed siebie, a kluczowym elementem jest zmiana biegów w odpowiednim momencie oraz samo przyspieszenie samochodu, które zwiększa się nie tylko poprzez tuning silnika czy wydechu, ale także demontażem niepotrzebnych części, co obniża wagę auta. Drag Racing to jeden z lepszych tytułów tego typu. Wyścigi typu drag przesiąknęły do popkultury dzięki filmom takim jak Za szybcy, za wściekli czy grom typu Need for Speed: Underground. Dziś już nikt nie wyobraża sobie serii Need for Speed bez możliwości tuningowania auta, a sam motyw wyścigów przeniesiony został do innych tytułów – jak opisywany Drag Racing. Jak w to się gra? Nie jest to typowa ścigałka z widokiem zza samochodu, gdzie mamy możliwość korzystania z kierownicy czy hamulca. Tak na prawdę tytuł jest pod tym względem ograniczony. Widok dostępny jest z boku, gra jest dwuwymiarowa i cały przejazd polega na obserwowaniu dwóch poruszających się na ekranie samochodów i coraz bardziej rozmazującego się tła. Mdławe? Wręcz przeciwnie – strasznie wciąga! Na samym początku gry zakupujemy swój pierwszy samochód. Ten możemy następnie przemalowywać do woli oraz coraz bardziej tuningować. Tuning każdego z elementów jest wielostopniowy, dlatego sporo czasu zajmie odpicowanie danego auta do maksimum.  To nie będzie jednak prawdopodobnie nigdy możliwe bez nabycia wewnętrznej waluty – respektu. O ile pieniądze można „nabijać” kolejnymi luźnymi wyścigami, o tyle respekt zdobywamy wygrywając z bossem. Żeby tego pokonać, trzeba mocniej stuningować auto, co nie jest możliwe, bo do tuningu oprócz pieniędzy wymagany jest respekt. Koło się zamyka. Możliwym rozwiązaniem jest zakup wirtualnej waluty lub wgranie aplikacji partnerskiej. Wystarczy zainstalować inną grę z listy czy też wydać dolara, a liczba punktów respektu starczy nam na długi czas. Podczas samej gry naszym zadaniem jest odpowiedni start, którego dokonujemy wciskając pedał gazu. Ten pozostaje już wciśnięty automatycznie do końca trasy. W tym momencie musimy operować skrzynią biegów. Przeskok o bieg wyżej w momencie pojawienia się zielonej strzałki to Perfect Shift, za który dostajemy dodatkowe pieniądze. Niebieska strzałka, czyli mniej dokładna, łatwiejsza zmiana biegu to mniejszy bonus. Wszystko zrozumiecie już podczas gry :) Czy warto? Drag Racing daje do dyspozycji kilkadziesiąt samochodów, ogrom możliwości tuningu czy nieskończoną paletę barw, którą możemy pomalować samochód. Oprócz tego dostajemy tryby zwykłego wyścigu, ale także i kariery, a nawet multiplayer! Gra obsługuje dwa rodzaje jednostek, w tym oczywiście nasze km/h :) Co najlepsze – to wszystko dostajemy za darmo, ewentualnie musząc dokupić trochę wirtualnej waluty lub nabyć ją poprzez instalację innej gry. Zdecydowanie warto spróbować tego tytułu. Przeszło 170 tysięcy graczy oceniających ją na „piątkę” nie może się mylić! Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 