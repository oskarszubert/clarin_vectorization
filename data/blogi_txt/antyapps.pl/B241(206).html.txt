22.05.2012 Internet to jeden wielki Hyde Park. Codziennie dziesiątki milionów ludzi wyrażają na różne sposoby swoją opinię w niezliczonych kwestiach, czy to za pomocą komentarzy, czy lajków, czy +1, czy nawet zdjęć. Ten jeden z fenomenów sieci był i jest wciąż eksploatowany na wszystkie możliwe sposoby, przez wszelkiego typu serwisy, firmy czy aplikacje. W końcu nasza opinia to najsmaczniejszy kąsek i cenny na miarę złota towar. Można by rzec, że trudno jest jeszcze w jakiś sposób wykorzystać ten pomysł, aby stworzyć coś ciekawego. Jednak niektórym się udaje. Na przykład twórcom aplikacji Amen, o której staje się coraz głośniej. Amen do aplikacja społecznościowa, która opiera zaangażowanie użytkowników na wyrażaniu przez nich opinii na różne tematy. W sumie nic nowego: forum. Ale twórcom Amen udało się stworzyć produkt, który stanowi dla użytkowników rozrywkę i ich angażuje. Potencjał Amen potwierdzają sami inwestorzy, którzy niedawno wyłożyli na rozwój tego projektu kolejny milion dolarów. Jak im się to udało? Poprzez połączenie ciekawego layoutu z dobrze dopasowanym modułem dodawania opinii. Zacznijmy od budowy samej aplikacji. Jak w każdej społecznościówce, również w Amen nie zabrakło podstawowych kategorii funkcji: mamy więc stream z najpopularniejszymi opiniami, mamy nasz profil, za pomocą którego możemy obserwować, ile opinii dodaliśmy i jakie mają odzew, ile osób nas obserwuje, a ile my oraz przyjrzeć się naszym ostatnim postom. Oprócz tego mamy oczywiście opcję obserwowania naszych ostatnich poczynań oraz poczynań osób, które śledzimy, oraz sam moduł dodawania opinii.    I właśnie w nim tkwi sekret sukcesu tej aplikacji. Amen koncentruje się na opiniach dotyczących trzech wybranych kategorii: rzeczy, miejsc i osób i unifikuje ich sposób wyrażania. Gdy wybierzemy kategorię dostajemy szablon, który modyfikujemy. Najpierw wybieramy, czego ma dotyczyć dana opinia przez wpisanie hasła do wyszukiwarki, która przeszukuje bazę aplikacji. Jeżeli dana rzecz już istnieje, to znajdziemy ją po rezultatach, jeżeli nie, to dodajemy ją do bazy, następnie określamy czy coś jest najgorsze/najlepsze, czym jest, etc. Do naszej opinii możemy dodać odpowiednie zdjęcie, aby ją wzbogacić. Każdą opinię możemy wysłać również na FB lub Twittera. Po dodaniu naszej opinii aplikacja sprawdza, czy takowa już się wcześniej nie ukazała, jeżeli tak, to kumuluje ją z innymi. Sama ekspozycja opinii jest niezwykle interesująca. Z daną opinią możemy się zgodzić klikając „amen” lub nie, klikając „hell no!”. Jeżeli wybierzemy to drugie, to od razu możemy wyrazić naszą kontr-opinię. Oprócz tego pod każdą opinią możemy umieszczać komentarze i dyskutować z innymi użytkownikami. Interesujące jest to, że jeżeli opinia dotyczy jakiegoś znanego tematu, to aplikacja wyświetla nam szczegóły jego dotyczące, jak w przypadku zespołu Metallica, gdzie dostajemy jego krótkie bio.    I tak Amen bierze znaną ideę i ponownie przekuwa ją w ciekawy sposób, który przyciąga użytkowników… na amen. Można tutaj znaleźć naprawdę sporo ciekawych opinii, zwłaszcza, że ludzie nie podchodzą do tego śmiertelnie poważnie. Jedyne, co można zarzucić aplikacji, to fakt, że nieco krępuje naszą możliwość wypowiedzi, ale dzięki temu zachowany zostaje pewien porządek i wygląd postów, a Amen nie jest miejscem nieskończonych monologów. Mi osobiście aplikacja bardzo się podoba. Ocena: 4 