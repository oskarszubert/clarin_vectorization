13.10.2012 Ostatnio na łamach AntyApps pojawiło się wiele fantastycznych gier logicznych, lub takich które po prostu wymuszają na nas chwilę zastanowienia. Czas zebrać je wszystkie — by nikomu nic nie umknęło i również mógł pogłówkować. Przygotujcie się na wysilenie szarych komórek, oto zestaw gier, w których po prostu, albo i aż, rozwiązujemy zagadki!   Apparatus to prawdziwy klasyk, w którym naszym zadaniem jest doprowadzenie niewielkiej kulki do niebieskiego kosza. Dzięki trybowi piaskownicy i możliwości dzielenia się stworzonymi przez siebie poziomami ze społecznością gra tak naprawdę nigdy się nie kończy. Dla wszystkich miłośników wirtualnego majsterkowania pozycja, której nie można przegapić. Nasza recenzja / Google Play  Przestrzenna zabawa zębatkami jeszcze nigdy nie była taka wciągająca! Naszym zadaniem jest na tyle sprawne operowanie przekładanką, by wszystkie trybiki działały niczym w szwajcarskim zegarku. A sprawa nie jest prosta, ponieważ każdą operację wykonujemy tak, by każda stron sześcianów i innych figur z którymi przyjdzie nam się zmagać ze sobą współgrała. To jedna z tych gier, które potrafią dać w kość już na starcie, ale mimo tego nie mamy serca jej porzucić. Jeżeli tylko zagracie to szybko zrozumiecie dlaczego… Nasza recenzja / Google Play Flow to gra o łączeniu ze sobą rur w odpowiednich kolorach. Tylko tyle, a zarazem aż tyle. Bo o ile w początkowych etapach na planszy 5×5 nie jest to właściwie w ogóle wyzwanie, o tyle przy większych planszach trzeba się nieco nagłówkować by połączyć wszystkie rury nie wchodząc innym w paradę. Kilkaset poziomów i masa wyzwań czasowych potrafią wciągnąć na długie godziny Nasza recenzja / Google Play  graBLOX to, jedna z wielu, prób odświeżenia skostniałego przez laty gatunku produkcji logicznych. Naszym zadaniem jest pozbywanie się kolejnych klocków z planszy, poprzez przytulanie się do nich za pomocą długich łap. Musimy zrobić to na tyle sprytnie, by pozbyć się wszystkich klocków, a to z czasem wcale nie będzie takie proste zadanie. Nasza recenzja / Google Play     Tiny Bang Story to urzekająca historia o ratowaniu bajecznej małej planety, która może i nie jest grą logiczną sensu stricte — to tytuł z kategorii tzw. hidden object. Mimo wszystko będzie wymagał od nas wysilenia szarych komórek i rozwikłania wszelkich problemów tego uroczego miejsca. Nasza recenzja / Google Play   Fenomenalna gra oparta o fizykę, w której dzięki edytorowi plansz i rozbudowanej społeczności zabawie nie ma końca. Kolorowa grafika przyciągnie zaś także najmłodszych użytkowników smartfonów i tabletów, ale i starsi nie powinni mieć z nią problemów. Jedna z największych niespodzianek na jaką trafiłem w ostatnich miesiącach! Spieszcie się, gra obecnie jest sporo przeceniona! Nasza recenzja / Google Play  Spirits na pierwszy rzut oka wygląda jak platformówka zamknięta w tajemniczym świecie z magicznymi istotami. Nic bardziej mylnego, to po prostu duchowy spadkobierca Lemingów. Bohaterów, których musieliśmy bezpiecznie dostarczyć do celu wykorzystując ich unikalne umiejętności. Nie inaczej jest tym razem, choć nie oszukujmy się — oprawa jest o wiele bardziej przyciągająca. Nasza recenzja / Google Play  Próbowaliście kiedyś ułożyć rozkład pociągów tak, by te nie dość że dojeżdżały do celu, to jeszcze wymijały się na tyle sprytnie, by nie doszło do żadnej kolizji. Na starcie, jasne, nic trudnego, ale już przy bardziej skomplikowanych mapach pełnych wybojów i zastawionych dróg robi się niebezpiecznie. Naszym zadaniem jest wszystko rozplanować na tyle dobrze, by nie doszło do żadnej stłuczki i wszyscy dojechali cali i zdrowi. Podejmiecie to ryzyko? Nasza recenzja / Google Play 