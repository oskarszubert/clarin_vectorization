15.11.2012 Djinnworks e.U. i ich bohaterowie rodem wyrwani ze szkolnych zeszytów śmiele sobie poczynają na systemach mobilnych. Po ogromnych sukcesach Stick Stunt Biker czy Line Runner, nadszedł czas na kolejną grę, której osiągnięcia zarówno na platformie Google Play jak i AppStore prezentują się fenomenalnie — Stickman Cliff Diving. W ich najnowszej produkcji wykonujemy skoki do wody, ale nie byle jakie! W każdej z kolejnej planszy zeskakujemy z coraz wyższych klifów, starając się przy tym wykonać jak najwięcej akrobacji, a ostatecznie bezpiecznie wylądować, najlepiej skacząc na główkę. Cel do prostych należeć nie będzie, bowiem twórcy dali nam do dyspozycji jedynie dwa przyciski: wybicia się oraz obrotu. Cała trudność polega na wyczuciu kiedy możemy sobie pozwolić na przewroty i czasu w którym najwyższy czas wyprostować naszego ludka, by udało mu się ładnie (czyt. pionowo) wpaść do wody — oczywiście fizyka również nie jest tu bez znaczenia.  Po każdym skoku nasz wyczyn oceniany jest przez sędziowskie grono, ale tu nie chodzi tylko o prestiż i łechtanie naszego ego. Bez przekroczeniu odpowiedniego pułapu punktów możecie zapomnieć o dalszej zabawie i rozpoczynacie zabawę od początku, startując z najniższego możliwie klifu. Jeżeli przyjdzie Wam na myśl by ich przekupić, wystarczy kliknąć na odpowiednią opcję po pechowej rundzie. Będziemy wówczas co prawda lżejsi o kilkaset monet, ale możemy kontynuować zabawę. Monety zdobywamy podczas zabawy. I tutaj jest drobny haczyk, acz sam uważam, że to znakomite rozwiązanie. Dostępna jest darmowa wersja gry — jednakże aż kipi z niej reklamami, a do tego monety zdobywamy w tak śmiesznie niskich ilościach, że równie dobrze w ogóle mogłoby ich nie być. Co ciekawe — tych jednak nie kupujemy za pośrednictwem mikrotransakcji (serio!), a zawsze musimy je zdobyć samodzielnie. Wiele ułatwia kupno gry (możliwe zarówno z poziomu aplikacji jak i Google Play) — w wersji na Androida jest to około 6 złotych. Pozbywamy się wówczas reklam i jesteśmy o wiele hojniej obdarowywani żetonami! Pod względem wizualnym gra nie wyróżnia się niczym specjalnym — to wciąż ta sama, znana i lubiana stylistyka rodem wyrwana ze szkolnego zeszytu. Dużym zaskoczeniem dla mnie była opcja „zapisu gry”, umożliwiająca powrót do tej samej rundy, podczas której wyłączyliśmy aplikację. Stickman Cliff Diving to jeszcze jedna wciągająca produkcja od Djinnworks e.U., która ma szansę przykuć Was do smartfonów i tabletów na długie godziny. Sam polecając tę grę znajomym przyrównuję ją zawsze do święcącego niegdyś triumfy na PC Deluxe Ski Jumping. Sprawdźcie i powiedzcie sami, chyba coś w tym jest? Grą można cieszyć się zarówno na iOS (0,89 euro) jak i Androidzie (darmowa / płatna). 