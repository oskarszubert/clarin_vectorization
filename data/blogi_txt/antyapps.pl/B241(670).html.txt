15.11.2012 Dzisiaj proponuję nieco luźniejszy temat. Już wkrótce święta Bożego Narodzenia, a któż ich nie lubi? Choinka, dobre jedzenie, prezenty, wypoczynek. Coś jest w tych świętach, że prawie wszyscy na nie czekają i odliczają czas. A jeżeli przy tym jesteśmy to oczywiście i na to znajdzie się aplikacja, a nawet nie jedna. Ponieważ grudzień już za pasem, więc czas zacząć mierzyć czas. Aplikacji typu Countdown w Appstore jest tyle, że aż można złapać się za głowę. Większość referuje właśnie do grudniowych świąt.  Wymyślić więc coś ciekawego, aby zostać zauważonym ze swoją odliczeniową aplikacją jest niezwykle trudno, a ich twórcy prześcigają się przede wszystkim w kwestii designu. A można inaczej. Christmas+ Countdown to godny swego rodzaju przedstawiciel aplikacji do odmierzania dni, które muszą upłynąć, aby w końcu Pierwsza Gwiazdka zaświeciła na niebie. Mamy więc rodzajowy obrazek Świętego Mikołaja, w tle trzaskający wesoło w kominku ogień oraz oczywiście licznik. Licznik pokazuje nam, ile jeszcze nocy musimy przespać, ile dni zostało do Bożego Narodzenia, a nawet ile godzin, minut i sekund (na chwilę obecną 3403858). I to właściwie tyle. A, jeszcze, jak potrząśniemy telefonem to usłyszymy świąteczne dzwoneczki. Prawda, że klimatycznie?  Skoro to wszystko, to po co właściwie pobierać tę aplikację? To pytanie zapewne zadali sobie również jej twórcy i dlatego wmontowali do aplikacji dodatkowy mechanizm, a mianowicie, możemy stworzyć własne, świąteczne odliczanie. W specjalnym kreatorze wybieramy wydarzenie, którego ma ono dotyczyć, jego datę (nie musi to być 25 grudnia) i powtarzalność. Możemy także, a nawet musimy, wybrać jedno z kilkunastu teł oraz postać, która będzie nam przypominać o danym wydarzeniu. Oprócz tego możemy dodać specjalny dźwięk dla naszego przypomnienia. Gdy już przygotujemy wydarzenie, możemy podzielić się nim na Facebooku lub Twitterze. Christmas+ Countdown nie jest niesamowicie rozbudowaną, ani graficznie oszałamiającą aplikacją i właściwie kupowanie aplikacji, która skupia się na odliczaniu czasu do danego wydarzenia nie jest szczególnie w moim guście. Ale akurat zbliżają się powoli święta, aplikacja jest teraz za darmo, więc czemu nie? Jeżeli chcecie już poczuć klimat świąt (nie licząc atakujących nas z telewizorów reklam świątecznych) i nie możecie się ich doczekać, to Christmas+ Countdown powie Wam, ile jeszcze na nie musicie poczekać. 