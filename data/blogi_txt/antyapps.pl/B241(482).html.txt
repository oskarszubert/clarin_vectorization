18.11.2013 Szalony naukowiec porywa Sama, aby nie narażać własnego życia podczas misji polegających na eksploracji głębin najróżniejszych lokacji. Sprawa niby słuszna, jednak sam zainteresowany chyba nie do końca cieszy się ze swojej roli. Rok temu tytuł ten opisywał Paweł przy okazji premiery na urządzenia z systemem iOS. Całkiem niedawno swojej wersji doczekali się użytkownicy Androida. Jeśli lubicie zręcznościówki wykorzystujące żyroskop w waszych urządzeniach, a gorzka mina głównego bohatera nie wywołuje w was uczucia głębokiej litości wobec jego osoby, polecam sprawdzić tytuł Bitter Sam. Pierwsza plansza, jaka ukazuje się naszym oczom po uruchomieniu gry, informuje nas o możliwości zalogowania się do gry przez Facebook, co umożliwi rywalizację ze znajomymi. Na szczęście nie jest to konieczne, żeby przejść dalej. Z poziomu menu głównego możemy od razu rozpocząć rozgrywkę lub, klikając w małe ikony znajdujące się na dole, zaprosić znajomych do gry albo sprawdzić tablice wyników czy też spis achievementów, jakie możemy odblokować. Dwie ostatnie wspomniane aktywności możliwe są jednak tylko po wcześniejszym zalogowaniu się w usługach Google+.  Sama rozgrywka jest dokładnie taka jak wskazuje na to zblazowana mina głównego bohatera. Niestety przyznaję, że gra z każdą planszą staje się bardziej monotonna, jednak mimo to, przechodząc po kilka poziomów dziennie, możemy czerpać z niej sporo frajdy. Naszym zadaniem jest spuszczenie bardzo niepocieszonego stworka na linie w taki sposób, aby nie stała mu się krzywda. Jego wyraz twarzy nie wskazuje niestety, żeby był z tego powodu szczęśliwy, jednak humor gry opierający się właśnie na niedoli naszego bohatera, z pewnością wywoła uśmiech na twarzach graczy. Na drodze „w dół” każdego z poziomów spotkamy diamenty (za które będziemy mogli wykupić kolejne lokacje) oraz sympatyczne prosiaczki w różnych odsłonach, działające jako „żywa tarcza” lub boostery pomagające w pokonywaniu kolejnych misji. Naszą postacią kierujemy przechylając nasz smartfon lub tablet w wybranym kierunku. Mimo że zazwyczaj mam wiele zastrzeżeń do gier wykorzystujących żyroskop do kontrolowania tego, co dzieje się na ekranie, o dziwo w tym przypadku metoda ta całkiem nieźle się sprawdza.  Bitter Sam na pewno nie jest tytułem, który będzie towarzyszył wam przez długie godziny, jednak atrakcyjna grafika i nietypowe sterowanie sprawiają, że gra na krótko potrafi wciągnąć. Niestety na dłuższą metę może niestety nudzić. Mimo to, myślę, że warto ją sprawdzić, tym bardziej, że jest zupełnie darmowa, a w dodatku pozbawiona mikropłatności. 