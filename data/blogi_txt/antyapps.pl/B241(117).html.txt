10.07.2012 Readability to jeden z najciekawszych i najlepszych serwisów/aplikacji do „czytania na później”. W ciągu kilku miesięcy ten podupadający na zdrowiu serwis wybił się do czołówki. W moim osobistym rankingu już dawno pokonał Instapaper, a teraz walczy o lepsze z Pocket. Po dzisiejszej aktualizacji jest bardzo blisko założenia koszulki lidera. Readability w tym momencie to serwis, wtyczki do przeglądarek oraz aplikacje mobilne. To pełen pakiet produktów, dla każdego, kto lubi odłożyć czytanie postów czy artykułów na później. Dzisiaj miejsce miała kolejna aktualizacja aplikacji mobilnej, która przyniosła dwie nowe funkcje.  Znajdziemy je w głównym menu Readability, są to: „Top Reads” oraz „Longform Picks”. Pierwsza z nich wyświetla nam listę najchętniej czytanych artykułów, tworzonej na bazie aktywności innych użytkowników Readability. Po wejściu w dany tytuł przechodzimy do strony głównej artykułu, która wyświetla się w wewnętrznej przeglądarce aplikacji. Z tego poziomu możemy przejrzeć artykuł, wybrać opcję „czytam teraz”, która przekonwertuje nam treści na goły tekst, lub też możemy zachować post na później w aplikacji. Dość dziwne jest to, że aplikacja nie wyświetla od razu przekonwertowanych tekstów, ale być może ma to być sposób na nowe podejście do wydawców, zapowiadane jakiś czas temu przez firmę. Druga opcja to treści pobrane ze znanej aplikacji na iPada Longform.org. Choć te zmiany wydają się dość kosmetyczne, pokazują, że twórcy Readability wciąż rozwijają swój produkt, poszerzając ofertę o zewnętrzne podmioty i szukając nowych treści, którymi mogliby przyciągnąć do siebie klientów. Poza tym Readability to naprawdę świetnie wykonana aplikacja, jedna z moich ulubionych, o dobrze zaprojektowanej nawigacji i czytelnej grafice. Jeżeli korzystacie z Readability, to nie zapomnijcie pobrać aktualizacji, jeżeli nie, to warto wypróbować tę aplikację. 