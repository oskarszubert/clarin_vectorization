26.10.2012 Pewnie mnie za to znienawidzicie, ale Gameloft to dla mnie jeden z najbardziej tandetnych mobilnych deweloperów. Z jednej strony zapewnia same tytuły, które można określić mianem AAA, czyli wysokobudżetowe, z rozmachem. Z drugiej, jako gracz konsolowy, widzę w nich głównie dość marnej jakości produkcje aspirujące do bycia klonem kultowych gier. A to Gears of War, a to Grand Theft Auto. Mało tego, wszystkie ostro atakowały wszechobecnymi mikropłatnościami. Kilka dni temu Gameloft w Google Play opublikował swoją najświeższą produkcję, slasher z baśniowym klimatem — Wild Blood. Wycenili go na ponad 20 złotych, co na standardy mobilne jest dość wygórowaną ceną, a jak z jego jakością?  Główny bohater opowieści, Lancelot, nie mogąc oprzeć się urokowi pięknej królowej Guinevery podbiera ją Królowi Arturowi. Targany złością i popadający w obłęd władca w desperacji traci kontrolę i przystaje na propozycję swej siostry, wiedźmy Morgany Le Fey. Wspólnie otwierają piekielne wrota, przez które do ich świata przenikają dziesiątki potworów. Jakby tego było mało, czarownica porywa i więzi Guineverę. Zadaniem Lancelota zaś jest nie tylko jej uwolnienie, ale i pozbycie się wszystkich demonów które postanowiły uciec z piekła i zadomowić się wśród ludzi.  Gra jest typowym przedstawicielem lubianego gatunku slasherów. Naszego bohatera obserwujemy z perspektywy trzeciej osoby, zaś jego poczynania kontrolujemy za pośrednictwem wirtualnych przycisków i „analogów”. Prawa strona ekranu służy do nawigowania nieznośną kamerą, lewa do poruszania się. W prawej części ekranu znalazły sobie miejsce także przyciski odpowiedzialne za ataki, uniki etc.  Miłośnicy gatunku powinni poczuć się w Wild Blood jak ryba w wodzie. Setki przeciwników do rozgromienia na każdym kroku, a tuż przy końcu każdego z poziomów czeka na nas starcie z bossem. To zawsze jest o wiele bardziej wymagające — i nie chodzi już o to, że wróg ma więcej życia. Potrzebujemy odpowiedniej taktyki, by móc stawić mu czoło. Ale oprócz walk, czekają na nas również wyzwania logiczne przy otwieraniu skrzynek, w których ukryte są dodatkowe porcje złota — ot, miły przerywnik. To, oczywiście, wymieniamy na kolejne ulepszenia dla naszego bohatera. I owszem, je również możemy kupić w ramach mikropłatności, jednak i bez tego możemy się znakomicie bawić i ukończyć grę bez większych przeszkód. Przyzwyczajony do standardu jakim obecnie jest autozapis, w Wild Blood bardzo brakowało mi tej opcji. Nasz progres notujemy samodzielnie w specjalnie do tego wyznaczonych miejscach. Zawiedziony też byłem poprowadzeniem historii, ewidentnie w tej kwestii deweloper musi się jeszcze wiele nauczyć.  Wild Blood stworzony został w oparciu o Unreal Engine, co samo w sobie jest gwarancją jakości doznań wizualnych. I faktycznie, gra prezentuje się fenomenalnie zarówno na większych, jak i mniejszych ekranach. Trzeba mieć jednak na uwadze to, że wiąże się to z coraz wyższymi wymaganiami sprzętowymi. Warto również wspomnieć, że o ile opowiedzenie całej historii wypadło blado, o zróżnicowane i dopracowane w najdrobniejszych szczegółach projekty poziomów potrafią zrobić wrażenie nawet na niewielkich, 4-calowych wyświetlaczach.  W grze dostępny jest także tryb multiplayer, w którym można organizować deathmatche (maksimum 4 na 4), a nawet bawić się w trybie kooperacji. Współpraca z kolegami zawsze daje dużo radości, ale w Wild Blood można równie dobrze, bez większych przeszkód, bawić się także w pojedynkę. Oczywiście nie mogło zabraknąć również leaderboardów, w których możemy się ze światem podzielić naszymi osiągnięciami. Gameloft, mimo że i tym razem nie darował sobie mikropłatności, dostarczył naprawdę solidną grę, która przyciąga do ekranu smartfonów/tabletów na kilka godzin. Dziesięć wymagających, z fantazją zaprojektowanych poziomów, wciągający gameplay oraz możliwość wyboru stopnia trudności tworzą mieszankę dostarczającą wiele rozrywki. Mimo że sterowanie, jak to w przypadku wirtualnych przycisków bywa, jest na dłuższą metę męczące… Wild Blood można nabyć w Google Play oraz AppStorze za około 22 złote. Ocena: 4+/6 