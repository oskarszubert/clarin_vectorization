24.06.2013 Nowy tydzień rozpoczynamy od jeszcze jednej w bazie naszych recenzji mobilnych gry logicznej. To kolejna perełka o nieskomplikowanej mechanice, która ma szansę zawładnąć Waszymi sercami. Panie i Panowie, poznajcie Colorbind.  Cała zabawa polega na zaznaczaniu kropek papierową taśmą. W jaki sposób? Przeciągając palcem po ekranie, by wskazać gdzie dalej ma się pojawić — wystarczy prowadzić ścieżkę. Gdzie tu zatem trudność? Cóż, by odblokować kolejną planszę, musimy zręcznie oznaczyć nią wszystkie „pełne”, tj. wypełnione, obiekty znajdujące się na ekranie. Może jeszcze nie na starcie, ale już chwilę później staje się to dość problematyczne, bowiem pomijając już fakt iż dołączają następne kolory i musimy kropki o odpowiednich barwach zaznaczać odpowiadającymi im taśmami, to jeszcze musimy pamiętać, że miejsce w którym zakręcamy jest „puste” i znajdujące się tam obiekty nie zostaną zaliczone. Zatem jeśli zaplanowaliście ścieżki i natrafiliście na podobne historie, czas znaleźć nową strategię na uporanie się z problemem i zapewnienie sobie dostępu do kolejnych wyzwań.  Jak widać na załączonych obrazkach, gra utrzymana jest w estetycznej, minimalistycznej formie. Papier rozkładamy mażąc palcem po ekranie telefonu, jeżeli zechcecie się pozbyć nałożonych warstw wystarczy go „zwinąć”, cofając poprzedni ruch. W sumie dostępnych jest trochę ponad osiemdziesiąt plansz, posegregowanych w trzy kategorie oparte na trudności. Dużym plusem jest możliwość odpalenia własnej muzyki, przez co nie muszę kolejny raz narzekać, że i tym razem musimy zmagać się z solidną grą, której piętą achillesową jest zapętlony w nieskończoność utwór, który doprowadza nas do szewskiej pasji. Naturalnie nie zabrakło także zestawu osiągnięć oraz statystyk, które z pewnością zainteresują co bardziej zaangażowanych graczy :)  Kolejna przyjemna gra, która zarówno pozwoli nam zatonąć na kilka godzin, jak i świetnie się bawić przy dosłownie kilkuminutowych posiedzeniach, gdy znudzeni wystawaniem w kolejce odpalimy losowy poziom. Największym minusem Colorbind jest dostępność gry jedynie w wersji na małe ekrany, a co gorsza, to nie jest jedna z tych aplikacji, które dobrze wyglądają przy trybie x2 na blisko dziesięciocalowym wyświetlaczu Retina. Produkcję można nabyć w AppStorze za niespełna 8 złotych, ale jeśli się pospieszycie, to macie szansę załapać się jeszcze na promocję, w której udostępniona jest całkowicie za darmo. 