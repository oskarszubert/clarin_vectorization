20.05.2013 Jeżeli chodzi o urlopy to ten rok był (i ciągle jest) wyjątkowo dobry. Rozsądnie planując terminy, można małym kosztem dni urlopowych uzyskać sporo czasu wolnego. Jeżeli szukacie aplikacji która pozwoli Wam nie tylko szybko rozeznać się w dniach wolnych od pracy, ale też w prosty sposób zaplanować takie okresy, to mamy jedną godną polecenia. Zaplanuj urlop ma bardzo wymowny tytuł. Zaraz po starcie aplikacja prosi nas o podanie podstawowych danych dla pierwszego urlopu, czyli jego nazwy jak i ilości dni wolnych jakimi dysponujemy. Następnie określamy ile dni pracujących chcemy poświęcić na urlop. Wczyta się lista z datą święta (dnia wolnego) oraz od kiedy do kiedy będziemy mogli wypoczywać. Gdy znajdziemy odpowiedni dla siebie okres, wybieramy go, poprzez podwójne tapnięcie. W oknie modyfikacji urlopu możemy zmienić czas jego trwania, otrzymamy też listę z wydarzeniami w kalendarzu jakie zapisaliśmy na te dni. Możliwe że któreś z ich krzyżuje nam plany urlopowe. Jeżeli wszystko się zgadza, wystarczy wybrać „zatwierdź” a aplikacja przeniesie nas do okna dodawania wydarzenia do kalendarza. Mała rzecz, a bardzo pomocna. Poza dodaniem do kalendarza, stworzone urlopy są widoczne również z poziomu aplikacji. Kolejny drobiazg który cieszy, a o którym zapominają autorzy podobnych aplikacji, to wsparcie dla kolejnych lat. Program nie ogranicza się jedynie do roku 2013, możemy sprawdzić dni wolne także w następnych latach. Interfejs aplikacji nie zachwyca. Mnie osobiście najbardziej razi ikona programu. Mały koszmarek, który szpetnie wygląda na liście aplikacji albo jako kafelek. To jednak nie wpływa na samo działanie programu, ten niestety potrafi być niestabilny. Kilkukrotnie podczas testów wyrzuciło mnie do pulpitu, bądź też aplikacja zawieszała się i nie pozwalała skorzystać z poszczególnych opcji. Aplikacja dostępna jest za darmo, autor informuje że powstałą jako projekt zaliczeniowy. Mam tylko nadzieję, że gdy już je zdobędzie to nie zapomni o aplikacji. Po paru poprawkach i przy lepszej grafice otrzymamy bardzo dobry produkt. Już teraz warto go pobrać i przetestować. 