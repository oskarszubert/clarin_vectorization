23.09.2013 Wraz z ogłoszeniem utworzenia Cyanogen Inc., a więc firmy rozwijającej CyanogenModa, autor aplikacji Focal będące rozbudowanym programem do obsługi aparatu zdecydował się opuścić projekt, zabierając przy tym swój wkład. W rezultacie Focal trafił do Google Play i jest teraz dostępny dla wszystkich posiadaczy smartfonów z Androidem. Czy warto się nim zainteresować? Focal jest rozbudowaną alternatywą dla domyślnej aplikacji aparatu w Androidzie. Wyposażono go we wszystkie funkcje, które oferuje pierwowzór oraz rozbudowano na tyle, by pozwalał użytkownikowi dostosować niemalże każdy aspekt wykonywanej fotografii. Wszystkie funkcje aplikacji umieszczono w wysuwanym zza bocznej krawędzi ekranu pasku. Kryje on bardzo dużą liczbę ustawień, dlatego z powodzeniem możemy go przewijać. Ikonki są duże i czytelne, a więc nie ma obawy, że coś źle wybierzemy lub przestawimy suwaki, o których działaniu nie mamy pojęcia (a jest tu kilka takich). Najczęściej używane polecenia możemy natomiast przypinać do ekranu, dzięki czemu będziemy stale mieli dostęp do takich funkcji, jak ustawienie ISO czy zachowanie diody LED.   Samych ustawień aparatu jest bardzo dużo. Możemy tutaj dostosować m.in. kompensację ekspozycji, balans bieli, a nawet tryb sceny. Nie zabrakło ponadto funkcji wykonywania zdjęć seryjnych oraz samowyzwalacza aktywowanego m.in. za pomocą poleceń głosowych. Wszystko jest tutaj spolszczone, a więc nie musimy się martwić, że obsługa programu przysporzy nam jakiekolwiek trudności. Pod spustem migawki aplikacji ukryto natomiast poszczególne tryby aparatu. Znajdziemy tutaj m.in. tryb panoramy, funkcje nagrywania wideo, przełącznik na przednią kamerę oraz funkcję PicSphere. Ta ostatnia jest swoistym odpowiednikiem google’owskiego Photosphere i pozwala na wykonywanie panoram w 360 stopniach. Aplikacja działa sprawnie i szybko, choć w Google Play pojawiają się komentarze, że nie na wszystkich urządzeniach. Program ciągle nosi etykietę „beta”, a więc może być miejscami niestabilny. Akurat na Nexusie 4 problemów nie było, ale to raczej wyjątek. W ustawieniach programu możemy dostosować widoczność poszczególnych przełączników, a także dodać siatkę na ekranie i określić rozmiary zdjęcia. Szkoda, że zabrakło tutaj funkcji określającej położenie paska z poleceniami – nie każdemu musi odpowiadać lewa strona. Focal to bardzo rozbudowana aplikacja, która znacząco podniesie możliwości fotograficzne naszego urządzenia. Na razie jej główną wadą jest niestabilność oraz niezgodność z częścią urządzeń. Niektórych może również przytłaczać liczba możliwości, co na szczęście można ograniczyć w ustawieniach programu. Spolszczony i spójny z pozostałymi elementami Androida interfejs, funkcja PicSphere, a także ogromna liczba przełączników i ustawień czynią tę pozycję jedną z najlepszych, jeśli chodzi o robienie zdjęć za pomocą smartfona. 