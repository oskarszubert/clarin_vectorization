08.03.2013 Nie masz czasem wrażenia, że w AppStore aż roi się od aplikacji, które pozwalają nam prowadzić listy do robienia zadań, sporządzania notatek lub ich odpowiedniego katalogowania? Ja mam i ciągle się zastanawiam, co chciałbym używać. Kilka miesięcy temu zdecydowałem, że będę notował swoje myśli w aplikacji wgrywanej natywnie od Apple. Nie spełnia ona jednak moich wymagań w pełni, tak samo jak nie spełniają ich nawet programy, które szybko trafiają na listę najbardziej popularnych aplikacji w sklepie. Przejrzałem wiele darmowych rozwiązań i wiem, że niektórym do robienia notatek wystarczy to wszystko, co na chwilę obecną znajdziemy do pobrania bez potrzeby wydawania pieniędzy. Poszperałem jednak ostatnio trochę w dostępnych rozwiązaniach za które musimy zapłacić i w końcowym rozrachunku pomyślałem, że chcę je mieć. Mam tutaj na myśli Quick Drafts. To, co wyróżnia tę aplikację to fakt, że jest szybka, piękna i zdecydowanie jak najbardziej użyteczna dla wymagającego użytkownika, ceniącego sobie minimalizm. To szybki notatnik połączony z możliwością tworzenia odznaczanych list rzeczy do wykonania. Stworzone wpisy od razu możemy udostępnić na wiele dostępnych sposobów – od portali społecznościowych po Dropboxa czy kalendarza w naszym urządzeniu z systemem iOS.  Za każdym otworzeniem aplikacji dostajemy puste pole, które od razu czeka na nasze słowa. Nie musimy nigdzie stukać by najpierw się cofnąć. Pomiędzy notatkami poruszamy się w taki sam sposób w jaki zmieniamy kolejne strony naszej lektury w iBooks. Ponadto program sam może przechwytywać z tekstu linki czy numery telefonów. Trzy kolejne stuknięcia palcami w ekran i łączymy się z wprowadzonymi danymi. To tylko niektóre zalety Quick Drafts. Jak sama nazwa wskazuje aplikacja nie będzie dla osób, które szukają kombajnu notatkowego. Dla mnie jest ona idealna – wypełnia lukę pomiędzy tym, co dostajemy w iOS, a innymi aplikacjami bardzo dobrze. Twórcy zapewniają także, że każda literka lub znak, który wprowadzimy od razu jest zapisywany, dzięki czemu nigdy nie powinniśmy niczego stracić. Jedynym minusem będzie cena – może ona zniechęcić Was do zakupu. Jestem jednak zdania, że jeśli już w coś mamy zainwestować to powinno nam to przynieść frajdę albo profit. W związku z tym w AppStore znajdziecie dostępną darmową wersję. Pamiętajcie tylko, że nie posiada niektórych funkcji, jak chociażby tworzenie list zadań to do. 