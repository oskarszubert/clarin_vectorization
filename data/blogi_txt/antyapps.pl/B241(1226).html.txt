17.10.2012 Wśród publikowanych przeze mnie recenzji już nie raz mogliście przeczytać artykuły na temat aplikacji zajmujących się obróbką bądź efektownym urozmaicaniem zdjęć wykonanych waszym urządzeniem z systemem iOS na pokładzie. Pisałem między innymi o Photosynth Microsoftu, Memefier czy też Fuzel. Dziś przyszła kolej na Facebomb Swap! z pomocą którego sprawnie podmienimy twarze osób pozujących do zdjęcia.  Obsługa Photoshopa nie jest wam zbyt bliska, bądź po prostu nie chce wam się bawić w obrabianie i retuszowanie fotografii by efekt końcowy cieszył nas maksymalnie 5 minut? To dobry znak dla developerów ze studia Iddiction, którzy przygotowali aplikację o wdzięcznej nazwie Facebomb Swap! bądź w skrócie – Faceswap. Cała zabawa polega na tym, by załadować wykonaną przez nas wcześniej fotografię, system przetworzy grafikę, wykryje sfotografowane twarze, a następnie podmieni je ze sobą. Co ważne – program działa zarówno w przypadku zdjęcia gdzie są tylko dwie osoby, jak i na obrazkach z większą liczbą „modeli”. Jeżeli przypadkiem program źle wyskaluje przetworzone twarze, zawsze możesz edytować ich wielkość i kąt nachylenia ręcznie. Odpowiednie instrukcje zostaną wyświetlone na ekranie.  Gotowe dzieło możemy szybko pokazać naszym znajomym na Facebooku, Twitterze, Instagram, poprzez e-mail lub po prostu zapisać na dysk. Zdjęcia mogą być zarówno załadowane z biblioteki wykonanych wcześniej fotografii, naszego konta na Facebooku lub zrobionego zdjęcia w danej chwili z użyciem wbudowanej kamery. Zabawa z Facebomb Swap! może nie należy do rozrywki górnolotnej, ale na aplikację na pewno warto zwrócić uwagę. Staranny design, łatwa obsługa i czytelne instrukcje, które pomogą nam w korzystaniu z aplikacji czynią z tego programu pozycję wartą uwagi, zwłaszcza, że obecnie dostępna jest bezpłatnie. Appkę znajdziecie w AppStore. Ocena: 5/6. 