14.10.2013 Rozprawy geograficzne były swego czasu jednym z najgorętszych (obok polityki rzecz jasna) tematów podczas moich spotkań rodzinnych. Jestem przekonany, że nie należę do przypadków odosobnionych i podróżowanie palcem po mapie ma równie szerokie grono amatorów. Co Wy na to, aby sprawdzić swoją rzeczywistą wiedzę na ten temat? Okazję ku temu daje rodzimej produkcji aplikacja Mapster. Mapster jest, mówiąc wprost, quizem geograficznym, który ma sprawdzić naszą wiedzę na temat położenia wybranych miejsc na mapach świata. Nie jest to szczególnie rozbudowana produkcja i nie powinniście się spodziewać tutaj wodotrysków graficznych ani jakiegoś szczególnie efektownego gameplayu. Praktyka pokazuje jednak, że również tego typu gry cieszą się dużą popularnością.  Po uruchomieniu Mapstera, mamy możliwość rozpoczęcia nowej gry lub przejścia krótkiego samouczka. Biorąc pod uwagę prostotę gry, nie jest to jakoś szczególnie wymagane, ale trzeba docenić troskę twórców o użytkownika. Ja pozwoliłem sobie pominąć szkolenie i przeszedłem od razu do właściwej zabawy. Do wyboru oddano nam tutaj kilka map – wszystkie kontynenty oraz kilka krajów (właściwie wszystkie, poza USA pochodzą z Europy). Jak nietrudno się domyślić, w pierwszym przypadku quiz będzie mniej szczegółowy, zaś w przypadku przeszukiwania państw staniemy przed nieco trudniejszym wyzwaniem (choć to oczywiście kwestia indywidualna).  Pierwsze, co rzuca się w oczy po rozpoczęciu zabawy, to masa zmarnowanego miejsca na ekranie. Mapka, na której szukamy lokacji jest umieszczona w małym boksie w centrum, a przestrzeń wokół zwyczajnie nie została w żaden sposób zagospodarowana. Mamy zielony przycisk, który pozwala nam oznaczać wybraną lokalizację jako naszą odpowiedź oraz przechodzić do kolejnego pytania, ale równie dobrze mógłby on być półprzeźroczysty i zachodzić na mapę. W konsekwencji takiego układu, trudno tutaj o jakąkolwiek precyzję. Właściwie, celując kilkadziesiąt kilometrów od wybranej lokalizacji spokojnie możemy liczyć na liczbę punktów bliską maksimum.  Stawiane przed nami zagadki są różne. Czasem dotyczą one miast, a czasem mniej lub bardziej popularnych zabytków. Nie spotkałem się jeszcze z pytaniami odnośnie szczytów, rzek lub jezior, a nie ukrywam, że byłoby to bardzo dużym uatrakcyjnieniem. Twórcy podają, że baza gry liczy łącznie 1,8 tys. obiektów, co jest niezłym wynikiem. Mapster to prosta, choć całkiem wymagająca produkcja o bardzo fajnym zamyśle. Niestety gorzej z wykonaniem. Interfejs produkcji jest właściwie do wymiany. Cieszy fakt, że twórcy zadbali o to, by gra była przystępna, ale pod względem UX całkowicie nawalili. Liczę, że w miarę rozwijania gry ulegnie to zmianie. Niemniej mimo to warto się zainteresować Mapsterem z uwagi na to, że jest całkowicie darmowy – żadnych opłat ani mikropłatności. To miła odmiana w skomercjalizowanym Google Play. 