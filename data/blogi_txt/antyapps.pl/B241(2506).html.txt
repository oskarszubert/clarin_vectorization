23.11.2012 W dobie Internetu liczba haseł, które musimy zapamiętać rośnie w zastraszającym tempie. Poczta, Facebook, konto bankowe… to tylko trzy podstawowe miejsca, gdzie każdy z nas ma (a przynajmniej powinien) mieć zupełnie inne hasło mając na uwadze kwestie bezpieczeństwa. Jak skutecznie zapamiętać wszystkie kombinacje? Co człowiek – to metoda, istnieje jednak aplikacja, która zrobi to za nas – My Second Brain.  Co jakiś czas w sieci pojawiają się rankingi najpopularniejszych haseł. Od kilku zestawień z koszulką lidera możemy zobaczyć frazę… „password” (z angielskiego „hasło”). Każdemu, kto właśnie w ten sposób zabezpiecza jakiekolwiek swoje konto, chciałbym serdecznie pogratulować i uścisnąć dłoń. Ponieważ Internet sam w sobie nie jest z nami od bardzo dawna, eksperci stale przypominają – by zachować pełne bezpieczeństwo naszych danych w sieci, powinniśmy używać różnych haseł, które nie tylko będą inaczej brzmiały, ale także ich litery będą duże, małe, przeplatane cyframi i znakami specjalnymi. Nie ma co ukrywać, mało kto jest w stanie zapamiętać wszystkie kombinacje. Dobrze wiedzą o tym twórcy programu My Second Brain. Aplikacja pozwala nam bezpiecznie (o tym za chwilę) przechowywać wszystkie nasze hasła. Kombinacje możemy pogrupować na kategorie portali od społecznościowych przez banki, aż po pocztę email. Podział zależy wyłącznie od nas. Trzeba przyznać, że to dość efektywna metoda, która faktycznie zdaje się umożliwić nam wymyślanie różnych haseł dla każdego z posiadanych kont bez potrzeby zapamiętywania każdego z nich. Jak to jednak wygląda z ich bezpieczeństwem?  Wszystkie przechowywane przez nas hasła są chronione przez specjalne pokrętło, dzięki któremu ustawiamy dwie niezależne od siebie liczby od 0 do 99 – i to wszystko co musimy zapamiętać. Na początku, wydaje się być całkiem solidnie, jednak wyobraźmy sobie sytuację, że telefon został nam skradziony. Nowy właściciel uruchamia aplikację i jedyne co musi zrobić to wybrać dwie odpowiednie liczby, mając przy tym… nie limitowaną liczbę prób! No właśnie, to duże nie dopatrzenie. Autorzy programu w żaden sposób nie blokują aplikacji po kilkukrotnym, błędnym wprowadzeniu kodu, co za tym idzie – w najgorszym przypadku, aby uzyskać dostęp, ktoś będzie musiał przekręcić koło 200 razy. Jak można było to rozwiązać? Wystarczyło ustawić limit trzech błędnych kombinacji. W chwili gdy granica zostanie przekroczona, na nasz adres email zostaje wysłane powiadomienie o próbie włamania i kod aktywacyjny, który jest jedyną możliwością odblokowania aplikacji, która po trzecim podejściu uniemożliwia dalsze próby. 