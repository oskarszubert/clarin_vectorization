03.05.2012 Czy jest tutaj ktokolwiek, kto nie słyszał nigdy o SketchBook? To taka fajna aplikacja, która pozwala na rysowanie na ekranie telefonu. Program dostępny jest na platformy iOS i Android, więc jeśli potraficie rysować albo potrzebujecie takiego szkicownika, to zapraszam do rozwinięcia. SketchBook to aplikacja-szkicownik od Autodesk. Jeśli nazwa firmy wam nic nie mówi, to podpowiem, że np. to oni stworzyli Pixlr-o-matic. Nadal nic? To może AutoCAD? To powinno mniej więcej uświadomić nam, że mamy do czynienia z produktem od profesjonalistów. Tak też jest – SketchBook to program, który nie zawodzi.  Pozwala na bardzo wygodne, szybkie i intuicyjne tworzenie obrazów za pomocą palca na ekranie telefonu. Opcji jest wiele, a wszystkie wywoływane są gestami lub wieloklikami. Jest więc trochę rzeczy, których trzeba się nauczyć, ale potem rysowanie nie sprawia żadnego kłopotu. Rysunki – a czasami nawet prawdziwe dzieła – możemy oglądać chociażby na Flickr. Polecam zajrzeć, bo jest na co popatrzeć i co uświadamia nam, jakim SketchBook jest świetnym narzędziem. Jaka jest różnica pomiędzy wersją płatną, a darmową? Wersja płatna pozwala na zwiększenie rozmiaru pracy. Dodatkowo mamy dostęp do większej ilości warstw (z 3 do 6), możemy je duplikować czy ustalać ich opcje. Zmiana jest także w sferze pędzli – po kupnie wersji płatnej otrzymujemy dostęp do 40 dodatkowych pędzli i możemy tworzyć własne. SketchBook wymaga całkiem niezłego sprzętu, żeby działać płynnie. W przypadku iOS odpali się na każdym iUrządzeniu z softem powyżej 4.0, co zaś tyczy się Androida – tutaj wymagany jest system 2.1+ oraz procesor 1GHz+ i 512 MB RAM. Program dostępny jest na Android i iOS. W obu przypadkach w wersji darmowej (iOS, Android) i płatnej (iOS, Android). 