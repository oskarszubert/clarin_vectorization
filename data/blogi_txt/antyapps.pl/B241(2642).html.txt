28.12.2012 Mijający rok 2012 pełen był spekulacji na temat tego kiedy i czy Microsoft zdecyduje się na wydanie swojego flagowego pakietu biurowego Microsoft Office dla mobilnych urządzeń Apple. Niestety w ostatnich dwunastu miesiącach na spekulacjach się skończyło i o tworzeniu dokumentów kompatybilnych z Wordem, Excelem lub PowerPointem na ekranie iPhone‚a lub iPad‚a nadal możemy tylko pomarzyć. Gdy jednak oficjalne kanały zawodzą, zawsze można liczyć na te… mniej oczywiste. Oto CloudOn.  Choć Microsoft nieoficjalnie potwierdził już przygotowywanie specjalnych aplikacji mobilnych dla Worda, Excela i PowerPointa na dzień dzisiejszy mogliśmy się jedynie obejść ich smakiem. Po co jednak czekać, gdy istnieje całkiem niezła alternatywa zawierająca wszystkie trzy programy z biurowego zestawu Microsoftu, a nawet znacznie więcej. CloudOn to program, który umożliwia nam tworzenie i edytowanie dokumentów w formatach rozpoznawanych przez Officea. Kompatybilna zarówno z telefonem jak i tabletem marki Apple aplikacja to naprawdę niezła alternatywa dla oczekiwanego, oficjalnego, mobilnego pakietu biurowego Microsoftu. Możliwość zmiany czcionki, ustawienia paragrafów, wstawianie tabeli i znaków specjalnych to tylko niektóre z dostępnych opcji dla dokumentów docx. Całkiem rozbudowane menu czeka nas także podczas tworzenia arkuszy kalkulacyjnych, podobnie jak w przypadku Worda formatowanie dokumentu nie będzie żadnym problemem, a ponadto możemy w pełni wykorzystywać funkcje desktopowego Excela. Kłopotów nie będziemy mieli także podczas tworzenia multimedialnych prezentacji.  Choć wymienione elementy to już wiele, to nadal nie wszystko co CloudOn ma do zaoferowania. Ta aplikacja to przede wszystkim mobilny klient, który pozwoli nam zarządzać plikami przechowywanymi w chmurach: Dropbox, Google Drive, BOX oraz SkyDrive. Przenośny, biurowy pakiet Microsoftu to jedynie dodatek. Oczekującym na iOSowy ruch giganta z Redmond gorąco polecam. 