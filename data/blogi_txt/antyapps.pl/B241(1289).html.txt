21.06.2013 Myślę, że czasy składanych harmonijek ze zdjęć odeszły już w niepamięć. Obecnie wszystkie ważne dla nas zdjęcia przechowujemy w swoich tabletach lub smartfonach. Mając jednak pojemną kartę i tysiące folderów z fotografiami, nietrudno pogubić się w przepastnych zasobach wirtualnych albumów. Z pomocą przychodzą aplikacje organizujące nasze galerie i radzące sobie z obrazkami znacznie lepiej niż standardowe managery zdjęć instalowane w naszych urządzeniach. Jednym z tego typu programów jest Fish Bowl, który mimo niepozornego wyglądu naprawdę pomoże zachować porządek w naszych małych przenośnych albumach. Na wstępie warto zaznaczyć, że korzystając z Fish Bowl będziecie musieli przymknąć nieco oko na estetykę aplikacji. Daleko jej niestety do nowego wyglądu serwisu Flickr, o którym pisaliśmy całkiem niedawno. Osobiście przywiązuję dużą wagę do interfejsu programów z których korzystam, jednak w tym przypadku wygrała funkcjonalność, dlatego czerwona rybka mimo swojej przeciętnej aparycji z pewnością zasługuje na szansę.  Aplikacja działa naprawdę szybko. Testując ją na HTC Desire Z zdjęcia w katalogach, gdzie ich liczba przekraczała tysiąc, Fish Bowl radził sobie zdecydowanie lepiej niż standardowa Androidowa Galeria. Ulubione foldery możemy oznaczyć gwiazdką lub przenieść je do jednego z trzech podręcznych „slotów” znajdujących się u góry ekranu. Sprawne poruszanie po aplikacji zapewniają wygodne i intuicyjne gesty. Przez cały czas towarzyszy nam mała czerwona rybka pływająca w prawym górnym rogu. Klikając bąbelek powietrza, w którym się znajduje, możemy otworzyć menu lub po prostu wywołać jedną z kilku prostych animacji zwierzaka. Korzystając z aplikacji z łatwością możemy przenosić zdjęcia między folderami, zmieniać ich nazwy, przybliżać lub oddalać obraz  czy uruchomić pokaz slajdów. Z poziomu apki możemy także udostępnić fotografie innym aplikacjom lub serwisom społecznościowym. Zadbano też o przydatną funkcję szybkiego ustawienia tapety z wybranego obrazka.  Jeśli zdjęcia stanowią większość zasobów waszych kart pamięci w tabletach i smartfonach, zdecydowanie polecam zainstalowanie Fish Bowl. Mimo przeciętnego wyglądu aplikacja działa naprawdę stabilnie, a dobrze pomyślane rozwiązania związane z zarządzaniem obrazkami w naszych mobilnych urządzeniach z pewnością stanowią dużą konkurencję dla podobnych menadżerów zdjęć, jakie oferują producenci smartfonów i tabletów. 