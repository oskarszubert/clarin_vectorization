24.04.2012 Danone, jako jeden z niewielu producentów żywności obecnych na polskim rynku, zdecydował się na dość nietypową (jak na polskie realia) formę promocji. Od kilku dni w AppStore znajdziemy nową grę – Danio: Szybcy i Głodni. Czy oby na pewno lepiej było włożyć (zapewne) spore pieniądze w stworzenie gry, niż wykupić kilka dodatkowych powierzchni reklamowych?  Danio: Szybcy i Głodni to gra samochodowa, w której czeka na nas aż jeden tor do pokonania. Na jego trasie wiele przeszkód z popularnym małym głodem w roli głównej. Zgred czai się na nas na każdym pachołku i znaku drogowym, który mijamy jadąc wyznaczoną drogą. Za każdym razem kiedy na niego wpadniemy poziom naszego głodu rośnie, a samochód ulega kolejnym zniszczeniom. Wszystko możemy jednak naprawić zbierając opakowania serków Danio, które podobnie jak przeszkody pojawiają się na naszej drodze. I to by było w zasadzie tyle, jeżeli chodzi o samą fabułę tej produkcji. Za bogato nie jest… Choć początkowo, głównie ze względu na sympatię do spotów reklamowych z udziałem małego głoda, dość entuzjastycznie podszedłem do tego projektu, wraz z pokonywaniem tej „zabójczej” trasy moje zadowolenie stopniowo topniało. Tytuł produkcji jest bowiem nieco przekłamany, bo o ile „głodny” jeszcze jako tako byłem, to „szybki” podczas jazdy przydzielonym pojazdem na pewno nie. To auto po prostu się niemiłosiernie wlecze! Z ekscytacji nie pozostało już nic, kiedy odkryłem, że po przejechaniu pierwszej planszy, to już koniec jazdy i więcej zabawy nie będzie. Prawdopodobnie główną nutką rywalizacji i źródłem dobrej rozrywki w tej „wyścigówce” miał być ranking graczy. Jakże wielkie było moje rozczarowanie, kiedy okazało się, że po prostu nie działa… i to już od kilku dni.  Po Danio: Szybcy i Głodni pozostał mi raczej nie smak niż świadoma chęć sięgnięcia po produkty Danone. Choć nie musiałem długo czekać, by się przekonać, że jednak coś mi w głowie zostało. Robiąc dziś zakupy, nagle zorientowałem się, że w moim koszyku już dumnie leży opakowanie waniliowego serka. Przypadek? No nie wiem… Tak czy inaczej, aplikacyjnemu tworowi od Danone daję 3=. Po pierwsze, za innowacyjne podejście, po drugie za nieźle dopracowaną część graficzną aplikacji, a po trzecie za chęci. Nie każdemu wychodzi od razu. Miejmy nadzieję, że następnym razem będzie lepiej. Gra Danio: Szybcy i Głodni jest bezpłatna. Pobierzecie ją z AppStore. 