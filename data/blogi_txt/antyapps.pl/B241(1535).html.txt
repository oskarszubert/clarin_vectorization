21.08.2012 Jeżeli wybieracie się na duże rodzinne zakupy to dobrze przygotowana lista tychże jest nieodzownym elementem każdej takiej wyprawy. Szczęśliwie teraz już nie ma potrzeby pisania zakupowych list na kartkach papieru, od tego mamy telefony i aplikacje. W AppStore znajdziemy sporo dobrych produktów ułatwiających nam nasze zakupowe wypady, jak chociażby Listonic czy Shopping List. Ale zawsze można znaleźć coś lepszego. Jak na przykład Grocery List – Marche. Aplikacja ta, to niezwykle rozbudowany manager zakupów ze świetnie zaplanowanym interfejsem i niezwykle przyjaznym dla oka designem. W tym momencie jest to moja top 1 aplikacji do robienia zakupów. Co zobaczymy po uruchomieniu Marche? Pierwsza karta tej aplikacji to oczywiście zbiór list naszych zakupów. Listy dodajemy za pomocą jednego przycisku, a aplikacja dzieli je nam na zrobione, w trakcie realizacji i wszystkie. U dołu ekranu znajdziemy dodatkowo odnośnik do wykresów. Po co wykresy w aplikacji do tworzenia list zakupów? Otóż dzięki Marche możemy zobaczyć, w które dni ile pieniędzy wydaliśmy, jakiej kategorii produkty stanowiły największy udział w naszych wydatkach oraz jesteśmy w stanie wysłać kompletne dane do pliku Excel.  Aby jednak pojawiły się nam nasze wykresy, musimy stworzyć odpowiednie listy zakupów. Po utworzeniu danego zadania wyświetla nam się główny widok listy, do którego dodajemy kolejne produkty. Twórcy aplikacji zadbali o to, aby użytkownicy lubiący precyzję i dokładność znaleźli odpowiednie dla siebie narzędzia. Oprócz nazwy produktu możemy określić jego pojemność, liczbę sztuk, cenę oraz kategorię. Gdy już wypiszemy wszystkie produkty, które chcemy kupić aplikacja wyświetli nam ich listę uszeregowaną pod kątem wybranych kategorii oraz podliczy, ile nas te zakupy będą kosztować. Co ciekawe możemy zmienić ustaloną automatycznie datę naszych zakupów.  To jednak nie koniec ciekawych funkcji oferowanych przez tę aplikację. Warto wspomnieć o możliwości tworzenia krótkich notatek, ale przede wszystkim należy wspomnieć o zestawie funkcji, które daje nam Marche. Przede wszystkim możemy reorganizować naszą listę, wydrukować ją lub wysłać mailem tudzież smsem. Najbardziej jednak spodobała mi się funkcja tworzenia szablonów. Gdy zrobimy listę możemy utworzyć z niej szablon a następnie dodawać go do każdej kolejne listy. W ten sposób, po pierwszej wycieczce na zakupy i podsumowaniu cen jeszcze przed wyjściem z domu możemy określić, ile wydamy w supermarkecie. Oprócz tego wszystkiego aplikacja pozwala nam określić miary pojemności i wagi, skalę podatku od produktów, zarządzać naszymi szablonami oraz kategoriami. W tym drugim przypadku może to być niezwykle czasochłonne, gdyż kategorie są po angielsku, więc jeżeli chcecie mieć je po polsku trzeba edytować każdą nazwę z osobna.  Czy ta aplikacja ma jakieś minusy. Na pewno. Chociażby to, że nie obsługuje języka polskiego, nie każdemu również może przypaść do gustu sposób wyświetlania produktów. Poza tym stworzenie tak szczegółowych list zajmuje sporo czasu, wprawdzie można nie podawać żadnych kategorii, cen i wag i ograniczyć się tylko do wypisania produktów, ale wtedy korzystanie z tej aplikacji nie ma większego sensu. Grocery List – Marche to naprawdę świetny produkt. Idealnie nada się dla tych wszystkich, którzy lubią tworzyć szczegółowe listy zakupów i kontrolować wydatki. Do tego wygląda i działa naprawdę rewelacyjnie i w tym względzie trudno jest jej cokolwiek zarzucić. Dodatkowo naszpikowana jest różnymi przydatnymi narzędziami i funkcjami. W mojej ocenie warta jest swojej ceny: 0,79 euro. Ale w tym momencie jest na przecenie, więc można ją pobrać za darmo. Ocena: 5 