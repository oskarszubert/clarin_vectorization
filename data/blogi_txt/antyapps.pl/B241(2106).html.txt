18.06.2012 Trudno jest zrobić dobrą grę RPG na system mobilny. Z założenia tego typu gry cechują się rozbudowaną fabułą, jeszcze bardziej rozbudowanym systemem upgrade’ów postaci, często skomplikowanymi trybami walki, że o samej grafice nie wspomnę. Na iOS można znaleźć całkiem sporo dość ciekawych tytułów RPG, jednak zrobienie takiej gry nie jest łatwym zadaniem i deweloperzy muszą niezwykle uważać, aby nie zawieść oczekiwań fanów gatunku. A co, gdyby zrobić grę tego typu z lekkim przymrużeniem oka? Taka jest Legendary Wars. Jest to gra, którą spokojnie możemy zakwalifikować do gatunku RPG. Mamy drużynę, mamy czary i czarowników, krasnoludy i elfy, mamy upgrady statystyk, tryb walki, misje, etc i tak dalej. Jednak studio Liv Games zdecydowało się podejść do tej konwencji z lekkim dystansem, dając nam niezwykle ciekawy produkt, wciągający na wiele godzin, z interesującym modułem walki.  Po kolei. Otóż, jak zwykle w przypadku tego typu tytułów mamy własną drużynę, która ma jasny cel. Walczyć z wrogami, rozwijać się i podbić/wyzwolić cztery różne krainy. Nasza drużyna będzie staczać walki, zdobywać zamki i wypełniać misje. Będzie uczyć się nowych czarów, wzmacniać umiejętności i zdobywać sojuszników. Jeżeli jednak myślicie, że będzie to wyglądać, jak w klasycznym tytule RPG, to się mylicie. Otóż tryb walki polega na tym, że postacie z naszej drużyny reprezentują konkretne klasy wojowników: rycerzy, łuczników, toporników, etc. Gdy dochodzi do starcia rekrutujemy wojowników, którzy będą walczyć z nadciągającymi falami zombi czy nieumartych. Żołnierzy kupujemy dzięki górnikowi, który przez cały okres potyczki wydobywa złoto. Musimy od niego owe złoto odbierać, aby móc budować jednostki. Jednostkami możemy oczywiście zarządzać. Możemy je ustawiać w szykach bojowych, włączyć im moduł ataku lub obrony. Rozgrywka i jej powodzenie opiera się na tym, jakie jednostki zrekrutujemy, jak je ustawimy i jaką taktykę przyjmiemy. W trybie walki możemy korzystać również z czarów, ale tylko raz z danego czaru na jedną bitwę. Czary należy również wykupić.  Mamy również własny zamek, który stanowi nasze wsparcie podczas bitwy. Jeżeli go wzmacniamy, ma lepszą obronę, łuczników na murach, etc. W zamku możemy również odwiedzić zbrojownie. W trybie tym zarobione w walce pieniądze lub diamenty wykorzystujemy. Albo dokupujemy czary lub je wzmacniamy, albo górników, aby szybciej zdobywać fundusze na nowe jednostki, albo upgradujemy nasze postacie, które odpowiadają za dane typy jednostek, dzięki czemu będą one lepiej walczyć z przeciwnikami.  Dodatkowo w grze pojawiają się od czasu do czasu specjalne misje, w których musimy coś wykonać naszym bohaterem lub pomóc innemu. Sama gra graficznie prezentuje się naprawdę dobrze, jednak, jak wspomniałem, twórcy tej aplikacji podeszli do konwencji z lekkim przymrużeniem oka, i wszystko, od świata po jednostki, ma bardzo rysunkowy – komiksowy wygląd. Niemniej jednak gra pod tym względem prezentuje się naprawdę dobrze. Jeżeli miałbym powiedzieć o jakieś wadzie tej gry, to chyba tylko o tym, że fabularnie jesteśmy prowadzeni za rączkę. Generalnie po zakończeniu każdego zadania gra sama decyduje gdzie zmierzamy. Nie ma typowych lokacji, pokazują się one dopiero po wypełnieniu danego questu. Niemniej jednak, jak wspomniałem, twórcy gry bawią się tą konwencją, więc jeżeli dołączycie do ich zabawy, nie będzie to Wam przeszkadzać, co więcej, dzięki temu zabiegowi, nie tylko fani tego gatunku będą grą zachwyceni.   Legendary Wars to takie RPG skrzyżowane z Heroes of Might and Magic. Jest niezwykle dobrze przygotowana, prosta i co najważniejsze, okropnie wręcz grywalna. Oprócz tego graficznie naprawdę dobrze wykonana. Po prostu świetna rozrywka. Wprawdzie kosztuje 0,79 euro, ale nie żałuję ani złotówki na nią wydanej. Polecam. Ocena: 5 