03.11.2011 Endomondo to absolutny hit, lider androidowych aplikacji w kategorii fitness. Jeśli tylko uprawiasz jakikolwiek sport, nawet amatorsko, nie możesz przejść obok tej aplikacji obojętnie. Narzędzie to nie tylko sporządza wykres przedstawiający przebyty przez nas dystans podczas treningu, ale podaje także statystyki czy umożliwia bicie rekordów ustanowionych przez naszych znajomych. Endomondo to istny kombajn dla wszystkich tych, którzy chociaż w minimalnym stopniu uprawiają sport. Aplikacja przydała się nawet mi, który z bieganiem czy jeżdżeniem rowerem ma niewiele wspólnego. Narzędzie to umożliwia wybranie sportu, który uprawiamy, a następnie oblicza dla nas czas treningu, przebyty dystans i spalone kalorie. Jedną z możliwych opcji jest spacerowanie. Korzystałem z tej funcji po przeprowadzce do Bydgoszczy, gdzie zabierałem ze sobą smartfona z odpalonym Endomondo, który zapamiętywał przebytą przeze mnie trasę. Dzięki temu mogłem zapuścić się w największe czeluście mojej najbliższej okolicy, gdyż zawsze mogłem wrócić do domu na podstawie mapy, a dodatkowo po powrocie do domu mogłem zrobić sobie retrospekcję spaceru, utrwalając w głowie, jakie budynki i miejsca znajdują się w danych lokalizacjach. Wymienione przeze mnie funkcje to jedynie wierzchołek góry lodowej. Program posiada funkcję głosu informującego nas o przebytych kilometrach, zapisuje historię przebytej trasy, wraz z odtwarzanymi w danym momencie utworami w odtwarzaczu muzycznym. Oprócz tego Endomondo zawiera elementy społecznościowe i daje możliwość bicia rekordów naszych znajomych na danej trasie, udostępniania znajomym naszych statystyk czy wgranie na pulpit smartfona widżetu z informacjami o osiągnięciach naszych znajomych. To nie wszystkie funkcje darmowej wersji, a jest jeszcze płatna, która wprowadza takie funkcje jak bicie swoich własnych rekordów, tryb oszczędzania energii czy ustawienie celów związanych ze spalaniem kalorii. Zachęcam do wypróbowania aplikacji samodzielnie. Naprawdę warto. 