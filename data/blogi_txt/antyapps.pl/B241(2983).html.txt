10.12.2012 Kilkukrotnie na łamach AntyApps opisywaliśmy gry bazujące na popularności innych, większych tytułów. Skale inspiracji były rożne. Czasem rodziły się z tego bardzo ciekawe odmiany i wariacje. W przypadku Pencil Blade zapożyczenia są jednak zbyt mocne, przez co ciekawie zapowiadający się tytuł, jest po prostu kalką Fruit Ninja. Pencil Blade to klon Fruit Ninja. To jeszcze nic złego, wszak model rozgrywki jest na tyle miodny i uniwersalny, że daje duży potencjał . Niestety autor poszedł po najmniejszej linii oporu. Tym co upodabnia obie gry do siebie, jest oprawa audio. Zarówno muzyka jak i poszczególne dźwięki w Pico’s School pochodzą z Fruit Ninja. Słyszymy je już od pierwszego uruchomienia i towarzyszą nam przez całą zabawę. One nie są podobne, one są identyczne.  Choć naszym zadaniem dalej pozostaje krojenie owoców, zmianom uległa grafika oraz drobne elementy rozgrywki. Tym razem ekran gry nie jest poziomy, a pionowy. Ułatwia to znacznie zabawę, dodatkowo zmniejsza prawdopodobieństwo użycia systemowych klawiszy Windows Phone (bardzo irytujące w przypadku oryginalnego Fruit Ninja). Grafika, jak głosi tytuł przypomina ołówkowe szkice. Ma swój specyficzny klimat i jest po prostu ładna. Widać, że ktoś miał na nią pomysł i zadbał by całość wyglądała solidnie. Podobnie jak w klasycznym Fruit Ninja (pierwszych wersjach) na start dysponujemy trzema trybami: Classic, Compo+, oraz Crazy. Aby odblokować ten ostatni, musimy przeciąć 2012 owoców. Same tryby są kopiami tego, co znamy z oryginału. Autor dodał kilka elementów od siebie, takich jak pole energetyczne , a w przyszłych aktualizacjach zobowiązał się bardziej je urozmaicić. Pencil Blade dostępny jest za darmo i jak na chwilę obecną, nie zawiera reklam. Dlaczego ocena to tylko 3? Za tak mocne inspiracje Fruit Ninja. Widać, że autor ma pomysły, przygotował bardzo ciekawą oprawę graficzną, tym bardziej powinien postarać się o to by jego produkt nie budził tak mocnych skojarzeń z konkurencją. Jeżeli jesteście fanami tego typu rozgrywki dajcie Pencil Blade szansę. Potrafi zapewnić sporo dobrej zabawy. Gra działa na urządzeniach z Windows Phone 7,5 oraz 8. 