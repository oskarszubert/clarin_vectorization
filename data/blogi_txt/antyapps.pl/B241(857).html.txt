10.05.2012 Na AntyApps nie raz pisałem już o aplikacjach, które mogą być przydatne dla różnej maści designerów jak np. Color Schemer. Dziś mam dla was kolejną propozycję z tej kategorii. Jeżeli choć trochę interesujecie się grafiką komputerową, z pewnością słyszeliście o portalu Dribbble, który zrzesza najlepszych, cyfrowych designerów z całego świata. Od kilku dni w App Store możecie znaleźć świetnie przygotowaną aplikację, stworzoną do przeglądania zawartości Dribbble gdziekolwiek jesteście. Backboard – bo tak nazywa się wspomniany klient, to prawdopodobnie najlepszy sposób na przeglądanie pikseli zgromadzonych na łamach Dribbble. Całą aplikację obsługujemy używając gestów wykonywanych na ekranie telefonu. Przesuwając palec w prawo, naszym oczom ukaże się menu, z którego wybierzemy, którą część serwisu mamy ochotę przeglądać. Po przeniesieniu się na kartę ze szczegółami na temat jednej z prac, łatwo wrócimy do całej listy wykonując kolejny ruch w prawo. Interfejs programu jest nowoczesny i przejrzysty. Przeglądanie projektów użytkowników Dribbble z wykorzystaniem Backboard jest czystą przyjemnością. Wyświetlając szczegóły na temat wybranego projektu, za pomocą dwóch dotknięć podzielimy się nim ze znajomymi na łamach portali społecznościowych, poprzez email lub wyświetlimy pracę przy pomocy mobilnej strony Dribbble używając wbudowanej przeglądarki. Aplikacja ma jednak także swoje wady…  Prawdopodobnie ze względu na to, że program został przygotowany przez zewnętrzną agencję, a nie samych właścicieli portalu Dribbble, brakuje w nim kilku podstawowych funkcji. Z pomocą tego programu nie dodamy wybranej pracy na listę ulubionych, a także nie będziemy mieli możliwości jej skomentowania. By to zrobić, będziemy musieli wykorzystać wbudowaną przeglądarkę, a następnie przenieść się na mobilną stronę serwisu. To dość spora wada, która nie zmienia jednak faktu, że używanie Backboard jest dużo przyjemniejsze niż oglądanie Dribbble przy pomocy mobilnego Safari. Miejmy nadzieję, że pewnego dnia doczekamy się aktualizacji, która wprowadzi pożądane funkcje. Backboard pobierzecie z App Store już za 0,79€. 