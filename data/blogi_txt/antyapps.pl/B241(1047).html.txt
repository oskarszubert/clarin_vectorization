13.05.2013 O niepozornej grze pt. Dots: A Game About Connecting po raz pierwszy przeczytałem na skądinąd wartym polecenia blogu Fabryka Pikseli prowadzonym przez Miłosza Bolechowskiego. Autor bloga grę polecał…i jednocześnie ostrzegał przed jej zgubnym wpływem na codzienne życie. Jeżeli o mnie chodzi, poczułem się zachęcony do jak najszybszego przekonania się na własnej skórze, co też za cudo stworzyli programiści z Betaworks One. Napisać, że przepadłem, to mało. Miniony weekend upłynął pod znakiem kolorowych kropek… Mimo, że gram naprawdę sporo, nie należę do osób, które tak bardzo zatapiają się w rozgrywce, że zapominają o realnym świecie. Niewielu tytułom udało się pochłonąć mnie bez reszty, a gdy wezmę pod uwagę tylko produkcje mobilne, liczba takich gier spadnie do zaledwie kilku. Dots: A Game About Connecting z całą pewnością się do nich zalicza. Biała plansza usiana różnokolorowymi kropkami. Ten widok będzie Wam prawdopodobnie towarzyszył przez najbliższe kilkadziesiąt minut (a może i kilka godzin…). Grę po raz pierwszy odpaliłem w sobotę po północy, a gdy powiedziałem sobie dość na zegarku widniała godzina trzecia i minut paręnaście. Trochę śmiesznym może wydać się fakt, że w takim stopniu wciągnęło mnie łączenie kropek w jednym kolorze (bo właśnie na tym głównie polega rozgrywka w Dots), ale zanim mnie wyśmiejecie polecam każdemu spróbować. Prostota wciąga jak bagno, przekonałem się o tym nie raz.  Na połączenie, jak największej ilości kropek masz równe 60 sekund. Czas ten mija błyskawicznie, więc tempo rozgrywki bywa zabójczo szybkie. Musi takie być, jeżeli zależy nam na osiągnięciu jak najlepszego rezultatu, choć na chwilę obecną wyniki czołówki rankingu wydają mi się wręcz nieprawdopodobne:) Oprócz zwykłego łączenia ze sobą jednokolorowych punktów w przeróżne kształty, warto spróbować tworzyć figury zamknięte o kwadratowym i prostokątnym obrysie. Trik ten daje rozgrywce dodatkowego kopa, podkręca tempo i umożliwia uzyskiwanie wyższych wyników. Dodajmy do tego możliwość korzystania z trzech bonusów dostępnych po zarobieniu wymaganej ilości punktów, a rozgrywka nabierze lekko strategicznego charakteru. Na sam koniec zacytuję słowa Miłosza, które znakomicie opisują czym jest Dots: Test na silną wolę: włączając Dots powiedzieć sobie „ostatni raz” i rzeczywiście zagrać ostatni raz. Powodzenia! 