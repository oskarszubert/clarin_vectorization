21.05.2013 Dobrze pamiętam jeszcze ludzi, którzy każdorazowo po parkowaniu podchodzili i wręczali stosowny bilecik, za który musieliśmy zapłacić, uiszczając tym samym opłatę za postój. Od lat ich rolę pełnią porozstawiane w kilkumetrowych odstępach automaty, w których z góry musimy sypnąć groszem za parkowanie w zależności od tego, jak długo planujemy tam zabawić. Aplikacja obsługuje obecnie 20 największych polskich miast, ale spokojnie, jeśli nie znaleźliście tam swojego miejsca zamieszkania uzbrojcie się w cierpliwość, bowiem kolejne już są w drodze. Na starcie wybieramy zatem miasto, w której koszta związane z postojem chcielibyśmy sprawdzić. W prawym górnym rogu znalazł się przycisk z charakterystycznym „i”, który informuje nas o tym w jakich godzinach obowiązuje strefa płatnego parkowania i jakie są wówczas stawki.  A jak dowiedzieć się, gdzie w najbliższej okolicy są parkomaty i czy powinniśmy zapłacić? Wystarczy kliknąć na przycisk „sprawdź”, który z pomocą GPS automatycznie nas zlokalizuje i przedstawi dokładniejszy obraz sytuacji. Niżej znalazł się kalkulator, który podpowie nam ile będziemy musieli zapłacić za pozostawienie auta na określony czas, no i kiedy skończy się ważność biletu. Nie zabrakło również tak istotnej opcji jak powiadomienie o kończącym się czasie — niestety nie doszukałem się żadnych dodatkowych ustawień z nim związanych — informację otrzymamy zawsze piętnaście minut przed końcem ważności naszego biletu. Nie ma co ukrywać, że można było tę aplikację zrobić o wiele lepiej — a nie trzeba byłoby do tego wiele, wystarczyłyby choćby tak błahe dodatki jak personalizacja przypomnień. Trochę ładniejszy design też by nie zaszkodził, obecny — co tu dużo mówić — nie prezentuje się najlepiej. Mimo wszystko spełnia swoją rolę, więc jeśli zastanawiacie się, czy parkowanie gdzieś jest na pewno dobrym pomysłem, zatrudnijcie ją do pomocy — pomoże! Aplikacja dostępna jest za darmo w Google Play. 