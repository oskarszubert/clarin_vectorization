26.03.2012 Ponieważ nie przykładam większej wagi do znajomości ulic w moim mieście, telefon często służy mi jako urządzenie GPS, które pomoże trafić do celu. Przez długi czas wykorzystywałem do tego aplikację map Google, jednak korzystanie z niej jest dość uciążliwe – automatycznie wyłączające się podświetlenie ekranu, brak komunikatów głosowych itp. Postanowiłem więc poszukać aplikacji, która sprawi, że mój iPhone będzie lepszym pilotem drogowym. Nie spodziewałem się jednak, że nic za nią nie zapłacę! Przedstawiam wam – Navatar – darmową nawigację GPS po Polsce.  Korzystanie z książkowych map podczas jazdy samochodem, to już powoli przeszłość. Czasami nawet wydaje mi się, że zapomnieli już o nich wszyscy z wyjątkiem mojego taty, który nadal uparcie planuje wszelkie trasy z wielką księgą w rękach. Od kiedy smartfony wyposażone są także w odbiornik GPS,  a ich popularność ciągle rośnie, kierowcy stopniowo odchodzą także od standardowych urządzeń tego typu, zastępując je telefonami. Co jednak zrobić, aby telefon był prawdziwą pomocą w trakcie jazdy? Do tego będziemy potrzebować specjalnej aplikacji. W AppStore koszt takich programów jest bardzo zróżnicowany i najczęściej nie jednorazowy. Producenci tego typu oprogramowania, często pobierają od swoich użytkowników dodatkowe opłaty za aktualizację map, bądź po prostu z tytułu korzystania z programu. Poza ceną, aplikacje różni także forma podania trasy. Niektóre programy umożliwiają nawet podgląd terenu w 3D. Jeżeli jednak nie potrzebujesz tego typu fajerwerków, a od dobrej nawigacji oczekujesz czytelnej mapy oraz wskazówek głosowych, w zupełności wystarczy Ci darmowy Navatar.  Navatar – to jak można przeczytać w opisie aplikacji – absolutna nowość na polskim rynku. Zupełnie darmowa, oparta na mapach OpenStreetMap aplikacja, która zamieni twój telefon w GPSa. Posiada polskiego lektora, który w trakcie jazdy informuje o zbliżających się zmianach kierunku jazdy, zawsze aktualną mapę oraz prosty interfejs graficzny, który ułatwi sterowanie aplikacją podczas jazdy. Wczoraj przetestowałem możliwości Navatara. Program bez problemu doprowadził mnie do celu podając wskazówki głosowe z odpowiednim wyprzedzeniem bym zdążył np. zmienić pas. Mapy przedstawione w programie są czytelne, a trasa, którą będzie podążać jest wyraźnie zaznaczona. Nie ma możliwości się zgubić. Minusem programu, jest fakt, że w przypadku konieczności pobrania brakującego fragmentu mapy, będzie on musiał połączyć się z internetem. Problem jednak przestaje istnieć, jeżeli trasę załadujemy na telefonie wcześniej, np. będąc w zasięgu domowej sieci WiFi. Wtedy aplikacja przechowa potrzebne pliki w tymczasowej pamięci telefonu. Czy warto? Oczywiście! Program można pobrać bezpłatnie w AppStore. 