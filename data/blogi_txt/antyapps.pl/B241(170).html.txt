02.05.2013 Angry Birds jest tytułem, który lubił podkreślać słabość Windows Phone względem innych platform. Już w dniu swojej premiery zaskakiwał bardzo wysoką ceną, która utrzymała się przez blisko rok. Rozczarowywał też kompletnym brakiem aktualizacji. Został wydany i zapomniany. Jednak wczoraj wieczorem uległo to zmianie. Rovio (zapewne przy finansowym wsparciu Microsoftu) postanowiło nadrobić zaległości. Tak oto na urządzenia z Windows Phone 8 trafiły nowe, odświeżone Angry Birds. Wraz z nimi otrzymujemy ponad 300 plansz podzielonych na 9 części. Do tego sporo bonusów oraz system osiągnięć. Ta edycja odpowiada obecnie najnowszej wersji z systemu Android. Rovio nauczyło już nas, że dalsze aktualizacje to spory problem, dlatego na takim zestawie plansz gra zapewne zatrzyma się na długi czas. Pomimo tego zabawy jest sporo.  Grafika uległą nieznacznej poprawie. Dalej nie jest dostosowana do wysokich rozdzielczości co widać zwłaszcza po pierwszych rozdziałach i poziomach. Na szczęście ta edycja wspiera szybkie przełączenia, którego brak był karygodnym i jednym z najbardziej irytujących błędów wersji poprzedniej (jakiekolwiek wyjście z gry restartowało ją). Dodatkowo posiada 3 rozmiary kafelków. Warto dodać, że jest to wersja bez reklam, odpowiada edycji płatnej z iOS. Docenią to zwłaszcza osoby, które miały kontakt z Angry Birds na Androida. Tam reklamy wylewają się z każdej możliwej strony.  Niestety, wszystko wskazuje na to, że nie jest to aktualizacja, a nowe wydanie, które zastępuje stare.  Podstawowy Angry Birds znikł z bazy Marketplace, pozostając jedynie na telefonach osób które go zakupiły. To może tłumaczyć hojność Rovio w postaci 2 tygodni podczas których możemy pobrać grę za darmo. Dzięki temu osoby, które już kiedyś za grę zapłaciły (czasem niemałe pieniądze) teraz będą mogły pobrać ją za darmo. Tak jak i wszyscy inni. Dlatego zapraszam do sklepu i pobierania. Edycja na Windows Phone 7.8 zapewne będzie miała premierę na dniach. Edycja na Windows Phone 7.8 jest już dostępna. Niestety jak można się było spodziewać nie wchodzi w skład Xbox Live jak jej poprzedniczka. 