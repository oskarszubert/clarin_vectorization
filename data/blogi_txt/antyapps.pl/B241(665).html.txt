16.08.2013 Patrząc na żetonowo-ruletkową oprawę wizualną Chip Chain, spodziewałem się raczej czegoś bardziej losowego i kasynowego. Zamiast tego, tytuł okazał być się bardzo wciągającą grą logiczną, której mechanizm jest oryginalną odmianą tego, co zazwyczaj spotykamy przy gierkach typu „kulki”. Ludzie z Google nie mogli się mylić. Gra polecana jest w Google Play jako „Google Editor’s Choice” na rok 2013 i myślę, że w pełni na to zasłużyła. W tym wypadku tutorial jest rzeczą niezbędną, ponieważ, mimo że już po kilku minutach zabawy zorientujemy się, o co w tym wszystkim chodzi, mechanizm jest na tyle innowacyjny, że dobrze będzie poznać go za pomocą samouczka, a nie dochodząc do wszystkiego samemu. Nie trwa on długo, a w kompleksowy i przystępny sposób przybliża, co powinniśmy zrobić, żeby zdobyć jak największą liczbę punktów w grze.  Naszym zadaniem jest tu układanie obok siebie żetonów, na których znajdują się te same cyfry, w łańcuchy składające się z trzech krążków. Taki układ automatycznie zmienia się w jedną monetę z liczbą o jeden większą niż ta, która znajdowała się tam wcześniej. Brzmi to może dość matematycznie i nie do końca jasno, jednak zabawa naprawdę nie jest tak skomplikowana, jak mogłoby się wydawać. Celem rozgrywki jest zdobycie jak największej liczby puntów, wybierając jeden z dwóch trybów gry: z limitem 40 krążków jakich możemy użyć lub na czas – mając dwie minuty na całą rozgrywkę. Kolejne tryby możemy odblokować zdobywając w grze określoną liczbę diamentów. Oczywiście, tak jak w większości gier tego typu, istnieje możliwość przyspieszenia tej procedury przez kupienie wirtualnej waluty za pomocą prawdziwych pieniędzy. Elementem, który dodatkowo urozmaica rozgrywkę, są specjalne karty. Dzięki nim nieraz wybrniemy z sytuacji, gdzie trudno wykonać jakikolwiek ruch. Za ich pomocą możemy na przykład zmienić kolejności dostępnych żetonów lub z korzyścią dla siebie zamienić cyfry, jakie się na nich znajdują. Trzy otrzymujemy na początku gry, jednak również w tym przypadku możemy pomóc sobie kupując je za wirtualną walutę w postaci diamentów. Chip Chain zdecydowanie zostanie ze mną na dłużej. Dawno nie trafiłem na tak wciągającą i ciekawą grę logiczną, która w oryginalny sposób odświeża tak naprawdę stare i sprawdzone patenty na eliminowanie kulek, żetonów czy innych przedmiotów z kwadratowej planszy. Gra dostępna jest również zupełnie za darmo dla użytkowników systemu iOS. 