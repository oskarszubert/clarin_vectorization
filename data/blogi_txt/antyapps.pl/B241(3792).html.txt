30.01.2012 Kojarzycie aplikację diagnostyczną Everest na Windowsa? Ten program od Lavalys został po jakimś czasie przemianowany na AIDA64. Program królował wiele lat wśród darmowych aplikacji tego typu i miał dość dużą popularność. Odkąd smartfon zaczął być nazywany mobilnym komputerem, przyszło zapotrzebowanie na tego typu aplikacje na tę platformę. Tak oto powstał Smart System Info na Androida, z którego dowiesz się, jaka jest temperatura baterii w twoim smartfonie, częstotliwość odświeżania jego ekranu czy adres MAC. Smart System Info to jedna z wielu aplikacji diagnostycznych dostępnych w Android Markecie. Ta konkretna cechuje się jednak przejrzystością wyświetlanych informacji oraz łatwością obsługi. Informacje wyświetlane przez to narzędzie zostały rozdzielone na cztery ekrany: wskaźniki, telefon, system oraz sieć. Pierwszy z nich zawiera takie dane jak poziom naładowania, technologia wykonania, temperatura i napięcie akumulatora. Pojawia się tutaj także informacja na temat taktowania procesora (na HTC Evo 3D nie działa) i stopień jego obciążenia. Możemy tutaj zobaczyć również, jak długo jest włączony telefon oraz ile mamy pamięci (wolnej/ogólnie) – zarówno RAM, wewnętrznej telefonu, jak i na karcie SD. Drugi ekran prezentuje informacje na temat samego telefonu. Znajdziemy tutaj brand, nazwę kodową, IMEI czy też rozdzielczość ekranu i częstotliwość jego odświeżania. Kolejny ekran to wersja Androida czy nazwa zalogowanego użytkownika. Ostatni ekran zawiera dane dotyczące połączeń ze światem – znajdziemy tu nasze IP, nazwę SSID hot-spota, do którego jesteśmy podłączeni, ale także informację o aktywacji roamingu czy lokalizację ustaloną na podstawie odczytu z GPS-a. Smart System Info posiada osobną wersję dla tabletów. Pozwala także prezentować dane na dwóch różnych kolorach tła. Na tym kończą się opcje konfiguracyjne tej aplikacji, ale nie ma się czemu dziwić – ta aplikacja nie jest do personalizowania, a do odczytu informacji. W Android Markecie została udostępniona za darmo, w zamian wyświetla reklamę na dole obszaru roboczego. Warto dodać, że program jest polskiego autorstwa :)  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 