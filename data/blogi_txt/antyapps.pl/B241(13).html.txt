26.11.2013 Nie znoszę tej mody na 3D, która od kilku lat powoli, acz sukcesywnie, przepychała się drzwiami i oknami do naszego życia. Najpierw filmy, później urządzenia, a w dalszym rozrachunku doszło do tego, że Nintendo zaserwowało mi konsolę w trzech wymiarach, który to efekt jest dla mnie totalną pomyłką. Na szczęście ten szał powoli mija — telewizory nie cieszyły się specjalnym zainteresowaniem i jest ich na rynku coraz mniej, kino jeszcze się jakoś trzyma, japoński koncern wydał 2DSa, ale za to na urządzeniach mobilnych z zaskoczenia postanowiła mnie zaatakować 3D Camera. Narzędzie, które w zamierzeniu miało zamienić mój standardowy aparat w cudeńko robiące trójwymiarowe zdjęcia. Jak sobie z tym zadaniem poradziło? Oj nie najlepiej… Każdej akcji towarzyszy samouczek, który to przeprowadza nas przez wcale nie taki prosty schemat robienia trójwymiarowych zdjęć. Każdorazowo zmuszeni jesteśmy uchwycić dwie klatki, między którymi będzie niewielkie, kilkumilimetrowe, przesunięcie. Pozwoli to uzyskać nam wirtualny efekt 3D. Już po wykonaniu obu fotografii możemy je względem siebie przesunąć w którą stronę nam się żywnie podoba. Gotowe? Zatem przyjrzyjmy się naszemu dziełu! Po wykonaniu fotek interfejs programu podzielony jest na cztery sekcje:   Align – czyli po prostu wyrównanie. Tutaj mamy szansę jeszcze raz przemodelować stworzone przesunięcie między grafikami; Animation – poklatkowa animacja obu zdjęć. W jakim celu? Dlaczego? Nie pytajcie mnie proszę, byłem równie zaskoczony co Wy i absolutnie nie mam zielonego pojęcia dlaczego ktoś mógłby chcieć tworzyć coś takiego. Stereo — czyli dwie fotki zestawione obok siebie. Autorzy Camera 3D twierdzą, że jeśli dobrze się im przyjrzymy, równomiernie rozkładając wzrok, nabierze to sensu i w ten sposób ujrzymy materiał w trzech wymiarach, bo jedno oko będzie obserwować przesunięty o kilka milimetrów materiał. Hm, na mnie ta magia nie działa… Analglyph – czyli prawdopodobnie najpopularniejsze ułożenie 3D, z charakterystycznymi niebieskimi i czerwonymi, odseparowanymi od siebie warstwami, wpatrywanie się w które ma sens dopiero po założeniu specjalnych okularów. Oprócz tego efekty naszej pracy możemy zapisać, lub przeglądać z poziomu aplikacji w galerii. Tylko, pytając całkiem poważnie, czy komukolwiek to potrzebne? Trzech zainteresowanych na krzyż się znajdzie, ale to kompletna nisza-nisz, dlatego też nie jestem w stanie z czystym sumieniem zarekomendować 3D Camery szerszemu gronu. Bardzo specyficzna aplikacja do zdjęć, która dostępna jest za darmo na platformie Google Play — jest to wersja z reklamami, za odblokowanie pełnej funkcjonalności i pozbycie się reklam przyjdzie zapłacić niewiele ponad trzy złote. 