29.10.2013 Jedni twierdzą że SMSy powoli umierają i zastępują je mobilne komunikatory takie jak WhatsApp, Facebook czy debiutujący kilka dni temu na Androidzie oraz iOS BlackBerry Messenger. Z moich obserwacji (i rachunków ;-) jednak wynika, że wcale tak mało ich miesięcznie nie wysyłamy, dlatego cieszy mnie, że autorzy aplikacji wciąż walczą o to, by obcowanie z nimi było wygodne, a dostęp wręcz natychmiastowy. SMSy łatwo, przyjemnie i z każdego miejsca w smartfonie z Androidem? Nie ma problemu! Po uruchomieniu Popup Messengera naszym oczom ukazuje się okienko zajmujące około połowy ekranu. W nim wybieramy kontakt (lub kontakty) z książki adresowej do którego chcemy coś posłać, niżej wklepujemy tekst i klikamy na ikonę z dymkiem — to wszystko. W jedną stronę poszło gładko, gorzej z treścią zwrotną. Po otrzymaniu odpowiedzi nie wyświetliły się one w otwartym oknie aplikacji, mimo powiadomienia ze strony Popup Messengera. Bez problemu mogłem się do niej dostać z poziomu standardowej aplikacji do wiadomości tekstowych, czy również dodatkowego Go SMS Pro. Opisywany tu program za żadne skarby nie chciał mi pokazać tejże treści. Tym samym, na dobrą sprawę, stała się w dużej mierze bezużyteczna. Bo mimo kilku prób z różnymi kontaktami, ani razu nie zdecydowała się na współpracę — nie wiem, może to wina urządzenia na którym ją testowałem (HTC Sensation), jednak oficjalne obrazki z Google Play które też nie wyświetlają odpowiedzi pozwalają mi podejrzewać, że problem leży po stronie programu…  Jeszcze słów kilka na temat samego otwieranego przez Popup Messenger okna wiadomości. To, do czasu naszej interwencji, zawsze jest na wierzchu. W tle, możemy swobodnie przeglądać inne aplikacje — a jeśli mamy życzenie, możemy je również rozciągnąć do widoku pełnoekranowego. Sprawnie, za pomocą jednego polecenia możemy je schować lub zamknąć. I wszystko byłoby dobrze, gdyby całość faktycznie działała… Pomysł udostępnienia szybkiego dostępu do tradycyjnych wiadomości tekstowych baaardzo do mnie przemawia. Jednak by całość miała sens, musiałaby przede wszystkim działać. Do tego wskazana byłaby również opcja modyfikowania wielkości okna według własnego widzimisię, a także zmiana jego wyglądu. Projekt jest bardzo młody, dopiero trafił do Google Play — choć nie ukrywajmy, póki co nie powinien był się tam jeszcze znaleźć, a już na pewno nie jako finalna wersja aplikacji. Czekam na dalszy rozwój wypadków, a póki co nie pozostaje mi nic innego jak wystawienie bardzo niskiej oceny i czekanie na zmiany i poprawki. 