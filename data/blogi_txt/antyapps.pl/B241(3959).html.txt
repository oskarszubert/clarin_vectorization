25.03.2013 Mimo, że platformy mobilne cieszą się ogromną popularnością od niedawna, wielu producentów gier nie stara się by ich produkcje były unikatowe. Większość stawia na sprawdzone modele – tower defense, runnery, survivale i im podobne. Własną drogą poszli developerzy z polskiego studia Rebel Twins, serwując nam Crumble Zone. Gra jest nie tylko oryginalna, ale diabelsko wciąga. Crumble Zone dotychczas było dostępne jedynie na w AppStore, ale w końcu gra trafiła też na Androida. Wcielamy się tutaj w postać małego, zielonego stworka, który wyglądem przypomina trochę maskotkę z logo Glu Mobile. Nasz bohater musi stanąć w obronie planety i strącać planetoidy oraz meteroidy, które usilnie chcą ją zniszczyć. Tak, to jest cała fabuła tej produkcji, ale spokojnie – odgrywa ona tutaj rolę całkowicie marginalną. W Crumble Zone chodzi bowiem przede wszystkim o czystą  akcję, a tej mamy tutaj pod dostatkiem.  Nasz stworek porusza się po orbicie planety i niszczy planetoidy specjalnymi pociskami. Trafienie nie jest jednak takie proste, bo grawitacja planety przyciąga pociski z powrotem nadając im rotacji. Początkowo może się to wydać znacznym utrudnieniem, ale z czasem zaczniecie doceniać ten model. Po zniszczeniu asteroid na orbitę spadają specjalne power-upy oraz diamenty, które musimy zbierać. Potem te ostatnie posłużą nam do zakupu i odblokowywania dodatkowych pocisków o większej sile rażenia. Liczba zdobytych diamentów składa się też na końcowy wynik punktowy.  Ciekawym dodatkiem jest tryb dla dwóch graczy, w którym już nie stajemy w obronie naszej planety, ale strzelamy w deszcz meteorów, starając się zebrać możliwie najwięcej diamentów. Pewnie użytkownicy smartfonów raczej nie będą uatysfakcjonowani grą na małym wyświetlaczu, ale na tabletach tryb wieloosobowy sprawdza się bardzo dobrze, a wrażenia z zabawy są przednie.  Dużym atutem Crumble Zone jest oprawa audiowizualna. Zarówno nasz stworek jak i otaczające go planetoidy zostały utrzymane w bajkowych klimatach, ale całość stara się jakby imitować grafikę 3D. Rezultat jest bardzo przyjemny dla oka, zwłaszcza gdy weźmiemy pod uwagę efekty towarzyszące eksplozjom. Wisienką na torcie jest rewelacyjne udźwiękowienie. Odtwarzana w tle melodia wręcz motywuje o dalszej gry, a odgłosy niszczonych planetoid sprawiają, że satysfakcja płynąca z obrony planety stworka jest jeszcze większa. Crumble Zone jest grą bardzo nietypową i przyznam szczerze, że początkowo nie bardzo wiedziałem jaki jest sens niszczenia tych meteorów wokół. Z czasem jednak zabawa mnie wciągnęła i bicie kolejnych rekordów oraz zbieranie diamentów zaczęło przynosić satysfakcję. Jedyne czego mi brakuje tutaj, to więcej czynników motywujących do dalszej zabawy. Póki co, za diamenty możemy kupić jedynie bronie, ale równie ciekawie by było, gdyby pozwalały one również na odblokowywanie innych scenerii, nowych stworków czy być może specjalnych, bonusowych plansz. Choć wtedy do głosu doszły by już pewnie mikropłatności. A tymczasem Crumble Zone jest nie tylko produkcją darmową, ale też nie ma inwazyjnych reklam, co sprawia, że zabawa jest jeszcze przyjemniejsza. 