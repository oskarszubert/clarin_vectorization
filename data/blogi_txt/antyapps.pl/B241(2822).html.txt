13.04.2012 Klasyczna scena filmowa: bomba, która ma zmieść z powierzchni ziemi Nowy Jork zaraz wybuchnie. Dzielny główny bohater, cały poobijany, próbuje dezaktywować mechanizm zapalny. Zegar wciąż odmierza nieubłagalnie czas do detonacji. Jak zawsze udaje mu się to w ostatniej sekundzie, miasto jest uratowane, a on spokojnie może wrócić do przerwanego pościgu za bandziorami. Czasami, gdy mam od dawna zaplanowane wydarzenie czuje się, jak ten nieustraszony filmowy bohater. Czas ucieka, a niewidzialny zegar tyka. Często jednak brakuje tej jednej sekundy, a zdarza się, że człowiek zapomina nawet o całej bombie. Eksplozja jest spektakularna.  Z Timenotes będziesz dokładnie wiedział, ile zostało Ci czasu do wybuchu. Aplikacji –przypominajek, jak je lubię nazywać, jest naprawdę sporo. Niemal każdy szanujący się produkt do zarządzania zadaniami i spotkaniami ma wmontowany mechanizm przypominania. Nic chyba jednak nie działa tak na wyobraźnię, jak uciekający, sekunda po sekundzie, czas, który nam został do zrealizowania danego zadania. Dlatego Timenotes od razu przypadło mi do gustu. Jest to prosta w obsłudze i wizualnie dopracowana aplikacja, która ma za zadanie przypominać nam o naszych sprawach. Za jej pomocą tworzymy prostą listę zadań, określamy ich charakter, datę realizacji, godzinę oraz oczywiście przypomnienie. Nic skomplikowanego. Ale aplikacja ta ma dodatkowy walor, jest nim odmierzanie czasu, jaki nam został do wyznaczonej daty.    Po ustawieniu zadania/wydarzenia uruchamia się wirtualny zegar, który zaczyna odliczać nam czas. I tak, spoglądając na moją listę zadań widzę, że do końca napisania tej recenzji zostało mi jeszcze 58 minut, a do wyjazdu dzień i 21 godzin. Jest to naprawdę pomocne, bo możemy sobie szybko uzmysłowić jak mało/dużo czasu nam zostało nim nastąpi dane wydarzenie. Oprócz tego każdemu nowemu zadaniu możemy przypisać inne tło, dzięki czemu nasza lista nie zlewa się w jeden ciąg liter i cyfr.    Aplikacja ta ma oczywiście swoje wady. Na pewno nie zastąpi nam rozbudowanego managera zadań i terminów – możemy za jej pomocą co najwyżej ustawić hasło wydarzenia, jego datę i określić przypomnienie. I tyle.  A propos mechanizmu przypominania, nie wiem dlaczego twórcy tej aplikacji zdecydowali się na takie rozwiązanie, ale o ile dane zadanie możemy ustawić co do minuty, o tyle wybór czasu przypomnienia ograniczony jest do 7 pozycji. Zupełnie tego nie rozumiem, przecież nic nie stało na przeszkodzie, aby wykorzystać identyczny mechanizm, jak przy ustawianiu godziny wydarzenia. Kolejnym minusem jest fakt, że aplikacja nie informuje żadnym powiadomieniem, że dane wydarzenie właśnie ma miejsce. Mimo tych wyżej wymienionych niedociągnięć i tak uważam, że aplikacja spełnia swoje zadanie, a jest nim straszenie nas upływającym z każdą sekundą bezcennym czasem. Co innego wiedzieć, że jutro o 10 masz wizytę, a co innego patrzeć, jak z każdą sekundą zbliżasz się do tej chwili. Jeżeli więc odliczający się czas stanowi dla Was motywację, to Timenotes jest jak znalazł. 