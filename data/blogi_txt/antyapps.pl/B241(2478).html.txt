26.04.2012 Dzisiaj chciałbym przedstawić Wam jeszcze jedną grę, tym razem studia Gamistry, która idealnie nadaje się na krótką chwilę wolnego czasu. Jest to gra z rodziny zabójców czasu, pokroju Angry Birds – proste i niezobowiązujące. Przedstawiam Wam głodnego kameleona i jego pęd ku pożywieniu, czyli Munch Time. Munch Time, to gra, w której musimy pokierować naszego kameleona ku jego nirwanie, czy robakowi, którego chce schrupać ponad wszystko. Na drodze staną nam pionowe ściany, skosy, dzidy, pale i wszystkie te występujące w naturalnym środowisku zagrożenia. Naszym jedynym sojusznikiem będą… kwiaty. Graliście w Wormsy? Kto nie grał, prawda? Więc świetnie pamiętacie liny, dzięki którym nasze robaki mogły pokonywać wykroty i pułapki. W tym przypadku jest tak samo, tylko za naszą linę służy język kameleona. Za jego pomocą chwytamy się kwiatów i staramy się dotrzeć do naszego obiadu. Aby jednak nie było za łatwo, po drodze mamy gwiazdki do zebrania oraz różne kombinacje kolorystyczne kwiatów. Jeżeli nie zjemy wcześniej niebieskiej muchy nie możemy chwycić się niebieskiego kwiatka, itd. Cała zabawa polega na tym, aby odpowiednio dobrać kombinację ruchów, tak, aby nie tylko się posilić, ale jeszcze przy okazji tego zarobić.  Generalnie przechodzenie kolejnych poziomów nie nastręcza większych problemów, ale jeżeli chcecie zrobić to jak najlepiej, to już trzeba chwilkę pogłówkować, zwłaszcza, że tutaj nie ma powtórek, raz wybierzecie złego kwiatka i już go nie użyjecie ponownie. Gra graficznie nie jest może arcydziełem, ale twórcy gry nie poszli na łatwiznę i wszystko wygląda bardzo dobrze i kolorowo. Postać samego kameleona jest również dość ucieszna, animacje są bardzo fajnie wykonane, wszystko sprawia bardzo pozytywne wrażenie. Szczególnie świetnie to wygląda, gdy nasz kameleon wystrzeliwuje swój język.  Szukając na siłę minusów tej gry, mogę napisać, że jeżeli chodzi o grywalność, to Munch Time nie umywa się do Angry Birds. Prędzej czy później gra ta Wam się znudzi, dlatego zakwalifikowałbym ją do gatunku „30-minutników”: po pół godzinie masz dość i szukasz czegoś innego. Dlatego nie każdy będzie chciał wydać 0,79 euro, tyle ta gra kosztuje, skoro za tę cenę ma najnowsze Angry Birds. Jednak, jeżeli podejdziemy do tego tytułu, jako do chwilowej rozrywki, i nie szkoda Wam 3,3 złotego, to Munch Time jest jak znalazł. Ocena: 4 (można byłoby jednak nieco urozmaicić rozgrywkę) 