19.04.2013 Choć gry muzyczne w stylu Guitar Hero lata świetności mają już za sobą, to sam pomysł na rozgrywkę dalej pozostaje miodną i ciekawą propozycją. Ice Piano to potwierdza. Pomimo prostoty rozgrywki, potrafi przykuć nas na kilka dłuższych chwil, a przy okazji daje możliwość obcowania z dobrą muzyką. Ice Piano to tak naprawdę 2 aplikacje w jednym. Poza wspomnianym trybem zabawy, o którym więcej napiszę niżej oferuje także możliwość niczym nieskrępowanej gry na wirtualnych klawiszach piania. Wybierając opcję Play piano pojawi się przed nami fragment klawiatury. Wielkość klawiszy jak i format podpisów możecie zmienić w opcjach. Jest to możliwość przewijania, dzięki paskowi na górze. Tylko tyle i aż tyle, właściwie jest wszystko co niezbędne. Jednak głównym trybem ukrytym pod przyciskiem Play game jest zabawa w odgrywanie znanych melodii. Wersja demo oferuje 3 utwory, a pełna około 35. Każdy z nich podzielono na 4 tryby. Pierwszy to odsłuchanie utworu wraz z animacją, spadających dźwięków. Może służyć np. do ćwiczeń. Trzy pozostałe to poziomy trudności. Mają one wpływ nie tylko na prędkość grania, ale także zachowanie utworu gdy popełnimy błąd. Dzięki możliwości dopasowania poziomu trudności oraz wielkości klawiszy do swoich preferencji, nikt nie powinien mieć problemu z odegraniem podstawowych utworów.  Bardzo przemawia do mnie wykonanie aplikacji. Słowo Ice nie bez powodu znalazło się w tytule. Całość utrzymano w lodowym klimacie, tła jak i interfejs wyglądają ładnie i schludnie. Jedyne zastrzeżenia jakie mam od strony technicznej to zbyt słaba jakość dzięków. Niestety granie niektórych z nich potrafi bardziej irytować niż dawać przyjemność.  Ice Piano to ciekawa propozycja zarówno dla fanów gier muzycznych jak i osób, które od czasu do czasu lubią „pograć” na swoim smartfonie. Wersja darmowa jest dobrym przedsmakiem płatnej, a dla wielu zapewne wystarczy jako podstawowa. Ci którzy skuszą się na dodatkowe utwory, muszą liczyć się z wydatkiem w wysokości 6,99zł. Czy Warto? Przekonajcie się sami. 