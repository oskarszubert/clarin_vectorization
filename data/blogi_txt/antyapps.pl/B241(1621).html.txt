07.02.2013 Kilkukrotnie w moją stronę padło już pytanie o program, który pomoże ukryć przed niechcianymi ludźmi w których ręce ma szansę trafić nasze urządzenie pliki graficzne, muzyczne czy wiadomości tekstowe. Większość testowanych przeze mnie programów średnio zdawała egzamin, jednak Hide it Pro jest naprawdę konkretną propozycją. Choć lojalnie uprzedzam, że również nie jest to rozwiązanie idealne. Już wyjaśniam dlaczego. Po zainstalowaniu programu w menu zamiast ikony programu znalazłem Audio Manager — i faktycznie, mogę zarządzać głośnością dźwięków w telefonie z jego poziomu. Przy pierwszym uruchomieniu czekała jednak na mnie chmurka informująca o tym, by dłużej przytrzymać palcem na logotypie programu — wówczas przechodzimy do właściwej jego części. Na start krótki kreator, w którym definiujemy hasło / pin do naszego sejfu oraz, opcjonalnie, podajemy adres e-mail na który ma zostać wysłane hasło, gdybyśmy zapomnieli kombinacji którą wklepaliśmy. I już możemy przejść do ukrywania całej lawiny treści. Jak ukryć wybrany plik, czy nawet — jeśli potrzeba — cały folder? Wystarczy odnaleźć go w systemie, zaznaczyć, z menu „udostępnij” wybrać wspomniany Audio Manager i wybrać w jakim folderze chcemy zachować nasze ukryte treści. I to już wszystko — czasami mimo schowania zdjęcia jest ono wciąż widoczne. W większości przypadków wystarczy opuszczenie np. galerii, po powrocie wszystko zniknie jak za dotknięciem czarodziejskiej różdżki. Jeżeli nie, spróbujcie resetu telefonu, ten u mnie był zawsze niezawodny.  To naprawdę się sprawdza i kamuflaż pod aplikacją do zarządzania muzyką jest interesującą sprawą. Problem jednak polega na tym, że mimo dość sprytnych metod, nie można uznać tego rozwiązania za stuprocentowo bezpieczne. Jeżeli nie znamy hasła, wystarczy zreinstalować program, ustawić nowe — a ukryte pliki wciąż tam są. Kolejną rzeczą której nie wypada pominąć jest sam proces chowania treści. Miejcie na uwadze to, że jeśli zechcecie pozbyć się z menu np. programu, bez roota nic nie zdziałacie. Zaś do ukrywania smsów niezbędny będzie dodatkowy plugin, na szczęście ten pobrać można całkowicie za darmo. Hide it Pro to ciekawa propozycja do chowania różnego typu plików, a nawet całych folderów — na pewno najlepsze z dotychczas przeze mnie testowanych. Program dostępny jest za darmo zarówno na iOS jak i Androida — warto jednak mieć na uwadze, że wersja dla systemu Apple jest o wiele mniejszą aplikacją i pozwala jedynie na ukrywanie plików muzycznych i graficznych. Androidowcy w tym wypadku mogą poszaleć o wiele bardziej :) 