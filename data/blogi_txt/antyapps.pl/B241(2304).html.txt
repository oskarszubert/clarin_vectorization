02.04.2012 Developerzy aplikacji na smartfony prześcigają się pomysłach, jak szybko i sprawnie nauczyć zwykłego użytkownika języka obcego. Językowych aplikacji znajdziemy w AppStore setki, jednak tylko niektóre z nich charakteryzują się wyjątkowo oryginalnym podejściem do tematu. Jedną z niewielu jest Memrise.  Memrise to prosta w obsłudze aplikacja umożliwiająca nam naukę… ogromnej ilości języków. Naprawdę sztuką jest wymienić wszystkie z nich, gdyż baza cały czas jest poszerzana przez użytkowników przeglądarkowej wersji  platformy. Do wyboru mamy niezliczone ilości kursów tematycznych np. angielski dla Polaków, części ciała po duńsku czy współczesną grekę. Każdy z nich dostępny jest bezpłatnie. Kiedy już znajdziemy interesujący nas temat, pobieramy zestaw na nasz telefon i zaczynamy naukę. System najpierw zapozna nas z kilkoma słówkami potrzebnymi do rozwiązania kolejnych zagadek, a następnie „wplącze” je w kolejno zadawane pytania. Na początku jest całkiem łatwo, jednak wraz z powiększającą się bazą zagadnień jest coraz trudniej, bowiem pytania generowane są losowo. Przed nami quizy, uzupełnianki i testy. Tylko jedna odpowiedź jest prawidłowa. Sposób w jaki Memrise podchodzi do nauki języków jest bardzo oryginalny i innowacyjny. Wzbudził we mnie pozytywne emocje i uważam, że jest to naprawdę skuteczna metoda nauki języków, a przynajmniej słówek z którymi mamy problemy. Jest jednak jedno małe ale… aplikacja ani trochę nie zachęca do użytkowania swoim wyglądem. Często pojawiające się błędy w wyświetlaniu grafiki to niestety pięta achillesowa tego programu. Warto także wspomnieć o nie zawsze dobrze przygotowanych kursach, za to jednak nie możemy winić twórców, w końcu lekcje tworzą sami użytkownicy. Memrise warto ściągnąć choć na chwilę by uświadomić sobie jak prosty pomysł może być skuteczny i pomocny w nauce. Może niebawem ktoś weźmie się za to porządnie i korzystając z pomysłu Memrise zrobi własną, lepszą wersję tego programu? Czas pokaże… Dziś Memrise pobierzecie bezpłatnie z AppStore. 