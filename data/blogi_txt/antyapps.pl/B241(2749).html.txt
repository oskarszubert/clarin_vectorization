09.09.2013 Dostęp do prognozy pogody jest jedną z elementarnych funkcji, które w smartfonie po prostu się przydają. Bynajmniej nie po to, by zobaczyć ile stopni jest za oknem. O ich wartości przekonujemy się bowiem podczas planowania urlopu, popołudniowego wyjścia czy weekendu na działce. Nowa wersja Pogody Yahoo! dostarczy nam szczegółowe informacje na temat pogody, w fantastycznej formie. Być może nawet sprawi, że spodobają się nam prognozy ulewnych opadów? Yahoo! wprowadził redesign swojej aplikacji pogody na iOS w kwietniu bieżącego roku. Zmiany okazały się na tyle dobre, że program otrzymał nagrodę Apple Design Award 2013. Kwestią czasu było zatem przeniesienie nowego interfejsu również na Androida. W końcu się doczekaliśmy. Po ostatniej aktualizacji Pogoda Yahoo! stała się wiernym odzwierciedleniem wersji na igadżety.  Nowa Pogoda Yahoo! jest aplikacją pełnoekranową, a więc zapomnijcie o wszelkich szpecących wstawkach jak chociażby pasek stanu (choć można go w prosty sposób na chwilę przywołać). Zamiast tego mamy tutaj zdjęcie ilustrujące aktualną pogodę w danym miejscu. Co ciekawe, fotografia jest zależna od naszej lokalizacji. Możemy tutaj zatem zobaczyć przykładowo słoneczną panoramę jednego z polskich miast, w którym właśnie przebywamy. Aplikacja dysponuje bowiem szeroką bazą z serwisu Flickr, którą sami uzupełniają użytkownicy.   Przesuwając ekran z pionie zobaczymy bardziej szczegółowe informacje, takie jak prognoza na najbliższe dni, wilgotność powietrza, prędkość wiatru i wysokość ciśnienia, a także szansę opadów oraz godziny wschodu i zachodu słońca. Wszystko to ma formę tabelek, wykresów oraz prostych animowanych ikonek, co w rezultacie czyni prognozę przystępną oraz wręcz ciekawą. Użytkownik może dodać do aplikacji dowolną liczbę lokacji, z których chce pobierać informacje o pogodzie lub zdać się po prostu na odbiornik GPS w smartfonie/tablecie. Istnieje również możliwość aktywowania permanentnego powiadomienia na pasku stanu, gdzie będzie wyświetlany banner z fragmentem wspomnianej fotografii oraz podstawowymi informacjami o temperaturze. W wysuwanym zza lewej krawędzi ekranu (niestety za pomocą przycisku, a nie gestu) menu znajdziemy też odnośniki do innych aplikacji Yahoo, ale ich przydatność jest dość niewielka (szczególnie, jeśli nie korzystamy z usług firmy).   Mocnym punktem Pogody Yahoo! są widżety, których przygotowano tutaj łącznie sześć. Znajdziemy tutaj m.in. aktualizowany co godzinę banner, przyjemny dla oka cyfrowy zegar, a także bardziej klasyczne formy w różnych rozmiarach. Oczywiście wszystkie wykorzystują również zdjęcia z serwisu Flickr. Możliwości konfiguracji program są nad wyraz ubogie. Ograniczono się tutaj właściwie jedynie do oddania nam kontroli nad jednostką temperatury oraz decydowania o tym, czy zdjęcia mają być pobierane podczas połączenia 3G czy tylko po WiFi. Tymczasem miło by było zobaczyć tutaj jakieś funkcje pozwalające na umiarkowaną personalizację programu czy chociażby zmianę układu informacji na temat pogody.   Pogoda Yahoo! po redesignie stała się jedną z najładniejszych pogodynek, z jakich przyszło mi korzystać. Polski interfejs, bogactwo informacji oraz funkcjonalne widżety sprawiają jednocześnie, że jest to program praktyczny oraz przydatny. Doskwierać może jedynie bardzo ograniczona liczba opcji konfiguracyjnych, ale kto powiedział, że pogodynka musi być konfigurowalna? 