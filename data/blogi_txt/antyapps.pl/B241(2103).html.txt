29.07.2013 Planszówka Talisman znana w Polsce pod nazwą Magia i Miecz to pierwsza gra mojego dzieciństwa. Legenda gier planszowych wydana w naszym kraju przez firmę Sfera (obecnie: Galaktyka) przez kilka dobrych lat była moją ulubioną rozrywką. Na papierowej planszy przedstawiającej wspaniały świat fantasy potrafiłem spędzać długie godziny i nigdy nie było mi dość. Gdybym dobrze poszukał znalazłbym zapewne własnoręcznie rysowane dodatki do gry, które pasjami tworzyłem, gdy tylko na chwilę udało mi się oderwać od rozłożonej na środku pokoju planszy. Od Magii i Miecza rozpoczęła się również moja trwająca do dziś fascynacja fantastyką. Nadeszła epoka gier komputerowych oraz internetu. Gdy w domu pojawiła się pierwsza konsola (Pegasus), a później komputer, dla Magii i Miecza nastały ciężkie czasy. Pudełka pokrył kurz, plansza pożółkła, karty poginęły. Rozrywka “analogowa” nie miała szans z jej młodszym i atrakcyjniejszym dla nastolatka cyfrowym światem gier wideo. Wspomnienia jednak pozostały.  Nie wiem jakim cudem, ale informacja o wydaniu Talisman na urządzenia mobilne ominęła mnie szerokim łukiem. Gra pojawiła się w polskim AppStore już jakiś czas temu i zdążyła zebrać całkiem wysokie noty w zagranicznych serwisach zajmujących się tematyką aplikacji mobilnych. W związku z trwającą właśnie promocją (obniżka ceny z 4,49€ do 0,89€) Talisman wskoczył na pierwsze miejsce w rankingu najchętniej pobieranych płatnych aplikacji w AppStore i w ten sposób zwrócił na siebie moją uwagę. Poniższa recenzja pisana jest z perspektywy fana klasycznej, “analogowej” wersji gry. Jeżeli nigdy nie było Wam dane zetknąć się z tą niesamowitą planszówką, Wasze odczucia płynące z rozgrywki mogą być diametralnie różne od moich – radzę wziąć to pod uwagę, by się srogo nie rozczarować.  Pierwsza rzecz rzucająca się w oczy po uruchomieniu gry, to bardzo wiernie odtworzona plansza oryginalnego Magii i Miecza. Kraina podzielona na trzy strefy (zewnętrzna – najłatwiejsza, środkowa i najtrudniejsza wewnętrzna) oraz znajdująca się pośrodku Korona Władzy prezentują się bardzo podobnie do tego, co mogliśmy zobaczyć w wersji drukowanej. O ile nie myli mnie pamięć taka sama jest nawet liczba pól składających się na każdy “krąg”. Zasady rządzące rozgrywką nie uległy zmianie w stosunku do pierwowzoru. Gracze nie mający styczności z oryginałem z radością powitają dokładny samouczek, który  krok po kroku wyjaśni wszystkie zawiłości gry – od systemu losowania kart, po przebieg walk. Nie będę w tym miejscu przytaczał szczegółowych informacji na temat reguł obowiązujących w grze, gdyż jest ich po prostu za dużo. Zapewniam jednak, że nawet osoby nie mające nigdy do czynienia z podobną produkcją, dzięki dokładnemu tutorialowi w mig załapią “o co biega”.  Oprawa graficzna i dźwiękowa Talisman HD stoją na bardzo wysokim poziomie. Plansza prezentuje się bardzo ciekawie i jak już wcześniej wspomniałem – jej wygląd jest bardzo zbliżony do oryginału. Podczas rozgrywki przygrywa muzyka pasująca do konwencji fantasy. Talisman HD miałem przyjemność testować na iPadzie drugiej generacji. W przypadku tego urządzenia pewnym problemem jest wielkość tekstów wyświetlanych na ekranie. Niewielki rozmiar czcionki sprawia, że jest ona momentami mocno nieczytelna. Na szczęście taka sytuacja występuje tylko w kilku miejscach, więc da się z tym problemem żyć:) jeżeli już jesteśmy przy słowie pisanym – cała gra dostępna jest w języku polskim. Przetłumaczone zostały wszystkie teksty – od samouczka, po opis kart.  Zdecydowanie największą wadą mobilnej wersji Magii i Miecza jest brak trybu wieloosobowego. Kilkanaście kampanii dostępnych dla jednego gracza, choćby były one nawet najbardziej pomysłowe, nie zastąpi rywalizacji z kumplem (lub kumplami) na jednej planszy. Na szczęście twórcy Talisman HD zapowiedzieli premierę trybu dla wielu graczy na lato 2013, a to oznacza, że możemy się go spodziewać już lada dzień:) Gra dostępna jest również na urządzenia działające pod kontrolą systemu Android. 