07.03.2012 Mass Effect 3 na dniach będzie miał premierę na konsolach oraz PC, część z Was pewnie już gra, ale to po skończeniu pracy i powrocie domu. Electronic Arts bardzo chciało zadbać żebyście mogli nie rozstawać się z tą marką nawet w drodze czy też podczas przerwy na kawę. W ten sposób powstała idea gry Mass Effect Infiltrator, projektu towarzyszącego do dużego RPG od Bioware. Za projekt odpowiada ten sam deweloper, który stworzył bardzo dobry Dead Space na iOSa.  Nie oczekujcie tutaj pełnoprawnej gry RPG, ale typowej akcji z trzeciej osoby podobnej do chociażby Shadowgun. Biegamy naszym bohaterem – najemnikiem pracującym dla Cerberusa i zaczynamy wybijać kolejnych wrogów chowając się za setką rozstawionych po planszach osłon. Całość podzielona jest na bardzo krótkie segmenty, za które dostajemy bonusy w postaci waluty zdobywanej w grze i gwiazdek oceniających, jak nam poszło. To sprytny zabieg, bo dzięki temu gra nabrała przenośnej formy i możemy w trakcie drogi do domu odpalić sobie dwa proste punkty kontrolne i mamy wrażenie, że przeszliśmy gdzieś dalej.  Inna sprawa, że duży problem jest z samą walką – zamiast sterowania pod postacią dwóch gałek analogowych po prostu sterujemy palcami ułożonymi po prawej lub lewej stronie ekranu. Niby to samo, ale robi różnicę, gdy chcemy przeskakiwać pomiędzy kolejnymi osłonami i celować w przeciwników. Właśnie z tym celowaniem też nie przemyślano sprawy, bo tutaj przeciwnika trzeba dotknąć palcem i dopiero możemy z zza osłony prowadzić ostrzał. Co w tym złego? To, że jest to takie mało udane połączenie strzelaniny z trzeciej osoby, gdzie mamy pełną kontrolę nad celowaniem, a pojedynków na szynach, jak chociażby w Infinity Blade (tylko z karabinami). Mimo wszystko jest w tym coś satysfakcjonującego, kiedy rozwalamy kolejne roboty czy turian za pomocą dostępnych nam karabinów czy mocy biotycznych, takich jak wyrzucenie ich w górę czy rzucenie o ścianę. Może duży wpływ na to ma oprawa graficzna – gra jest bardzo ładna i bierze wiele ze stylistyki uniwersum, pomimo tego, że przez większość czasu biegamy po salach laboratoryjnych bazy Cerberusa. Fenomenalna jest też muzyka, która wykorzystuje znane motywy i uderza w bardzo elektroniczną nutę dźwięków przyszłości. Jedyny uszczerbek na tym stanowi jakieś dziwne plumkanie w menu. Tak czy siak polecam grać na słuchawkach.  Historii jako takiej nie ma praktycznie wcale – próbujemy uratować naszą towarzyszkę z rąk Cerberusa i z tego powodu wybijamy mnóstwo robotów i ludzi. Przerywniki nie mają szczególnego sensu, a dialogi nagrane są bardzo kiepsko. Postać mówi bez przekonania i nawet wybory moralne wydają się śmieszne, bo w żadnym momencie nie podejmujemy decyzji, która wiązałaby się z postacią, którą chociaż poznaliśmy. To bardziej pytania z typu – chcesz zabić tego cywila czy nie? Ewidentnie twórcy chcieli dodać elementy, z których słynie seria Mass Effect, ale wyszło to z mizernym skutkiem. Dla fanów jest jeszcze jeden bonus – możemy się wspomóc w trybie Galaxy at War, od którego zależy zakończenie Mass Effect 3 zbierając intel w Infiltratorze. Jeśli jednak nie planujemy grać w hit Bioware to po prostu intel zamienimy na dodatkową walutę do wydania na ulepszenia, moce biotyczne dostępne w grze oraz nową broń. Czy warto? Mass Effect Infiltrator to dziwna bestia, bo z jednej strony ma dużo niedoróbek i wkurza tym, że na siłę twórcy chcieli zrobić z niej coś więcej niż zwykłą grę akcji z widokiem z trzeciej osoby, ale z drugiej strony wczoraj spędziłem z nią kilka długich godzin, aż do rozładowania baterii telefonu. Niestety trzeba wziąć pod uwagę cenę wynoszącą 5.49 Euro. Przy tej stawce trudno polecać ten tytuł komuś poza największymi fanami serii. Jeśli jednak lubicie gry akcji to powinniście mieć Infiltratora na oku, jak tylko cena zostanie obniżona to atakujcie. Ja się dobrze bawiłem pomimo pewnych niedoróbek. Pamiętajcie tylko, że to nie jest przygoda pokroju Mass Effect 3. Link do aplikacji (wersja uniwersalna, cena 5.49 Euro). 