18.03.2013 Klawiatury w naszych urządzeniach mobilnych bywają różne. Jedni szybko przyzwyczajają się do tego, co producenci telefonów oferują nam w standardzie, inni długo szukają aplikacji, która sprosta ich wymaganiom i okaże się być wygodniejsza od innych. Siine Shortcut Keyboard nie wnosi nic nowego do sposobu pisania. Posiada jednak kilka przydatnych innowacji, które mogą okazać się bardzo użyteczne.  Pozornie wszystko wygląda tak jak w normalnych klawiaturach. Dopiero po wciśnięciu ikony trzech kropek (która jest jednocześnie logotypem całej appki), docieramy do funkcji, które stanowią innowację naszej aplikacji do pisania. Pierwsza funkcja to zegar. Dzięki okrągłej tarczy możemy wpisać dowolną godzinę (zaokrągloną do 5 minut) za pomocą jedynie dwóch kliknięć. Kolejne udogodnienia to gotowe formuły, które możemy wykorzystać w rozmowie, jeśli nie mamy czasu prowadzić konwersacji pisząc poszczególne słowa. Podzielono je na 3 kategorie: przywitania, pożegnania i informacje o tym, że jesteśmy zajęci. Możemy skorzystać z gotowych szablonów w języku angielskim, bądź dodać własne, dodatkowo oznaczając je odpowiednim piktogramem. Innymi kategoriami przygotowanymi wcześniej są emotikony lub obrazki. Ponadto możemy pobrać dodatkowe moduły, takie jak kalendarz lub wiadomości związane z ekspresją niezadowolenia.  Osobiście trudno mi powiedzieć, czy skorzystałbym z Siine Shortcut Keyboard, gdybym na co dzień nie używał telefonu HTC Desire Z z fizyczną klawiaturą. Dodatki, jakie oferuje aplikacja, to ciekawe rozwiązanie dla osób, które często muszą odpisywać w pośpiechu i nie mają czasu, aby skupiać się na tworzeniu wiadomości, jakie może zastąpić gotowa formułka. Program nie wnosi jednak nic nowego do tego, co oferują standardowe klawiatury instalowane w naszych urządzeniach mobilnych, a brak polskiego słownika sprawia, że Siine Shortcut Keyboard należy traktować bardziej jako ciekawostkę albo produkt, który musi się jeszcze rozwinąć, żeby sprostać wymaganiom tych, którzy decydują się na zmianę standardowych aplikacji tego typu. 