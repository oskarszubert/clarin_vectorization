22.03.2013 Kiedy byłem mały i tata zabierał mnie na ryby, o wszystkich nowinkach związanych z wędkarstwem dowiadywaliśmy się na łowisku od zapalonych wędkarzy, którzy od najwcześniejszych godzin ustawiali się przy brzegach. Dziś możliwości zdobywania cennych informacji są nieco szersze.  Co prawda ojciec prawdopodobnie nie przekona się już do mobilnej aplikacji, jednak RybomaniaK z czystym sumieniem mogę polecić wszystkim nowoczesnym pasjonatom moczenia kija, którzy chcą być na bieżąco z nowościami i wydarzeniami, jakie łączą się z ich hobby. Aplikacja podzielona została na trzy działy: aktualności, wideo i targi. Pierwsza zakładka to codziennie aktualizowane nowinki ze świata wędkarzy. Są tu użyteczne informacje dotyczące regulacji prawnych, teksty związane z różnego rodzaju zawodami i wydarzeniami, jak również porady i ciekawostki. Po wybraniu danego newsa zostajemy przekierowani na stronę portalu źródłowego, z którego pochodzi dany artykuł. Dział wideo to już nieco bardziej skromny zbiór filmików związanych z tajnikami łowienia ryb oraz wideorelacji z ważnych wędkarskich wydarzeń. W zakładce „targi” możemy na bieżąco śledzić wydarzenia łączące się z ważnym dla wszystkich wędkarzy eventem, jakim są targi RYBOMANIA.  Mimo swojej prostoty aplikacja wygląda bardzo estetycznie i jest prawdziwą kopalnią wiedzy dla tych, którzy chcą być na bieżąco z nowinkami dotyczącymi łowienia ryb. Szkoda tylko, że twórcy nie rozszerzyli jej o coś więcej niż same linki do artykułów czy filmików. Urozmaicenie RybomaniaKa o spisy łowisk wykorzystujące nawigację GPS lub warunki pogodowe panujące na poszczególnych akwenach z pewnością jeszcze bardziej zachęciłoby zapalonych wędkarzy do pobrania apki na swoje smartfony i tablety. W obecnej formie aplikacja jest niestety nieco uboga. Entuzjastów wędkarstwa w Polsce nie brakuje, dlatego stworzenie bardziej wszechstronnego programu dedykowanego ich pasji mogłoby mieć naprawdę duży potencjał. 