25.10.2013 Przez ostatnie tygodnie moim tekstom towarzyszyły najróżniejsze logiczne łamigłówki, gry logiczne, a nawet modowe „Simsy” dla dziewczyn. Najwyższa pora na trochę przemocy ;) Tym razem w wydaniu bardzo uproszczonym. Pamiętacie flashowe gierki sprzed lat, gdzie głównymi bohaterami były ludziki „z patyków”? Pora odświeżyć pamięć. Tak właśnie wygląda Doodle Army, do którego z racji ubogiej grafiki podszedłem na początku nieco sceptycznie, jednak po kilku minutach dałem się wciągnąć w rysunkową wojnę. Nie jest to może gra najwyższych lotów, jednak jeśli macie ochotę na prosty i niezobowiązujący shooter, ta gra sprawdzi się jak znalazł.  Grze towarzyszy miła dla ucha ścieżka dźwiękowa, przywodząca na myśl kino akcji z lat 90. Dużo werbla i smyczki nadające podniosłą atmosferę. Zaskoczył mnie również lektor, który pojawia się podczas tutorialu i z głośników informuje nas o tym, jak stawiać pierwsze kroki w grze. Nie chcę zdradzać fabuły gry, jednak nie polecam przyzwyczajać się do osoby naszego mentora…  Zaraz po krótkim wprowadzeniu, nasz bohater zostaje brutalnie wciągnięty w wojenną rzeczywistość. Sterowanie naszą postacią odbywa się za pomocą trzech przycisków ze strzałkami. Niestety są one rozmieszczone w rzędzie, co nieco komplikuje sytuacje kiedy chcemy skoczyć, jednocześnie przemieszczając się do przodu. W tym momencie musimy niestety zrezygnować z oddawania strzałów i użyć palca prawej ręki, żeby jednocześnie wykonać podskok wciąż idąc. Jeśli chodzi o strzelanie, możemy wybrać między dwoma dostępnymi trybami. Jeden pozwala celować wskazując miejsce na ekranie. W drugim przypadku celujemy za pomocą dotykowego joysticka.  Do wyboru mamy kilka rodzajów broni takich jak najróżniejsze karabiny, wyrzutnia rakiet, granaty czy miotacz ognia. Aby przetrwać, musimy także zbierać „życia” w postaci fioletowych serc. Nie bez znaczenia jest również nasz strój. Już w czasie tutorialu dowiadujemy się, że należy założyć hełm, aby móc wziąć udział w walce i zasadniczo ma to sens. Sama gra to właściwie dość monotonna „naparzanka” polegająca na odkrywaniu kolejnych checkpointów podczas przemieszczania się w prawą stronę ekranu. Celnym strzałom towarzyszy także sporo krwi w wirtualny sposób rozbryzgującej się na naszych ekranach, dlatego tytuł prawdopodobnie nie nadaje się dla młodszych graczy.  Doodle Army możemy pobrać za darmo, jednak dopiero płatna wersja otwiera przed nami wszystkie plansze, dodatkowych bosów oraz minigry. Ta kosztuje niespełna cztery złote, więc jeśli klimat wojny „patyczkowych ludzików” to coś, w czym się odnajdujecie, to nie jest to znowu wielki wydatek. Sama gra nie jest może wyróżniającym się tytułem, jednak jeśli potrzebujecie niewymagającej strzelanki 2D do odreagowania codziennego stresu, partyjka Doodle Army z pewnością nie zaszkodzi. 