29.01.2013 Gry osadzone w zimowej scenerii już na wstępie mają u mnie fory. Powodów takiego stanu rzeczy jest kilka i wszystkie są czysto subiektywne. Po pierwsze, zima jest moją ulubioną porą roku. Po wtóre, naprawdę udanych produkcji, których akcja dzieje się w skutych lodem i zasypanych śniegiem krainach jest jak na lekarstwo (na platformach sprzętowych, z których miałem okazję korzystać: PC, PS3). Wreszcie po trzecie, dobrych zimowych tytułów zaprojektowanych z myślą o mobilnym systemie Apple praktycznie nie ma (poziom trzyma jedynie nieśmiertelne Ski Safari). Gdy przeczesując katalog AppStore natknąłem się na Sleigher na mojej twarzy pojawił się uśmiech. Wieczór zapowiadał się interesująco. Sleigher to szybkość. Sleigher to chaos. Sleigher to czysta energia. Sleigher jest typową zręcznościówką. Gracz steruje psim zaprzęgiem ciągnącym sanie. Nie bierzemy udziału w wyścigu, a po prostu pędzimy przed siebie na złamanie karku. Czas rozgrywki został ograniczony przez malejącą z każdym metrem wytrzymałość naszej rozszalałej czworonożnej gromadki. Im dalej uda nam się dojechać, tym więcej punków zostaje zapisane na naszym liczniku i tym więcej złotych monet wpadnie do naszej kieszeni. Więcej monet to rzecz jasna potężniejsze ulepszenia. Standard.  To co odróżnia Sleigher od znanych mi zręcznościówek na iOS to szybkość. Szybkość i chaos. Psi zaprzęg porusza się przed siebie z dużą prędkością, a liczba wszelkiego rodzaju obiektów na trasie rośnie. Pojedyncze drzewa z czasem zamieniają się w zagajniki, a zagajniki w całe lasy. Górskie chaty zostają zastąpione małymi wioskami, a niewielkie wyciągi tzw. wyrwirączki po kilkuset pokonanych metrach stają się kolejkami krzesełkowymi z prawdziwego zdarzenia. Gdy to wszystko uzupełnimy pałętającymi się w obrębie całego pola widzenia miłośnikami białego szaleństwa czy… skocznią narciarską, otrzymamy obraz  trasy, po której porusza się nasz dzielny zaprzęg. Jak widać prosto nie będzie. Ilość ulepszeń, w jakie możemy wyposażyć nasz zaprzęg może przyprawić o zawrót głowy. Poczynając od wymiany podstawy naszego pojazdu czyli sympatycznych czworonogów (13 ras psów do wyboru!), a kończąc przeróżnych upgrade’ach sanek (20 ulepszeń). Całość opakowana została w ciekawą, ręcznie rysowaną grafikę, która mi osobiści bardzo przypadła do gustu. Twórcy zadbali o możliwość wyboru sterowania zaprzęgiem – skręcać możemy za pomocą wychyleń iUrządzenia na boki lub przytrzymując palec po odpowiedniej stronie ekranu. Przy Sleigher spędziłem kilka miłych chwil. Gra nie jest specjalnie odkrywcza, ale miłośnicy szybkiej jazdy bez trzymanki nie powinni być rozczarowani. 