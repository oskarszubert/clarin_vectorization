02.05.2013 Wyłączanie dostępu do WiFi, 3G, Bluetootha, latarki czy wyciszania dźwięku — funkcje przez wielu używane bardzo często, ale w zależności od wersji Androida (a w bonusie jeszcze ewentualnie zainstalowanej nakładki), porozrzucane po różnych miejscach w systemie. A co gorsza — niekoniecznie zawsze dostępne pod ręką. Ale spokojnie, z Power Toggles to żaden problem. Prosta w obsłudze aplikacja, która skupia się w 100% na możliwości przygotowania odpowiedniego dla nas przybornika, w którym zawrzemy skróty pozwalające na sprawny dostęp lub wyłączenie interesujących nas funkcji. Tych które możemy kolejno dodawać na pasek już w standardzie, z przygotowanymi specjalnie ikonami, jest kilkadziesiąt. Ale dzięki Power Toggles mogą znaleźć się tam nie tylko „przełączniki” ustawień systemowych, ale także skróty do aplikacji. W razie potrzeby, każdej z pozycji można później podmienić domyślną ikonę, także kwestiami estetycznymi się nie przejmujcie. Bo tym również poświęcono sporo miejsca.  W programie możemy w sporym zakresie zmodyfikować wygląd tworzonego paska — od rodzaju ikon na pasku powiadomień, przez szerokość rozstawu przycisków, tło, na kolorach kończąc. Tworzone w aplikacji paski mogą być zarówno widżetami umieszczanymi na pulpitach, jak i dodatkiem na pasku stanu. Jakby komuś wciąż było mało opcji personalizacji, to w ustawieniach programu można dograć jeszcze kilka szczegółów związanych z funkcjonowaniem pasków — w tym wibracje, zachowanie przy dwukrotnym dotknięciu czy różne opcje związane z jasnością ekranu czy dostosowywaniem głośności. Jak czytałem w komentarzach dostępnych w sklepiku Google, sporo ludzi ma problem z dodatkiem odpowiedzialnym za jasność ekranu — u mnie jednak żadnych problemów z nią nie było, możliwe zatem, że zostały zażegnane wraz z aktualizacją. Jeszcze jedna prosta aplikacja, która potrafi umilić i usprawnić korzystanie ze sprzętów z Androidem na pokładzie. Prosta w obsłudze, minimalistyczna, a do tego jeszcze darmowa, czeka na Was w Google Play. 