18.07.2012 Klonów Bejeweled jest pod dostatkiem już na każdej z platform, jednak Jewels Legend ma w sobie pewien magnetyzm. Oprócz niego ma także elementy, które wyróżniają go spośród innych pozycji tego typu, ale wciąż pozwalają być niesamowicie wciągającą i wymagającą produkcją. To zestaw od którego oderwać się jest niezwykle trudno. No ale od kiedy bycie dobrym produktem jest grzechem?  Prawdopodobnie w swojej ocenie nie będę do końca obiektywny, ponieważ przy grach polegających na przestawianiu klejnotów tak, by połączyć trzy lub więcej kolorów pod rząd spędziłem dużo czasu. Jednak Jewels Legend w stosunku do swoich pierwowzorów wprowadza kilka nowości, przez które odłożenie smartfona na bok staje się jeszcze trudniejsze. Ogólne zasady są takie same jak zawsze — układać kryształki w pionowych, poziomych lub skośnych liniach i zdobywać punkty. Tym razem jednak musimy wyczyścić wszystkie ciemne pola by na planszy zapanowała jasność, wówczas to pojawi się gwiazdka. Tę natomiast musimy sprowadzić na sam dół układanki, a dopiero wtedy poziom zostanie ukończony. Wszystko to pod presją niespodziewanie szybko topniejącego czasu.  Co ciekawe tym razem wyzwanie w kolejnych poziomach nie polega jedynie na coraz szybszym kombinowaniu oraz zestawie mniej pasujących do siebie kolorystycznie elementów. Oprócz tego że każde pole wymaga większego nakładu pracy by je doprowadzić do najjaśniejszego stanu, zmienia się również plansza na której ułożone są klejnoty. Twórcy przygotowali dla nas masę kombinacji, przez co gra z każdą kolejną rundą jest wciąż atrakcyjna i nie popadamy w rutynę. W Jewels Legend dostępne są dwa tryby rozgrywki: klasyczny Arcade oraz główny, moim zdaniem, atut gry — Casual. W pierwszym, na wzór Bejeweled i dziesiątek innych klonów przestawiamy klejnoty zamieniając je miejscami. W drugim zaś śmiagamy po ekranie palcem, łącząc trzy, lub więcej, sąsiadujące ze sobą bloki w tym samym kolorze. O ile pierwszą opcję przerobiłem już w kilkunastu produkcjach tego typu i nieustannie męczę powracając do pierwowzoru, o tyle druga okazała się strzałem w dziesiątkę. Czymś świeżym, a w połączeniu z resztą patentów odróżniających grę od reszty bliźniaczych tytułów dostępnych na rynku, jest uzależniająca i dość szybko włącza się syndrom „jeszcze jednej rundy”. A im dalej w las tym trudniej — oprócz szybko upływającego czasu, możemy również doprowadzić do sytuacji w której zabrakło nam już ruchów, a to jedna z tych współczesnych gier, które pozbawione są punktów kontrolnych. Samo przejście ponad dwustu przygotowanych poziomów jest niezłym wyzwaniem, a dodatkowo jeśli ktoś postawi sobie za cel zdobycie w nich wszystkich trzech gwiazdek (te przyznawane są w zależności zdobytych przez nas punktów), to czeka go co najmniej kilkanaście godzin zabawy.  Elementem który najbardziej drażni mnie w tej produkcji są wszędobylskie reklamy. Już przy włączaniu gry zmuszeni jesteśmy zamknąć planszę, na której twórcy zachęcają do pobrania innej gry swojego autorstwa. Później zarówno w menu jak i podczas rozgrywki na dole towarzyszą nam oferty nie do odrzucenia. Tak, rozumiem, Jewels Legend jest darmowe, nie posiada nawet mikropłatności, ale w takich wypadkach często wybieram płatną wersję aplikacji, by móc drobniakami wesprzeć twórców i cieszyć się produktem niezmąconym żadnymi dodatkami. Niestety, tym razem takiej opcji nie mamy – jednak mimo tego gra broni się świeżym podejściem do tematu oraz połączeniem znanych i lubianych patentów, dlatego grzechem z Waszej strony byłoby nie dać jej szansy. 