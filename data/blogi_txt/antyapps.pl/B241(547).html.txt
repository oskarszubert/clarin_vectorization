07.11.2013 Wybaczcie, ale mam okropną słabość do serii gier opowiadających o przygodach George’a Stobbarta oraz Nicole Collard, więc tekst zawierać będzie wiele zachwytów nad grą. Nie są to jednak puste słowa, bowiem — powiedzmy sobie wprost — pierwsze dwie odsłony Broken Sword to jedne z najznakomitszych gier przygodowych typu wskaż i kliknij, jakie pojawiły się na rynku. Doskonała historia, zabawne dialogi, logiczne zagadki — ideał. O pierwszej części rozprawiałem już kilkanaście miesięcy temu, jednocześnie określając ją jako najlepszą przygodówką na Androida. Od tego czasu raczej nic się nie zmieniło, ale chwilę później pojawiła się (na Androidzie, bo na iOS była już dłuższy czas dostępna) mobilna wersja drugiej części serii. Sprawdźmy gdzie tym razem poniosło tę zwariowaną parę!  Kilka miesięcy po wydarzeniach z Cienia Templariuszy, przy okazji badań i zdobywania informacji do powstającego artykułu, Nico wraz z Georgem udają się z wizytą do profesora Oubiera, który ma opowiedzieć im o tajemniczym kamieniu Majów. Los jednak po raz kolejny nie jest dla nich łaskawy, wpadają bowiem pułapkę, efektem czego piękniejsza część ekipy zostaje porwana, zaś zaradny amerykanin zostaje związany i uwięziony w płonącym domu. Kiedy udaje mu się wydostać z tarapatów, George rusza w poszukiwania swojej towarzyszki. Co z tym wszystkim wspólnego ma przemyt narkotyków, zbliżające się zaćmienie i kultura Majów? Tego dociec będziecie musieli samodzielnie, nie chcę Wam bowiem psuć zabawy poznawania całej historii samodzielnie!  Gra jest typowym przedstawicielem gatunku przygodówek, w której wskaźnikiem wydajemy polecenia, mamy przybornik zebranych przez siebie rzeczy i bez rozwiązania zagadek w odpowiedniej kolejności nie mamy szans ruszyć dalej. Na szczęście zarówno na iOS jak i na Androida dostępna jest wersja zremasterowana, która poza usprawnieniami w postaci nieco lepszej jakościowo grafiki wprowadza także szereg usprawnień, w tym system podpowiedzi. Nie jest on ani nachalny, ani obowiązkowy, ale dla wszystkich którzy utkwią w martwym punkcie przy próbie rozwiązania zagadek a nie chcą uciekać się do zewnętrznych źródeł, może być zbawienny. Bardzo żałuję, że takiego rozwiązania nie było gdy po raz pierwszy zetknąłem sięz grą i na kilka miesięcy utknąłem w ciemnych, obskurnych dokach ;-). W Broken Sword 2: The Smoking Mirror, które jest aplikacją uniwersalną, nie zabrakło także opcji synchronizacji zapisu za pośrednictwem Dropboxa, by móc kontynuować rozpoczętą przygodę na innym urządzeniu. Godne podziwu i naprawdę wygodne dla graczy posunięcie.  Serię Broken Sword darzę ogromnym sentymentem, rzeczona gra była moim pierwszym tytułem jaki odpaliłem na świeżokupionym Pentiumie II, który był moim pierwszym IBM… ale to nie sentyment. To fakt — logiczne (co w czasach kiedy powstawała gra wcale nie było standardem!) zagadki, znakomity humor, piękna grafika i wciągająca historia mimo upływu lat wciąż bawią i przyciągają do ekranu na całe długie godziny. Mimo że w tym roku przeszedłem już tę produkcję w wersji na komputery stacjonarne, po odpaleniu „na chwilę, tylko do testów” dobrnąłem do połowy historii, darując sobie lwią część snu poprzedniej nocy. Serdecznie polecam nie tylko miłośnikom gatunku, ale dobrych gier w ogóle. Gra w wersji uniwersalnej dostępna jest zarówno na urządzenia z Androidem jak iOS na pokładzie! Warto nadmienić, że w markecie Apple wciąż trwa promocja, w której można grę nabyć za 0,89 euro — standardowa cena wynosi około 15 złotych. 