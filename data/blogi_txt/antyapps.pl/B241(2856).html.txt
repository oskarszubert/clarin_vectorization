07.03.2013 Pokemony, przemiłe i waleczne stworki z Kraju Kwitnącej Wiśni, już od blisko dwudziestu lat rozpalają dziecięcą wyobraźnię o wielkiej przygodzie. Nie będę ukrywał, że sam jestem wielkim miłośnikiem serii — i mimo że na kreskówki z tymi miłymi bohaterami nie mam już czasu, to z grami na kieszonkowych konsolach Nintendo wciąż spędzam nieprzyzwoicie dużo czasu. Od kilkunastu dni wszyscy posiadacze sprzętów z Androidem lub iOS na pokładzie mogą również cieszyć się animowanymi serialami z Pokemonami, dzięki świeżej aplikacji wypełnionej po brzegi odcinkami z przygodami Asha i spółki!  Prawdziwa gratka dla najmłodszych, a może raczej powinienem napisać, że fanów animowanych serii o Pokemonach. W programie dostępne są odcinki ze wszystkich dotychczasowych generacji (regionów): Kanto, Johto, Hoenn, Sinnoh oraz wciąż jeszcze niezbadanego do końca Unova. Oprócz tego obecnie dostępny jest także epizod specjalny, a jeszcze kilka dni temu dostępny był jeden z filmów kinowych — czyli bonusów tam również pod dostatkiem :) Z każdej serii dostępnych jest równocześnie około dziesięciu odcinków, wymienianych co tydzień, także jeśli jesteście, lub Wasze pociechy są, fanami Pokemonów, to przy dostępie do sieci z pewnością nie będzie miejsca na nudę.  Problemem mogą być jednak ograniczenia językowe — jako że są to wersje z amerykańskiego Cartoon Network, nie uświadczymy tam polskiego dubbingu. Wszyscy mogą cieszyć się jedynie anglojęzycznymi wersjami odcinków. Nie myślcie nawet o zmianie ścieżki dźwiękowej czy odpaleniu napisów — sam odtwarzacz zresztą również jest dość ubogi. Próżno szukać tam czegokolwiek poza przyciskiem pauzy, przeskoczenia/cofnięcia odcinka o 15 sekund czy paskiem postępu. Głośność też regulujemy tylko za pomocą systemowych przycisków. Na szczęście jakość epizodów jest na tyle przyzwoita, że dobrze prezentują się nie tylko na 4” ekranie smartfona, ale i 10” iPadzie z Retiną.  Mimo że sama aplikacja jest uboga (nie wyposażono jej nawet w zakładkę z opcjami, a to już o czymś świadczy :), to nadrabia tego typu braki swoją zawartością. Wszyscy miłośnicy Kieszonkowych Stworków powinni być zadowoleni, no, pod warunkiem, że radzą sobie z językiem angielskim, oczywiście. Pokemon TV można pobrać za darmo w Google Play oraz AppStorze. 