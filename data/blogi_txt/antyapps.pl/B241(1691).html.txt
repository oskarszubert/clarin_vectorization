23.05.2012 Praca na wielu ekranach oprócz tego, że fajnie wygląda i sprawia wrażenie profesjonalnego biura, to jest niesamowicie wygodna. Na jednym ekranie edytor tekstu, na drugim mail albo twitter, albo facebook… Życie byłoby wtedy dużo prostsze i byłbym produktywniejszy. Niestety kupno drugiego ekranu to sporo pieniędzy, ale jako, że jestem studentem – to i na to coś wymyśliłem! Chciałbym przedstawić dziś aplikację, która nazywa się iDisplay i służy do (zgadliście!) podpinania iUrządzeń lub urządzeń z Androidem, jako drugi ekran. Nie kosztuje wiele, bo za mniej niż 20zł możemy kupić iDisplay na jeden z dwóch systemów, a potem wystarczy podłączyć się do komputera przez Wi- Fi lub kabel i gotowe. Dodatkowy monitor w zasięgu dłoni (i portfela, oczywiście). Aplikacja działa dobrze. Nie ma opóźnień pomiędzy wyświetlaniem treści na ekranie mojego komputera, a ekranie podłączonym za pomocą iDisplay. Sterowanie dotykowe to nie jest oczywiście najlepsza droga do obsługi systemu, ale da się. Ja jednak zrezygnowałem z dotykania telefonu na rzecz wyświetlania treści. Okienkami wyświetlonymi na ekranie podłączonego telefonu zarządzałem za pomocą normalnego gładzika z komputera. Jest tylko jedna wada, chociaż spodziewałem się tego. Podłączając telefon z rozdzielczością np. 800×480 dostajemy taką samą rozdzielczość do zagospodarowania. Miałem taką cichą nadzieję, że w jakiś magiczny sposób okienka będą się skalować, ale nic z tego. Niemniej jeśli ktoś posiada urządzenie z dużą rozdzielczością jak np. HTC One X czy Galaxy Nexus (pomijam oczywiście tablety) to taka rozdzielczość powinna wystarczyć do w miarę wygodnej obsługi. iDisplay na Androida w Google Play kosztuje 16zł, a w App Store na urządzenia z iOS – 5 euro. Czy warto? Zdecydowanie warto. Szczególnie, jeśli macie tablet z Androidem albo iOS. Kupno aplikacji za 16 czy 20 zł to dużo mniej niż dokupienie dodatkowego ekranu, a biorąc pod uwagę fakt, że telefonów i tabletów możemy podłączyć parę, to ten biznes jeszcze bardziej się opłaca. EDIT: Mały konkurs. Do rozdania mamy 2 kody do wersji Android. Aby je uzyskać należy na nasz redakcyjny adres przesłać odpowiedź na pytanie: w jakim mieście znajduje się studio odpowiedzialne za stworzenie tej aplikacji. 2 pierwszym osobom prześlemy kody wraz z instrukcją ich użycia. 