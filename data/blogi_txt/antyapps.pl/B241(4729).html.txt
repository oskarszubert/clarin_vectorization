05.09.2013 Tata zawsze powtarzał, że Lotto to podatek od szczęścia, dlatego raz na jakiś czas trzeba skreślić numery i wysłać kupon. Pamiętam z lat młodości, że przegapienie losowania wiązało się z długim oczekiwaniem, aż wygrane numery pojawią się w telegazecie. W dzisiejszych czasach gracze mają o wiele łatwiej, ponieważ wyniki losowań z łatwością można sprawdzić w internecie, gdzie pojawiają się właściwie natychmiast. Kolejnym udogodnieniem jest aplikacja mobilna. Sprawdzenie ewentualnej wygranej jest teraz możliwe właściwie w każdym miejscu, gdzie nasz smartfon lub tablet będą mogły połączyć się z siecią. Niestety muszę zacząć od minusów apki, bo już sam avatar w Google Play sygnalizuje nam, że twórcy programu nie polubili się z interfejsem holo. Po raz kolejny trafiam na produkcję, która, mimo dobrego przygotowania, nie do końca nadąża za współczesnymi trendami związanymi z wyglądem aplikacji mobilnych. W tej kwestii bywało już jednak znacznie gorzej, dlatego przyjrzyjmy się funkcjonalności apki.  Na ekranie głównym możemy sprawdzić wszystkie wyniki aktualnych losowań najróżniejszych gier. W przypadku Lotto mamy również dostęp do informacji związanej z wielkością aktualnej kumulacji. Inne loterie, których wyniki możemy sprawdzić, to: Multi Multi, Mini Lotto, Kaskada oraz Joker. W każdym przypadku pod aktualnym wynikiem mamy do wyboru trzy ikonki. Pierwsza z nich, przedstawiająca symbol „+”, pozwala sprawdzić, jakie liczby zostały wylosowane w danej grze w przeszłości. Tu ciekawym rozwiązaniem jest ominięcie ręcznego wpisywania numerów. Aplikacja wykorzystuje aparat, dzięki czemu wystarczy zrobić zdjęcie kuponu, a liczby automatycznie zostaną z niego zczytane. Nie miałem okazji sprawdzić, czy funkcja rozpoznawania działa prawidłowo, jednak zakładam, że negatywne komentarze na ten temat w Google Play wskazują na to, iż twórcy powinni jeszcze dopracować tę opcję. Kolejna ikonka, czyli „kalendarz”, pozwala na przejrzenie wyników wcześniejszych losowań bez podawania naszych cyfr. Na ostatnim przycisku widnieją monety, co, jak nietrudno się domyślić, oznacza możliwość sprawdzenia wysokości wygranych w danym dniu i za określoną ilość trafionych liczb.  Myślę, że apka, mimo swojej nieco nieaktualnej szaty graficznej, przyda się wszystkim tym, którzy lubią czasami „puścić kupon”. Wyniki losowań są aktualizowane na bieżąco i zgadzają się z tym, co Lotto podaje na swojej oficjalnej stronie. Jeśli twórcy apki popracują nad interfejsem i możliwością zczytywania liczb z kuponów, otrzymamy naprawdę kompletny produkt. Póki co nie mogę dać wyższej noty niż 3 i pół. 