10.02.2012 Polskie stacje radiowe coraz chętniej nie tylko udostępniają w internecie strumienie swoich audycji, ale także tworzą dedykowane ich odsłuchowi aplikacje mobilne. Nam, użytkownikom smartfonów, jest to bardzo na rękę, ale pod jednym warunkiem – aplikacje te muszą być dobrze zaprojektowane. W przypadku Antyradia mogło być znacznie lepiej. Nie wiem skąd to się bierze, że zazwyczaj oficjalne aplikacje wyglądają i działają przeciętnie, podczas gdy to te tworzone przez strony trzecie biją rekordy popularności dzięki wzorowemu interfejsowi, designowi czy funkcjonalności. W przypadku aplikacji do słuchania radia internetowego jest dokładnie tak, jak powiedziałem. Fabryka Muzy czy eskaTV to gnioty, podczas gdy niezależne TuneIn Radio czy ScrobbleFM są naprawdę niezłymi kawałkami software’u. Abstrahując już od przyczyn, chcę po prostu powiedzieć, że w tym przypadku sytuacja się powtarza i duża stacja radiowa wydaje niespójną graficznie aplikację. Program umożliwia słuchanie wszystkich stacji Antyradia, takich jak Greatest, Hard, Ballads, Covers, Classic czy Made in Poland. Jest to stacja radiowa dedykowana przede wszystkim fanom rocka. Właśnie dlatego zyskała taki, a nie inny, a widoczny na zrzutach ekranu design. Tła stylizowane na zniszczony metal całkowicie w tym przypadku rozumiem, ba, podobają mi się, ale do momentu, kiedy widzę pozostałą część ekranu. Na dole ekranu mamy dostęp do przycisków przełączających zakładki. Są okropne. Czcionka się na nich nie mieści, kolorystycznie są urwane z choinki, a na dodatek są brzydko wyświetlane na ekranie. Podobnie negatywne odczucie można uzyskać przełączając się do Wiadomości. Czcionka jest zbyt duża, a oddzielające poszczególne nagłówki czerwone linie kompletnie tu nie pasują. Same wiadomości wyświetlane są natomiast na białym tle… Program posiada opcję alarmowania. Można nastawić go tak, aby uruchamiał radio o określonej wiadomości lub też jedynie uruchamiał dźwięk alarmu, który ma nas poinformować o ręcznym włączeniu radia. W aplikacji mamy możliwość dodawania do ulubionych wybranych utworów odtwarzanych w radiu. Kolejną funkcją alarmowania jest wyświetlanie powiadomienia i wibracji, gdy nasza ulubiona piosenka będzie leciała w radiu. Podsumowując, Antyradio to funkcjonalna i dająca dostęp do kilku stacji radiowych aplikacja, jednak brakuje jej spójności interfejsu i designu. Jeśli jesteście zainteresowani, można ją pobrać z Android Marketu za darmo. Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 