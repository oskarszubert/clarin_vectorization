03.10.2012 Uspołecznianie swoich planów. Taki trend zauważyłem ostatnio wśród aplikacji społecznościowych właśnie. Ileż można dzielić się zdjęciami, tekstami, lokalizacjami? Nuda, prawda? Więc podzielmy się swoimi planami lub listami zadań (tak, jest taka aplikacja – Well). Do tej kategorii zaliczyć można również aplikację, którą chcę Wam dzisiaj zaprezentować. Nazywa się ona GonnaBe i, jak nazwa sama wskazuje, pomaga swoim użytkownikom w określeniu, gdzie wkrótce się zamierzają znaleźć oraz z kim chcą się spotkać. Idea niezbyt nowa, wręcz znana od dłuższego czasu i są aplikacje, w tym webowe, takie jak kalendarz FB, które spełniają te zadanie bardzo dobrze. Co dostajemy po uruchomieniu GonnaBe? Przede wszystkim kreator spotkania. Określamy kategorię spotkania/aktywności, wybieramy lokalizację na mapie (aplikacja ma moduł sugerowania ciekawych miejsc), dodajemy datę na wirtualnym kalendarzu i już! Teraz zostaje nam tylko ustalić, czy wydarzenie jest publiczne czy ma trafić tylko do naszych znajomych oraz wysłać je na Facebooka lub Twittera. Co ciekawe, nie trzeba mieć aplikacji, aby wyświetlić wydarzenie, otwiera się ono na specjalnej stronie.  Oczywiście, co to by była za społecznościówka bez społeczności. Aplikacja pozwala więc na gromadzenie i zapraszanie znajomych, podgląd ich wydarzeń, jak również podgląd wydarzeń oznaczonych, jako publiczne. Do danego wydarzenie możemy oczywiście dołączyć lub nie, to zależy od nas. Sama aplikacja jest przygotowana bardzo dobrze, jej design i nawigacja nie rozczarowują. GonnaBe działa szybko i ładnie się prezentuje. Można dodać, ze przydałaby się możliwość określania większej ilości kategorii, no ale nie jest to jakość wybitnie duży minus. Minusem jest cena. Jak ją zobaczyłem, to aż się zdziwiłem: 7,99 euro za GonnaBe to naprawdę dużo, w tej kwocie są chociażby Pages. Ponad 30 złotych za aplikację, która generuje wydarzenie i pozwala się z nim podzielić na sieci to lekkie przegięcie. Zwłaszcza, że, po pierwsze, istnieją podobne produkcje, ale za to darmowe, po drugie, od czego jest Facebook lub chociażby Google Plus? Trudno mi uwierzyć, że ktoś jest gotów zapłacić tyle pieniędzy za taką aplikację. Sama aplikacja zła nie jest, ale jej cena kompletnie tutaj nie pasuje. Obecnie GonnaBe jest za  darmo, więc jeżeli chcecie zobaczyć, za co twórcy tejże wołają tyle pieniędzy, to macie okazję. Ocena: 3+ (za cenę) 