25.01.2013 Jeżeli uznajesz tylko najnowsze produkcje, wypełnione po brzegi dopracowaną w najdrobniejszych szczegółach grafiką 3D i okraszone bombastyczną muzyką to… możesz z czystym sumieniem ominąć ten wpis. Jeżeli natomiast kręci Cię retro-toporny wygląd i muzyka rodem z ośmiobitowców – zapraszam serdecznie, gwarantuję że będziesz zachwycony. Cubed Rally Redline to wyścigówka o prostych zasadach, brzydkiej jak noc grafice i całkiem niezłej grywalności.  Cubed Rally Redline nie jest typową samochodówką. Jest to raczej gra zręcznościowa, w której głównym zadanie gracza jest omijanie pojawiających się z narastającą częstotliwością przeszkód. Wszelkiego rodzaju przeszkadzajki na początku twardo stojące na ziemi, z czasem stają się ruchome, co dodatkowo utrudnia pokonywanie kolejnych metrów. Szybki wzrost poziomu trudności związany jest również z systematycznie rosnącą prędkością samochodu, którym sterujemy. W trakcie rajdu nie mamy pełnej swobody – możemy poruszać się jedynie po jednym z pięciu z góry wyznaczonych torów. Z powodu niefortunnie położonego pola, odpowiadającego za hamowanie, sterowanie nie zachwyca wygodą. O ile zmiana toru, po którym pędzi nasz pojazd jest bezproblemowa, to już przyhamowanie spowodowane wyrastającą przed maską przeszkodą wymaga ponad- naturalnej ekwilibrystyki. Podczas rozgrywki zbieramy porozrzucane po torze „bonusy” oraz kanistry z paliwem umożliwiającym dalszą jazdę.  Cubed Rally Redline to tytuł, który bardzo dobrze sprawuje się podczas krótkich, kilkuminutowych sesji. Rozgrywka jest szybka i wymagająca, a sama gra, o ile przypadnie nam do gustu jej konwencja, potrafi wciągnąć. W AppStore aplikację znajdziemy w wersji uniwersalnej. 