03.08.2012 Klocki LEGO lubicie? Wysoce prawdopodobne że tak, bo w końcu kto by ich nie lubił? Angry Birds przykuło Was do tabletów i smartfonów na długie godziny? Witajcie w klubie. Jeżeli zatem chcecie chcecie stracić kolejne cenne godziny na świetnej zabawie, nie możecie zatem pominąć Toy Shot! Armia Undead Warriors porwała Księżniczkę Toy Kingdom. Mało tego! Planują atak na zbudowane z naszych ukochanych klocków ziemie. Naszym zadaniem jest użyć wszelkich środków, by nie pozwolić na wyrządzenie jakichkolwiek szkód, obicie księżniczki i przyprowadzenie jej całej i zdrowej do domu.  Zasady zabawy nie będą tajemnicą dla nikogo, kto choć raz widział na własne oczy jak się gra we Wściekłe Ptaki od Rovio. Strzelamy, zbijamy, pokonujemy, wygrywamy. Z tą tylko różnicą, że Toy Shot jest grą o wiele bardziej rozbudowaną. Do przechodzenia kolejnych plansz niezbędny będzie bogaty arsenał broni, dobra strategia i sporo szczęścia. Im dalej w las, tym przydadzą się także dodatkowe pieniądze za które kupimy kryształy, które wymienić mozna na ułatwiające życie dodatki. Oczywiście te znajdziemy również porozrzucane po planszach, choć zdobycie ich nie będzie należało do prostych zadań już od samego początku. Przez pierwszych kilkanaście poziomów gra wygląda jak klon Angry Birds, jednak im dalej w las, tym robi się ciekawiej. Czekają na nas walki z bossami oraz, dajmy na to, zadania, w których niszczymy środowisko na tyle ostrożnie, by nie zranić księżniczki. Klockowa stylistyka od kilku lat podbija serca graczy na całym świecie. Kolejne tytuły serii LEGO za każdym razem biją rekordy popularności; a jak się okazuje na smartfonach i tabletach ta stylistyka również sprawdza się znakomicie. Podsycana interesującym podkładem muzycznym tworzy zestaw ponadczasowy, przyciągający oprawą zarówno starszych jak i młodszych graczy. Toy Shot ma tylko jeden ogromny minus — do działania wymagany jest stały dostęp do Internetu. I nie powiem, bym sam często takowy wyłączał, jednak chodzi o sam fakt konieczności. Paweł pisał ostatnio o różnych sytuacjach w których możemy nie mieć możliwości połączenia, a także że to coraz częstsza praktyka. Szkoda, naprawdę. Mimo mikropłatności i konieczności połączenia z siecią, Toy Shot to jedna z najlepszych (najlepsza?) wariacja z Angry Birds. Długi (ponad 100 poziomów), rozbudowany (dużo broni oraz zadań), wymagający i wciągający tytuł pełen humoru. Grzechem byłoby nie dać mu szansy, szczególnie że dostępny jest za darmo. Ocena: 5 