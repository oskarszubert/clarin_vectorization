13.08.2013 Mimo iż nazwa aplikacji sugeruje, że będzie to kolejny widżet, nie jest to do końca prawdą. Te bowiem są dodatkami na naszych pulpitach, a Floating Music Widget wyświetlany jest… cały czas, dopóki go nie zamkniemy. Już wyjaśniam o co w tym wszystkim chodzi — bo twórcy wykazali się interesującym podejściem do tematu, ale jest to dodatek zdecydowanie nie dla wszystkich. Założenie jest proste: kontrola muzyki non-stop bez żadnych dodatków i przełączania widoków czy użycia paska nawigacji. Wystarczy kliknąć na ikonę ze skrótem do FMW i na ekranie pojawi się niewielkie okienko, które pozwoli nam na zmianę piosenki i zapauzowanie aktualnie odtwarzanej przez którąś z aplikacji muzyki. Testowałem działanie programu na dwóch odtwarzaczach — doubleTwist oraz Spotify — w obu przypadkach działał, ale…  No właśnie — ale. Przy tym drugim nie miałem najmniejszych problemów. W przypadku dT zaś nie pobierał on okładki, której przecież nie brakowało, bo w aplikacji wszystko wyglądało jak należy. Nie mam pojęcia na jakiej podstawie je wyszukuje, jednak przy większym okienku wygląda to dość marnie, kiedy mamy ogromne czarne pole i białe napisy będące nazwą wykonawcy, tytułem piosenki oraz albumu. Mimo wielu prób nie udało mi się dociec, co poszło nie tak. Okienko z Floating Music Widget możemy dowolnie przenosić oraz skalować (wystarczy gest złączania/rozszczepiania palców w miejscu, gdzie się aktualnie znajduje). By je zamknąć, wystarczy po prostu dwukrotnie stuknąć w ekran. To cała filozofia, która stoi za projektem. Zdecydowanie zabrakło jednak jakichkolwiek podpowiedzi co i jak — mimo że nie można mówić o specjalnym rozbudowaniu aplikacji, to w tej prostej formie przydałby się choć krótki samouczek, który wytłumaczyłby zasady działania FMW.  Co do funkcjonalności i samego działania aplikacji, cóż — to jedna z tych aplikacji, w której punkt widzenia zależy od punktu siedzenia. Dla mnie, jako użytkownika smartfona z Androidem, jest to dość niepraktyczne. Nawet przy pomniejszeniu okienka, by dało się go używać wciąż zajmuje ono sporo miejsca na ekranie. Na tyle dużo, że drażni choćby przy czytaniu tekstów w Pocket lub nadrabianiu RSSów. Podejrzewam jednak, że przy większych wyświetlaczach na tabletach może to sprawować się zupełnie inaczej, więc jeśli nie chcecie błądzić w poszukiwaniu skrótu do aktualnie odpalonego odtwarzacza, możecie sprawdzić. Floating Music Widget dostępny jest za darmo w Google Play. 