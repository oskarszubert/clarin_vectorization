21.06.2012 Za siedmioma górami, za siedmioma lasami w mrocznym zamku mieszkała dziewczynka. Dziewczynka była wcieleniem najgorszego zła i co gorsza potrafiła niezgorzej posługiwać się potężną magią. Życie w samotności, bez, internetu, Facebooka, Kwejka, Demotywatorów czy chociażby najzwyklejszego czatu strasznie ją nudziło. Postanowiła więc zapewnić sobie rozrywkę kosztem zwykłych śmiertelników wysyłając w świat hordy typów spod ciemnej gwiazdy. Przypadek chciał, że niezgrabne kreatury krocząc przed siebie i siejąc pożogę przypadkowo zniszczyły ogródek pewnego jegomościa. Jegomościa, który nie zwykł nadstawiać drugi policzek… Co gorsza (dla dziewczynki o duszy mroczniejszej od samego szatana i jej nie mniej złowrogich kompanów) nasz bohater spotkał na swej drodze pewną starowinkę, która w podzięce za drobną przysługę ofiarowała mu karabin maszynowy. Tak, dobrze się domyślacie. We właściciela przydomowego ogródka (a raczej tego, co z niego zostało) wciela się gracz. Tym sposobem wyruszamy na kolejną krucjatę w bogatej w podobne wydarzenia historii gier komputerowych, która ma na celu wyplenienie zła wszelakiego i zaprowadzenie porządku na świecie.  Wiemy już zatem, że oryginalnie w przypadku  Lock ‚n’ Load nie będzie. Może być za to pięknie i grywalnie. Tutaj uprzedzę nieco fakty – pod tym względem drogi graczu na pewno się nie zawiedziesz. Właściwie wystarczy spojrzeć na screeny. Jest kolorowo, ale nie cukierkowato. Klimat horroru-groteski doprawiony jest wyśmienitą oprawą muzyczną (na pewno jedną z lepszych  wśród produkcji przeznaczonych na systemy mobilne). Na żywo gra wygląda jeszcze lepiej. Szczególnie udanie prezentuje się gra świateł i efekty zaklęć. Projekty postaci także robią wyśmienite wrażenie, choć w moim odczuciu przydałoby się nieco większe zróżnicowanie wśród naszych przeciwników.  Lock ‚n’ Load to typowy hack’n'slash, w którym świat widzimy w rzucie izometrycznym. Produkcja przypomina mi nieco pod względem oprawy pecetową grę Dungeon Siege – rasowego przedstawiciela gatunku spod skrzydeł Microsoftu (właśnie sprawdziłem, że DS ujrzał światło dzienne w 2002 roku, ale ten czas leci!). Nasz bohater do eliminacji magicznie powołanych do życia przeciwników używa czterech rodzajów uzbrojenia: karabinu, strzelby, miotacza płomieni oraz kultowej już piły spalinowej. Każda z nich ma swoje słabe i mocne strony, a dwie spośród nich możemy ulepszać za znalezione podczas rozgrywki pliki banknotów.  Jeżeli już jesteśmy przy finansach nie sposób nie wspomnieć o płatnych dodatkach dostępnych za pośrednictwem aplikacji. Choć sama gra jest tania – zapłacimy za nią 0,79 Euro, co jest bardzo niską ceną za masę naprawdę dobrej rozrywki, to mam wrażenie, że poziom trudności (wysoki) i ilość możliwych do znalezienia wirtualnych banknotów (bardzo mała) zmuszają gracza, który chce zakosztować wszystkich przygotowanych przez twórców poziomów do wyłożenia większej ilości, już nie wirtualnych banknotów. Oczywiście, zawsze można próbować podchodzić do skończonych już poziomów po raz kolejny w celu uciułania wymaganej ilości cyfrowych srebrników, ale… ileż można?  Prócz podstawowej historii w grze znajdziemy wyzwania (odblokowanie wymaga opłacenia każdego wirtualną walutą) oraz paczkę dodatkowych etapów. Niestety, koszt (mam tu na myśli cały czas wirtualną walutę) dodatkowych poziomów jest na tyle wysoki, że nie udało mi się uzbierać wymaganej ilości gotówki. Jest to chyba zadanie tylko dla osób z masą wolnego czasu i sporym samozaparciem, które pozwoli im pokonywać znane już tereny przynajmniej kilka, jak nie kilkanaście razy. Mimo kilku wad w Lock ‚n’ Load gra się naprawdę świetnie. Do momentu, w którym pokonał mnie przegięty poziom trudności, grając w najnowszy tytuł krakowskiego studia miałem syndrom „jeszcze jeden poziom przed położeniem się spać”. Chyba nie muszę dodawać, że na jednym levelu się nie kończyło…:) Ocena: 4 