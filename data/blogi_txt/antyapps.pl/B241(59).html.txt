10.06.2013 Przeszło dwadzieścia lat temu dwóch informatyków wymyśliło grę planszową, która podbiła cały świat. Prosty mechanizm rozgrywki polegający na wypchnięciu kulek przeciwnika poza planszę zadebiutował na Festiwalu Gier w Cannes i z miejsca stał się hitem. Moda na przenoszenie planszówek na tablety oraz smartfony nie mogła ominąć Abalone. Gra dostępna jest zarówno na systemy Android jak również na iOS. Naszym zadaniem w grze będzie wypchnięcie 6 kul przeciwnika poza obszar sześciokątnej planszy. Mimo prostych zasad gra wymaga naprawdę dużych pokładów strategicznego i logicznego myślenia. Mobilna wersja gry oferuje nam rozgrywkę o zróżnicowanym poziomie trudności. Wraz z kolejnym przechodzeniem poszczególnych etapów gry będzie robić się coraz trudniej.  Abalone na Androida prezentuje się naprawdę ładnie. Kulki płynnie przesuwają się po planszy nawet na urządzeniach o słabszych parametrach. Osobiście przyczepiłbym się tylko do orientalnej muzyki, która po kilku minutach spędzonych nad grą staje się nieco drażniąca.  Darmowa odsłona gry udostępnia nam 10 „misji” o zróżnicowanym poziomie trudności, w których zmierzymy się z wirtualnym przeciwnikiem. Dodatkowo codziennie będziemy mogli odblokować jeden z piętnastu bonusowych poziomów. Pełna wersja gry kosztuje 4,99 ZŁ. Obejmuje ona przeszło 60 różnych rozgrywek, tryb dla dwóch graczy umożliwiający rozgrywkę z poziomu jednego urządzenia oraz edytor pozwalający tworzyć własne warianty ustawień kul na planszy. Abalone to znakomita gra dla osób w każdym wieku pozwalająca ćwiczyć strategiczne myślenie. Jeśli znudziły wam się warcaby, tryktrak czy inne gry planszowe o podobnym mechanizmie, warto dać szansę ich o wiele młodszej siostrze. Dzięki darmowej wersji Abalone sami będziecie mogli ocenić czy warto skusić się na rozszerzoną wersję tego tytułu. 