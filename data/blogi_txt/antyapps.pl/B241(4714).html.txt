13.05.2013 Brakuje Wam rozbudowanych gier na smartfony i tablety? Phyken Media ma coś dla Was. Wizard Ops Tactics należy do grupy tych produkcji, które trudno nazwać typowo casualowymi. Znajdziemy tutaj wszystko to, czym przed laty raczyły nas na handheldach kultowe tytuły typu Final Fantasy Tactics. Tylko czy w wydaniu mobilnym taktyczna gra bitewna ma rację bytu? Wizard Ops Tactics to produkcja stawiająca nacisk przede wszystkim na zabawę wieloosobową. Nie znajdziemy tutaj trybu dla pojedynczego gracza sensu stricto. Możemy co najwyżej rozegrać krótki samouczek, który zapozna nas z zasadami rozgrywki. Osobiście bardzo to polecam, bo jest to gra dość rozbudowana, a znajomość jej tajników pozwoli nam uzyskać przewagę nad przeciwnikami.  W tych wcielą się natomiast inni gracze. Zabawa toczy się przez internet, a my na zmianę wykonujemy swoje tury. Limit czasu do wykonania akcji jest różny i waha się od jednego do 7 dni. Jeżeli to zaniedbamy, nasza kolejka przepadnie, a wróg uzyska przewagę. Model ten jest bardzo praktyczny, bo nie musimy stale ślęczeć przed wyświetlaczem. W razie potrzeby gra nas po prostu poinformuje o możliwości ruchu.  O co jednak tutaj tak naprawdę chodzi? Wcielamy się w dowódcę małej armii czarowników, która na plansz złożonej z kwadratów ściera się z innym oddziałem. Rozgrywka nie różni się właściwie niczym od popularnych gier taktycznych tego typu. Każda z postaci ma unikatowe zdolności, awansuje na wyższe poziomy i potrafi atakować na kilka sposobów. Daje to ogrom możliwości taktycznych oraz swobodę w dowodzeniu. Gameplay nie jest szczególnie dynamiczny, czego można się było spodziewać po grze turowej. Czynnościom naszych podopiecznych towarzyszą jednak przyjemne dla oka bajkowe animacje. Co ciekawe efekty zaklęć i wybuchy utrzymane są w konwencji 2D, kiedy wszystko wokół włącznie z postaciami i otoczeniem ma grafikę trójwymiarową. Efekt jest mocno nietypowy, ale myślę, że pozytywny.  Jest to produkcja darmowa, więc można się było spodziewać, że twórcy zaimplementują system mikropłatności. Walutą w grze jest złoto, za które kupujemy karty z nowymi postaciami oraz uzbrojeniem dla nich. Z kart tych następnie konstruujemy armię. Wydaje się to dość rozsądnie przemyślane. Co jednak najważniejsze, ceny dodatkowego złota nie są z kosmosu. Za największą paczkę zapłacimy 10 dolarów, co wypada bardzo korzystnie na tle stawek, które ustalają sobie mobilni giganci pokroju Gameloftu i innych.  Wizard Ops Tactic wywarło na mnie pozytywne wrażenie, mimo sceptycyzmu, który wzbudziła średnia ocen w Google Play. Komentarze sugerują, że gra nie jest kompatybilna z niektórymi urządzeniami, co nie wróży zbyt dobrze. Z mojej strony dodam tylko o kilku nieszczególnie wygodnych rozwiązaniach w modelu sterowania oraz skromnej liczbie map (zaledwie 3). Wierzę jednak, że ten młody projekt będzie się rozwijał i nabierze wiatru w żagle – zwłaszcza wobec zbliżającej się wielkimi krokami mobilnej platformy dla graczy, którą szykuje Google.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 