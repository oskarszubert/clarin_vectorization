24.10.2013 Tower Defense to ten gatunek gier, który najczęściej niespodziewanie potrafi mnie wciągnąć i wywołać tzw. syndrom „jeszcze jednej planszy”. W przypadku GotchaWarriors od początku czułem, że się polubimy. Bez wahania sięgnąłbym po komiks lub film animowany narysowany taką kreską jak postaci występujące w grze, dlatego tym bardziej nie mogłem odmówić sobie konfrontacji z grą, która dostępna jest zupełnie za darmo. GotchaWarriors przyciągnął mnie do siebie przede wszystkim swoją komiksową grafiką. Mimo problemów z instalacją (gra wymagała połączenia przez Wi-Fi z racji sporej ilości danych, które musiała pobrać wraz z pierwszym uruchomieniem) i kilku zawieszeń (niestety Android 2.3 nie radzi sobie już najlepiej), styl, w jakim narysowane zostały postaci, urzekł mnie do tego stopnia, że nie odpuściłem. I szczerze mówiąc, poza wspomnianymi mankamentami, ani trochę się nie zawiodłem.  Naszym głównym zadaniem w grze będzie skuteczna obrona miasta przed szalonym doktorem oraz jego armią zombiaków. Nasza drużyna składać się będzie z wybranych przez nas bohaterów o różnych mocach i atakach specjalnych. Każdą z postaci będziemy mogli rozwijać, ewoluować na wyższy poziom, a także łączyć w fuzje z innymi. Daje to naprawdę duże możliwości poprowadzenia rozgrywki, a jednocześnie sprawia, że gra szybko się nie nudzi. Kiedy już przygotujemy się do walki, zatrudniając i rozwijając odpowiednich bohaterów, czeka nas naprawdę dynamiczna rozgrywka. Oprócz strategicznego myślenia, gra będzie wymagała więc dużego refleksu.  Odpalając grę codziennie, będziemy zbierać specjalne znaczki. Jeśli nie ominiemy żadnego z nich w ciągu dziesięciu dni pod rząd, mamy szansę zdobyć nowych bohaterów do naszej drużyny. Nie zabrakło również randomowo przyznawanych prezentów, otrzymywanych co jakiś czas w grze. Zadbano także o indywidualne kody dla każdego z graczy, które po udostępnieniu innym i poleceniu gry za ich pośrednictwem, również dostarczają nam dodatkowych bonusów. Podobne działania to skuteczna metoda na zatrzymanie nas przed ekranami smartfonów lub tabletów na dłużej, jednak muszę przyznać, że lubię podobne rozwiązania, ponieważ dają one jeszcze więcej frajdy z grania. Jeśli lubicie czasem oszukiwać, w Google Play znajdziecie również aplikację z kodami i przewodnikiem po GotchaWarriors. Osobiście nie sprawdzałem, ale być może ktoś będzie chciał skorzystać.  Ostatnim Tower Defense, który wciągnął mnie tak bardzo, było chyba Plants VS Zombies. Mimo że zombiaki są wspólnym mianownikiem obu gier, to nie sądzę, żeby miało to wpływ na moją sympatię do GotchaWarriors. Gra jest po prostu dopracowana, wciągająca i przede wszystkim świetnie zaprojektowana od strony graficznej. Jedyny minus to niestety wymagania sprzętowe. Mimo na pozór prostych rysunkowych rozwiązań i dość statycznej rozgrywki, gierka nie radziła sobie zbyt dobrze na HTC Desire Z, na którym była testowana. Niektórzy przyczepią się również do mikropłatności, jednak towarzyszą one praktycznie każdej nowej, bardziej rozbudowanej grze, która pojawia obecnie się na rynku, więc trudno mówić tu o czymś niespotykanym. Osobiście grę jak najbardziej polecam. Można ją znaleźć zarówno w Google Play, jak i w App Store. 