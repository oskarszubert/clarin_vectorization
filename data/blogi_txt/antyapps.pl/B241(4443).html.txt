15.01.2014 Moja przygoda z grami na urządzeniu mobilnym zaczęła się od Fruit Ninja. Godziny spędzone na efektownym i niezwykle wciągającym siekaniu owoców całkowicie zmieniły moje podejście do cyfrowej rozrywki – z miłośnika nierzadko skomplikowanych, wymagających i pochłaniających ogromne ilości czasu gier fabularnych stałem się pasjonatem rozrywki mobilnej, która okazała się całkowitym przeciwieństwem moich wcześniejszych zamiłowań. Od tego czasu (niedługo stukną 3 lata) nie natknąłem się na godnego następcę kultowej siekaniny owoców. Aż do dziś. KingHunt czerpie z Fruit Ninja całymi garściami. Podczas rozgrywki przyjdzie nam siekać na kawałki dosłownie wszystko, co tylko pojawi się w zasięgu wzroku – od elementów domowego wyposażenia, poprzez przeróżnego rodzaju postacie, potwory, zwierzęta, rośliny, kończąc na owocach, które przerabialiśmy na drobno posiekaną sałatkę we wspomnianym Fruit Ninja. By nie było zbyt prosto twórcy zadbali o całkiem sporą ilość bomb i uzbrojonych postaci, które tylko czekają, by sieknąć nas samurajskim mieczem czy innego rodzaju ostrzem.  Na ekranie dzieje się naprawdę sporo – na nudę raczej nie będziemy narzekać. Gra została podzielona na kilka poziomów różniących się wystrojem oraz przedmiotami i postaciami, które przyjdzie nam podzielić na mniejsze kawałki. Tempo rozgrywki szybko wzrasta, a poziom trudności stale rośnie – choć na początku osiągnięcie limitu punktowego wymaganego do odkrycia nowych światów jest banalnie proste, po jakimś czasie zadanie to wymaga podejmowania wielu prób.  Grafika, animacje i muzyka KingHunt stoją na najwyższym poziomie. Oprawa gry jest bajecznie kolorowa, stylowa i co rusz dostarcza nowych wrażeń wzrokowych. Zróżnicowanie naszych przeciwników jest ogromne, efekty wybuchów oszałamiają feerią barw – naprawdę, wiele widziałem już gier mobilnych, ale ta jest jedną z najładniejszych. Co ciekawe, za przepiękną grafiką, ogromną ilością ruchomych elementów na ekranie i dynamiczną rozgrywką idzie perfekcyjna płynność gry – podczas kilku godzin, jakie spędziłem w świecie KingHunt nie zdarzyło mi się ani jedno „przycięcie” czy rwanie wyświetlanego obrazu. Sprzęt, na jakim testowałem grę nie należy do najgorętszych nowości – był nim iPad 2 generacji.  KingHunt to najlepsza gra, z jaką miałem przyjemność w ostatnim czasie. Prosta, niezwykle efektowna zabawa, piękna grafika i muzyka oraz płynność rozgrywki wciągnęły mnie bez reszty na dobrych kilka godzin. Polecam! 