16.08.2012 JOJO Mobile to studio doskonale znane posiadaczom telefonów z systemem Windows Phone. W swoim portfolio mają wiele aplikacji, oraz gier adresowanych do młodszych odbiorców. Teraz przyszedł czas na pierwszą grę skierowaną do wszystkich gracz. Jak prezentuje się Monster Crash? Zapraszam do recenzji. Monster Crash to gra typowo zręcznościowa. Naszym celem jest eliminacja różnej maści potworów za pomocą bardzo specyficznej broni- ołówka. A właściwie skrzyżowanych linii ołówków. Ołówek w pozycji pionowej poruszamy za pomocą naszego palca, poziomy za pomocą akcelerometru. Gdy już wyczekamy odpowiedni moment, klikamy przycisk strzału. Wystarczy aby potwory znalazły się na jednej z dwóch linii. Zarówno ilość strzałów jak i czas mamy ograniczony. Aby przejść dalej musimy pokonać określoną ilość stworów, co z każdym poziomem (jest ich 48) robi się coraz trudniejsze. Wraz z naszymi postępami przybywa potworów, w tym o bardzo specyficznych mocach specjalnych. Ich właściwe wykorzystanie może znacznie ułatwić rozgrywkę. Od strony graficznej Monster Crash prezentuje solidny poziom. Wszelkie tła i grafiki wykonano bardzo starannie. JOJO Mobile słynie z tego, że ich aplikacje cechuje wysoka troska właśnie o UI i aspekt graficzny, podobnie jest w tym przypadku. Muzyka i dźwięki są poprawne, ale nie wyróżniają się niczym szczególnym. Szybko o nich zapominamy, ale przynajmniej nie drażnią i nie irytują. Szkoda, że oprawa audio nie jest bardziej różnorodna. Grze ewidentnie brakuje „tego czegoś”, co by zachęcało do pokonywania kolejny grup potworów, motywowało do dalszej gry. Wprawdzie są gwiazdki, są też osiągnięcia i możliwość publikowania wyników na Facebooku, ale mi osobiście, czegoś zabrakło. Możliwe, że to bardzo subiektywne podejście, wszak Monster Crash ma wszystkie składniki, jaki są potrzebne dobrej produkcji: ciekawy pomysł, solidne wykonanie, nagrody dla gracza. O tym czy Was wciągnie, możecie przekonać się sami Monster Crash dostępny jest za darmo (posiada reklamy). Ocena: 4- 