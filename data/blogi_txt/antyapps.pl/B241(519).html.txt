26.03.2013 Inspirowany wybrakowaną pizzą bohater Tōru Iwataniego — Pac-Man — ma na swoim karku już ponad trzydzieści lat. W tym czasie zdążył zagościć na stałe w sercach milionów graczy na całym świecie, a przy okazji także stać się jedną z ikon nie tylko gałęzi elektronicznej rozrywki, ale popkultury w ogóle. Tym razem powrócił w darmowej wersji na Androida wzbogaconej o turniejowe wstawki. Zasady gry pozostały niezmienne — zadaniem Pac-Mana wciąż jest schrupanie wszystkich porozrzucanych po labiryntach smakołyków błądząc po nich na tyle rozważnie, by nie dać się złapać krążącym tam duszkom. Po drodze zbieramy specjalne owoce oraz przedmioty, dzięki którym to my jesteśmy „tymi złymi” których boją się nasi oprawcy. Już coś świta? Zatem zobaczmy co przygotowano w tym świeżo upieczonym wydaniu: PAC- MAN +Tournaments.  Oprócz tradycyjnego trybu gry, jak sam tytuł wskazuje, dodano tutaj również turnieje — prawdziwą gratkę dla wszystkich miłośników wyzwań i rywalizacji. Zasady samej rozgrywki pozostają niezmienne, czekają tam jednak nowe labirynty, osiągnięcia oraz bonusowe przedmioty jakich jeszcze nie znacie, których punktacja zaskakuje bardzo pozytywnie. Jednak za udział w turnieju musimy zapłacić specjalnymi tokenami — za rejestrację dostajemy dziesięć bonusowych, do tego każdego dnia nasze konto zostaje gratis zasilane dodatkowym. Oczywiście jeżeli nie uda Wam się zarobić odpowiedniej ich ilości, a przy czekanie kolejnej doby na szansę Was nie satysfakcjonuje, zawsze możecie sięgnąć do portfela i w ramach mikrotransakcji nabyć pakiet świeżych tokenów. Prawdziwa gratka dla największych miłośników produkcji, ja przyznaję bez bicia, że jestem w te klocki po prostu za słaby.  Graficznie, może poza kilkoma wygładzeniami tu i ówdzie, Pac-Man pozostaje od lat niezmienny. Ten sam ascetyczny styl i kolorystyka. Drobnych różnic spodziewać się jednak powinniście w sterowaniu, jako że bez specjalnych dodatków możecie pomarzyć o wielgaśnej gałce rodem z automatu. Takowa czekać będzie jedynie w wersji wirtualnej, umiejscowiona w dolnej części ekranu, i zaiste możecie nią operować. Lojalnie jednak ostrzegam, że taka technika nie umywa się do wygody płynącej z prostego systemu gestów, który pozwala kilkoma ruchami wskazywać kierunek w którym Pac-Man ma się teraz udać. Wygodne i efektywne. Kochany klasyk powrócił po raz kolejny. Namco są w pełni świadomi siły jaka drzemie w rywalizacji i chęci znalezienia się na szczycie tabeli z wynikami, dlatego też samą grę udostępnili za darmo. Płacimy (oczywiście opcjonalnie) za tokeny, jednak całym podstawowym trybem możemy cieszyć się bez żadnych opłat. A turnieje? Przecież nie musimy brać w nich udziału. To po prostu kolejny port tej świetnej gry, na szczęście tym razem Wasze monety są bezpieczne ;) 