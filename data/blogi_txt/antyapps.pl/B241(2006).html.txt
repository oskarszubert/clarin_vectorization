30.04.2012 Patrząc na ilość aplikacji do komunikacji via internet zastanawiam się, jak długo jeszcze zwykłe wiadomości tekstowe, za które płaci się operatorowi, będą w użyciu. Bez wątpienia im więcej osób będzie posiadało smarptpone’y z dostępem do sieci, tym coraz rzadziej wykorzystywać będą do komunikacji smsy. Tymczasem rok po roku międzyludzka komunikacja przenosi się do social media. Sposobów na porozmawianie ze znajomymi jest niemal tak dużo, jak aplikacji, które to umożliwiają. W tej sytuacji wybór komunikatora staje się istotnym problemem. Bo jest ich naprawdę sporo. Są komunikatory, które obsługują tylko jeden rodzaj czatu, jeden serwis, są takie, które kumulują różne serwisy w jednym miejscu. Do tych ostatnich należy właśnie IM+, którego znajdziecie w App Store zarówno w wersji darmowej, jak i PRO. I właśnie tą ostatnią wersję przez ostatnie kilka dni testowałem. IM+ PRO to multiplatformowy komunikator, do którego możemy podłączyć aż 16 różnych serwisów, wśród których dużo jest popularnych przede wszystkim w USA, ale możemy dodać nasze konto na Facebooku, Twitterze, Gmailu, AOL, Skypie czy MSN. Oprócz tego IM+ pozwala komunikować się użytkownikom tej usługi za pomocą własnego kanału. Po synchronizacji wybranych kont dostajemy widok naszych kontaktów pogrupowanych na odpowiednie serwisy oraz według statusu dostępności. Oprócz tego mamy pod ręką przycisk do odebranych, gdzie grupowane są wiadomości i konwersacje niedawno odbyte, możemy również ustawić nasz status (co działa tylko w przypadku niektórych serwisów). Wygląd IM+ możemy dość dowolnie dostosować, zarówno tło, rozmiar czcionki, wygląd komunikatów, etc. IM+ ma większość funkcji, które są niezbędne do działania takiego komunikatora. Możemy zapisywać historię naszych rozmów, są powiadomienia Push, możemy tworzyć grupy, określać niektóre funkcje w stosunku do wybranych serwisów.    Sama komunikacja działa dobrze. Jeżeli mamy podpiętego Twittera, to możemy obserwować nasz strumień newsów, lub włączyć powiadomienia tylko wtedy, gdy ktoś o nas wspomina. Jeżeli jesteście fanami wykorzystywania „emotionów” i innych upiększaczy konwersacji, to się nie zawiedziecie, bo baza różnych buziek i ikonek jest naprawdę pokaźna. To, co jest naprawdę, według mnie, istotne, to możliwość dodawania do rozmowy różnych multimediów. Możemy wysłać naszą lokalizację, obrazek, nagranie głosowe lub wideo. Mankamentem jest to, że tak naprawdę dany plik nie trafia do naszego rozmówcy bezpośrednio, ale przez specjalny link, który wygasa po dwóch tygodniach (przynajmniej w przypadku rozmów via GTalk). Kolejnym mankamentem może być fakt, że powiadomienia Push mają czasowy limit zależny od sesji, czyli uruchomienia aplikacji. Jeżeli nie uruchamiamy jej przez dłuższy czas to powiadomienia nie zadziałają. Szczęśliwie aplikacja daje znać, kiedy wygasa jej sesja.    Generalnie trudno cokolwiek zarzucić temu komunikatorowi. Działa sprawnie, dość dobrze radzi sobie z obsługą większości serwisów. Oczywiście, ze względu na to, że jest to jedna aplikacja, sposób wyświetlania kont jest zestandaryzowany i czasami ogranicza to niektóre funkcje. Niemniej jednak jest to jeden z lepszych wieloplatformowych komunikatorów dostępnych w AppStore, a teraz jeszcze wspiera język polski. Jeżeli więc poszukujecie aplikacji, która obsłuży większość waszych kont w social media, za pomocą których porozumiewacie się ze znajomymi, to myślę, że warto wypróbować IM+ pobierając najpierw darmową wersję. Ocena: 4 Jeżeli chcielibyście sprawdzić, jak działa IM+ w wersji PRO, to mamy dla Was 2 kody. Pierwszy znajdziecie pod tym wpisem, drugi pojawi się na naszym Facebooku jeszcze dzisiaj. Kto pierwszy ten lepszy! Kod: R3J9EPK934T7 