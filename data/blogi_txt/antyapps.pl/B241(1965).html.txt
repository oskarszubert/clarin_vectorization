31.05.2013 Kiwi to produkcja nietypowa, bo całkowicie pozbawiona mikropłatności i udostępniona za darmo (dziwne, prawda?). Grę oparto na popularnym niezależnym krótkim filmie animowanym o ptaku, nielocie, który marzył o tym by nauczyć się… latać. Czy gra ma nam do zaoferowania cokolwiek ponad nawiązanie do filmowego hitu? Opisywany film miał swoją premierę ładny kawałek czasu temu, bo w 2006 roku. Widzowie ocenili go bardzo pozytywnie, a sam Kiwi stał się YouTube’owym celebrytą. Fabuła jest bardzo prosta. Mażący o lataniu nielot stworzył na stromym urwisku środowisko, które idealnie odwzorowuje płaską powierzchnię. Następnie przyodziewa hełm lotniczy i rzuca się w dół. Żeby  marzenie się jednak spełniło ptak musi omijać przeszkody, które staną na jego drodze, a jest ich nie mało. Trudno powiedzieć, jak cała historia się kończy, ale zapewne happy endu tutaj nie uświadczymy.  Nasza rola polega na przeciąganiu palcem w różnych kierunkach i omijaniu wspomnianych przeszkód. Brzmi znajomo? Słusznie, bo gra jest przedstawicielem popularnego gatunku runnerów, z tym wyjątkiem, że tutaj możemy poruszać się w czterech kierunkach – w tym wznosić i opadać. Bliżej ziemi czeka na nas więcej gwiazdek do zebrania, ale i liczniejsze przeszkody. Nie łudźcie się jednak, że u góry będziecie bezpieczni – korony drzew są bardzo wysokie. Szkoda, że wszystkie wyglądają identycznie.  Wspomniane gwiazdki pozwalają nam rozpoczynać grę w nieco dalszym punkcie. Natrafimy też na ich specjalne odpowiedniki, które dają ptakowi chwilowo specjalne zdolności. Dodatkowo w trakcie zabawy mamy też do dyspozycji kilka tych umiejętności pod przyciskami przy lewej krawędzi ekranu. Zapewniam, że się przydadzą, bo gra nie należy do najprostszych.  Grę oparto na silniku Unity. Grafika jest bardzo ładna, choć nie obfituje w zbyt wiele elementów. Osobiście preferowałbym tutaj konwencję trzymającą klimat filmowego pierwowzoru. Ale w takiej formie też nie jest źle. Drażni za to muzyka, która jest zlepkiem powtarzających się dźwięków wygrywanych na cymbałkach (lub czymś podobnym). Nie jest to jakaś duża wada, bo większość z nas i tak gra pewnie po wyciszeniu smartfona. Kiwi to przyjemna i, co ważne, całkowicie darmowa produkcja, która pewnie nie będzie zbyt długo gościć na naszych urządzeniach. Niemniej warto dać jej szansę i przy okazji skusić się na obejrzenie filmu z ptakiem w roli głównej. Nie powinniście żałować ani jednego, ani drugiego.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 