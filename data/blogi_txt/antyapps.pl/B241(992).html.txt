22.11.2012 Tuż po rozpoczęciu tegorocznych mistrzostw Europy w piłce nożnej, informowałem na AntyApps o nadchodzącej, jesiennej, multiplatformowej premierze gry FIFA 13 przygotowywanej przez Electronic Arts. W czerwcu elektronicy szumnie zapowiadali nową odsłonę piłkarskiej gry, zachwalając wszystkie wprowadzane do niej zmiany. Od kilku tygodni, długą listę innowacji wreszcie możemy zweryfikować z rzeczywistością. To, że warto zainwestować kilkanaście złotych w nową odsłonę FIFA po ogromnym sukcesie jej dwunastej edycji chyba już wiecie. Pozostaje zatem odpowiedzieć na pytanie – dlaczego?  Piłkarski hit znany z konsol i komputerów PC nie od zawsze dobrze się prezentował na ekranie iPhone’a. Pierwsza edycja gry ujrzała światło dzienne w roku 2010 i okazała się być totalną porażką. Nie ma się jednak co dziwić – dwa (a w zasadzie już trzy) lata temu, świat smartphone’ów wyglądał zupełnie inaczej niż dziś. Wtedy nikt nie myślał, że będzie trzymał w ręce prawdziwy kombajn z dwurdzeniowym procesorem… zostawmy jednak technologię z boku. Rok później, kiedy na rynku pojawiła się FIFA 11 użytkownicy iOS zaczęli wierzyć w potencjał piłki nożnej rozgrywanej na ekranie iPhone’a. Prawdziwy szał nastał jednak dopiero w ubiegłym roku, gdy Electronic Arts wydało dwunastą odsłonę FIFA. Gracze oszaleli…  FIFA 12 wyglądała fantastycznie i równie dobrze działała. Tradycja jest jednak tradycją i w tym roku wirtualne półki AppStore wzbogaciły się o nową grę FIFA z numerkiem trzynaście. #1 Szybki mecz, turniej, tryb managera oraz… gra on- line Najnowsza odsłona gry FIFA 13 podobnie jak poprzednik umożliwia nam grę w trzech trybach – szybki mecz, turniej oraz tryb managera. Zupełną nowością jest tutaj możliwość gry on-line – zmierzyć się możemy zarówno ze znajomymi jak i z losowymi graczami, którzy są obecnie aktywni w systemie.  Do dyspozycji mamy drużyny narodowe oraz kluby lokalnych lig. Większość nazw zespołów oraz samych zawodników, jest materiałem licencjonowanym. Niestety choć Polska Liga występuje wśród dostępnych turniejów, twórcom gry nie udało się porozumieć z PZPN. Tym sposobem, m.in.: zamiast „Śląskiem Wrocław” możemy zagrać po prostu „Wrocławiem”. #2 Ulepszona grafika – Zawodnicy i stadiony Zarówno gracze jak i eksperci twierdzą, że poprzednik „trzynastki” od strony graficznej prezentował się naprawdę dobrze. Do takiego wniosku doszli też projektanci z Electronic Arts, którzy w porównaniu do FIFA 12 zdecydowali się tylko na kosmetyczne zmiany poprawiające ogólne wrażenia. Teraz postaci piłkarzy biegających na boisku są jeszcze bardziej podobni do swoich oryginalnych wersji. Poprawie uległy także stadiony, na których rozgrywane są spotkania. Część z nich to obiekty przeniesione ze świata rzeczywistego do środowiska gry, druga grupa to efekt działania wyobraźni twórców.  #3 Synchronizacja postępu dzięki iCloud FIFA 13, choć nie korzysta z Games Center umieszczając w to miejsce własny system klasyfikacji graczy Origin, potrafi wykorzystać to co może dać nam iCloud. Dzięki systematycznemu uaktualnianiu postępów na serwerze, bez względu na to czy grę odpalimy na naszym telefonie czy tablecie, będziemy mogli zacząć od tego samego momentu, w którym skończyliśmy. #4 Zupełnie nowy system sterowania Jedyny element, na który można było narzekać w przypadku FIFA 12 to brak dobrego systemu sterowania – w FIFA 13 problem został wyeliminowany. Twórcy zdecydowali się na dość drastyczne posunięcie i ten elementy gry zaprojektowali i napisali od samego początku. Efekty widać gołym okiem. Teraz sterowanie postacią jest znacznie prostsze i bardziej intuicyjne.  #5 Świetna oprawa muzyczna To akurat chyba najmniejsza niespodzianka, ponieważ na złą ścieżkę dźwiękową nie może chyba narzekać żadna gra firmowana logo Electronic Arts. Podobnie jest w przypadku FIFA 13. Utwory towarzyszące nam podczas przełączania się pomiędzy kolejnymi ekranami menu to naprawdę najwyższa półka. Energetyczne, świetne kompozycje autorstwa m.in. grupy Kasabian rewelacyjnie wpasowują się w klimat gry. Podsumowanie Chcąc być zupełnie szczerym – gry sportowe nigdy do mnie szczególnie nie przemawiały, jednak mobilna odsłona FIFA 13 po prostu zachwyca. Podoba mi się wysokiej jakości grafika, rewelacyjny system sterowania, zróżnicowanie poziomu trudności (kiedy idzie nam za dobrze, gra sugeruje podniesienie poprzeczki) oraz wysoki poziom realizmu – co jest reprezentowane przez sylwetki piłkarzy czy też stale uaktualnianą bazę danych transferów zawodników i obecnych składów drużyn. Jedyne czego mi brakuje do ideału to świetnie dopracowany polski komentarz znany z konsoli i PC. 