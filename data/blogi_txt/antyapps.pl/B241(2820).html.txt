28.10.2013 National Geographic Odkrywca to multimedialny magazyn przeznaczony na iPada. Wydawnictwo skierowane jest głównie do dzieci i młodzieży. W każdym numerze znajdziemy materiały po polsku oraz po angielsku – tych pierwszych jest jednak zdecydowanie więcej. Materiały w języku angielskim stanowią uzupełnienie podstawowej treści każdego numeru i pełnią funkcję praktycznego treningu języka obcego. Odkrywca zadebiutował w AppStore w lipcu bieżącego roku. Pierwszy numer będący zapowiedzią tego, co czekać ma czytelników w przyszłości od strony technicznej nie był idealny, ale braki w tym aspekcie nadrabiał ciekawą treścią. Od tego czasu zmieniło się niewiele. National Geographic Odkrywca zawiera (i zawierać będzie w przyszłości) artykuły o tematyce przyrodniczej, historycznej oraz popularno-naukowej. Treści w magazynie podane są w lekkiej formie dostosowanej do grupy docelowej. Obok tekstu znajdziemy tu sporo zdjęć, kilka filmów, materiały audio, a wszystko to oparte w pełni interaktywnym interfejsie wprost zachęcającym do samodzielnego odkrywania ukrytych treści.  Niestety, obfitość w multimedia nie idzie w parze z płynnością działania magazynu. Tu i ówdzie zdarzają się przestoje podczas przerzucania kolejnych artykułów, a sama aplikacja potrafi bez ostrzeżenia zakończyć swoje działanie. Osobiście miałem (i nadal mam) problem, ze znalezieniem gestu lub przycisku odpowiedzialnego za opuszczenie danego numeru i powrotu do kiosku (i biblioteki) NG Odkrywcy - mam wręcz wątpliwości czy taki manewr jest w ogóle możliwy bez całkowitego zamknięcia aplikacji i jej ponownego uruchomienia. National Geographic Odkrywca to magazyn o ciekawej, dobrze dostosowanej do grupy docelowej, treści. Lekkie niedociągnięcia techniczne nie mają kluczowego znaczenia dla odbioru całego magazynu, ale z całą pewnością lepiej by było, gdyby strona techniczna magazynu została dopracowana. Dostępna jest też wersja na Androida. Aktualne numer, oraz wszystkie wydania, aż do czerwca 2014 włącznie, mają być dostępne za darmo. 