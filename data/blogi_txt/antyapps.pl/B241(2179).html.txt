23.07.2013 lokomo to prawdziwy rarytas dla wszystkich podróżujących wrocławską komunikacją miejską. Aplikacja ta pozwala za pomocą kilku kliknięć zlokalizować interesujący nas tramwaj lub autobus z zastępu wyposażenia tamtejszego MPK. Koniec z bezsensownym gnaniem na przystanek i pytaniem, czy interesujący nas środek lokomocji już odjechał. Wystarczy wyjąć urządzenie z iOS lub Androidem i sprawdzić, gdzie takowy się aktualnie znajduje! Tylko tyle i aż tyle. lokomo skupia się wyłącznie na podawaniu danych lokalizacyjnych wybranych przez nas tramwajów lub autobusów. Oprócz sprawdzenia interesujących nas linii, możemy także podejrzeć jakie autobusy czy tramwaje znajdują się aktualnie tuż obok i w ten sposób zadecydować, czy nie bardziej będzie opłacało się zmienić naszą drogę do celu. Jeżeli zaś często korzystamy z tych samych połączeń, możemy zdefiniować ich listę i bez zbędnych poszukiwań i wyborów klikając jednym przyciskiem uzyskać dostęp do danych o tychże — wystarczy wybrać linie, kolory jakimi mają być oznaczone poszczególne środki transportu, nazwę grupy i gotowe!  Co prawda nie jestem mieszkańcem Miasta Tysiąca Mostów, jednak co kilkanaście sekund odświeżałem mapę z wybranymi przeze mnie tramwajami oraz autobusami i mogłem niemalże na bieżąco śledzić ich położenie. Jako że wszystkie dane pochodzą najprawdopodobniej z zainstalowanych w nich GPSów, prawdopodobnie zachodzi w nich małe opóźnienie ze stanem faktycznym, ale mimo wszystko takie narzędzie byłoby dla mieszkańców wszystkich miejscowości dużą pomocą. Mam nadzieję, że niebawem Wrocław nie będzie jedynym (bo póki co jest, prawda?) ośrodkiem mogącym się cieszyć z takich fantastycznych rozwiązań. lokomo nie dość że innowacyjne na naszym rynku, to jeszcze niezwykle użyteczne oraz znakomicie zaprojektowane. Nie ma tutaj żadnych zbędnych elementów; nie ma przeładowania i drażniących dodatków. To jedna z tych aplikacji, która udowadnia że smartfony i tablety naprawdę potrafią ułatwić życie — jeżeli tylko mamy dostęp do internetu, taki dodatek będzie nieocenioną pomocą. Choć przyznam, że ilekroć jestem we Wrocławiu tamtejsze tramwaje i autobusy zawsze jeżdżą zgodnie z rozkładem, więc nie wiem czy to aby na pewno konieczne — szkoda, że nie mogę tego powiedzieć o moim rodzinnym mieście… Jeżeli często korzystacie z dobrodziejstw tamtejszego MPK to nie ma się nad czym zastanawiać — od teraz zawsze będziecie mogli sprawdzić gdzie podziewa się wyczekiwany przez Was środek lokomocji. Aplikacja dostępna jest za darmo na Androida, zaś na iOS przyjdzie za nią zapłacić 1,79 euro. 