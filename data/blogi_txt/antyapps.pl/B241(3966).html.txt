09.10.2013 Jeśli nie jesteś nastoletnią dziewczynką, prawdopodobnie nie wiesz, że Beauty Queen to kolejna odsłona gry pod tytułem Star Girl. Nie wiesz również, że nastolatki korzystające z Androida szaleją za tą pozycją, a na całym świecie zanotowano już między pięcioma a dziesięcioma milionami pobrań (niestety nie dotarłem do bardziej szczegółowych danych). No więc znając już zastraszające fakty, wiesz już, że Beauty Queen obowiązkowo powinna znaleźć się w smartfonie lub tablecie twojej córki lub młodszej siostry, jeśli chcesz zaskarbić sobie jej wdzięczność na najbliższe dni. W przypadku, kiedy wymienione wcześniej fakty są ci doskonale znane, po prostu zachęcam do zapoznania się z recenzją najnowszej gry z serii komiksowych konkursów piękności oraz wirtualnych karier aktorek i piosenkarek i modelek. W najprostszych słowach, Star Girl to gra w klimacie Simsów, gdzie naszym zadaniem będzie spełnianie najróżniejszych potrzeb nastoletniej gwiazdy. Będziemy więc odwiedzać najmodniejsze sklepy, salony piękności, spotykać się z chłopakami i chodzić do fryzjera. Brzmi dosyć próżnie, jednak pewnie większość nastolatek wychowanych w dzisiejszych czasach na Hannie Montanie czy Monster High musi przejść okres fascynacji tego typu produkcjami.  Rozgrywka nie będzie wymagała od graczy zbyt dużych nakładów czasu. Zaczynamy od wykonywania prostych zadań, takich jak przebranie się w inne ubrania czy zdobycie chłopaka. To drugie łączy się po prostu z wykupieniem względów wirtualnego kawalera za pomocą określonej liczby punktów akcji, pieniędzy lub diamentów. W zamian za to, co kilka godzin będziemy otrzymywać od niego prezenty w postaci różnych części garderoby. I niech mi ktoś powie, że to przemoc demoralizuje dzieci w grach…  W dalszej grze wybieramy kolejne ścieżki kariery opierające się na wykonywaniu różnych zadań związanych z zawodem piosenkarki, a po zdobyciu kolejnych poziomów – także aktorki czy modelki. Większość zadań, które przynoszą nam pieniądze i diamenty, polega po prostu na ich wybraniu i odczekaniu określonego czasu, po którym możemy wrócić odebrać naszą nagrodę. Nie zabrakło mini gier, które także pozwalają nam zdobyć kolejne profity. Oczywiście te również powiązane są z podrywaniem wirtualnych chłopaków lub przebieraniem się w nowe ciuchy. Część z gierek wymaga także połączenia z Facebookiem. W końcu na wirtualny podryw nie można iść samemu. Gra oferuje także możliwość rejestracji naszych wyników po połączeniu z kontem Google+ oraz możliwość zdobywania kolejnych trofeów na ścieżce naszej kariery.  Star Girl naprawdę mnie przeraziło. Owszem, w latach młodości zdarzyło mi się grać w Simsy oraz hodować własne Tamagotchi, jednak motyw wirtualnego życia nastoletniej gwiazdy zupełnie do mnie nie przemawia. Nie mnie jednak oceniać grę dla młodych dziewcząt. Gameplay, opierający się na zbieraniu achievementów, pieniędzy i wolnym wspinaniu się po szczeblach kariery, z pewnością wciągnie nastolatki do gry. Niech świadczą o tym choćby komentarze pozostawione w Google Play. Instalując grę w smartfonie lub tablecie młodszej siostry warto jednak pamiętać o systemie mikropłatności, który występuje w grze i nie łączeniu w tym przypadku Star Girl ze swoim portfelem w Google. Wirtualne sukienki mogą być naprawdę kosztowne… 