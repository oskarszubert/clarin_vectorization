23.02.2012 Każdemu zdarza się strzelić piwko lub dwa czy też wyskoczyć na imprezę. Skąd jednak wiedzieć, czy można wrócić do domu autem? Podręczne alkomaty nie stały się jeszcze trendem. Smartfony są natomiast coraz bardziej popularne, a odpowiednie aplikacje pozwalają wykonać test trzeźwości na podstawie obliczeń – Sprawdź promile to jedna z nich. Wyliczenia z poziomu aplikacji nigdy nie zastąpią prawdziwego alkomatu. Zawsze jednak lepiej skorzystać z takiego programu, niźli wsiąść do samochodu nie będąc pewnym. Na łamach Antyapps opisywałem już aplikację tego typu. SoberApp jest jednak aplikacją zagraniczną, dedykowaną głównie na rynek amerykański.  Sprawdź promile zadebiutowało w Android Markecie niedawno, dlatego czasami występują tutaj błędy, a sama aplikacja jest mniej funkcjonalna niż SoberApp. Zapowiada się jednak ciekawie. Nie tylko oferuje przyjemny design, ale również posiada wsparcie ważnego podmiotu na tym rynku, jakim jest Kompania Piwowarska. Program pozwala wyliczyć orientacyjną obecność alkoholu we krwi na podstawie danych dotyczących spożycia wybranego typu alkoholu w zdefiniowanej ilości. Te informacje łączone są w algorytmie wraz z wprowadzoną przez użytkownika wagą, wiekiem i płcią. Program teoretycznie wylicza obecność alkoholu we krwi zważając również na podaną przez użytkownika godzinę, kiedy skończył pić. W praktyce funkcja ta jeszcze nie działa. Oprócz tego program podsuwa nam listę firm taksówkarskich w danym mieście, kiedy okaże się, że ilość alkoholu we krwi jest zbyt duża, by móc prowadzić auto. Brakuje tutaj jednak automatycznego określania miasta na podstawie geolokalizacji. Miasto wybieramy sami, ale za to wystarczy jedno kliknięcie na wybraną pozycję na liście, by telefon automatycznie wykonał połączenie. Sprawdź promile jako ciekawostkę podaje także dopuszczalną ilość alkoholu we krwi w poszczególnych krajach w Europie. Zainteresowanych zachęcam do pobrania aplikacji. Jest darmowa, a z racji tego, że jest częścią programu edukacyjnego Kompanii Piwowarskiej, nie zawiera przy okazji reklam.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 