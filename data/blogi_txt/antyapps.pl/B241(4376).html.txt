12.08.2013 Korzystanie z internetowych serwisów informacyjnych w przeglądarce na urządzeniu przenośnym zazwyczaj nie należy do specjalnych przyjemności. Sytuacja jest o niebo lepsza, gdy witryna posiada wersję mobilną lub specjalnie przygotowaną aplikację, umożliwiającą komfortową konsumpcję treści. W zeszłym tygodniu taką właśnie aplikację zaprezentowała jedna z najpopularniejszych stacji informacyjnych w naszym kraju – TVN24. Aplikacja wita użytkownika przejrzystym widokiem na najświeższe informacje dnia. Kafelkowy układ wiadomości jest czytelny i bardzo wygodny w obsłudze. Wystarczy chwila by ogarnąć wzrokiem zawartość ekranu i wyselekcjonować interesujące newsy. Za pomocą przycisku znajdującego się w lewym górnym rogu ekranu możemy szybko przełączyć widok wiadomości z graficzno- tekstowego (zdjęcie z tytułem artykułu wzbogacone o jedno lub dwa zdania opisu) na jeszcze lepiej prezentujący się układ graficzny (tylko fotografia i nagłówek).  Nawigacja po aplikacji od TVN jest przemyślana i wygodna. Po programie poruszamy się za pomocą intuicyjnych gestów – przesunięcie palcem od lewej krawędzi ekranu w kierunku jego środka skutkuje ukazaniem się oczom użytkownika głównego menu TVN24. W tym miejscu możemy wybrać interesującą nas kategorię wiadomości, które chcemy wyświetlić w głównym strumieniu informacji – newsy ze świata, z Polski, wiadomości regionalne, sport, biznes, kultura, technologie, reportaże fotograficzne i relacje wideo (najnowsze Fakty oraz Magazyny: Szkło Kontaktowe, Kropka nad i, Czarno na białym i inne) i kilka innych pozycji. Wybór kategorii jest naprawdę spory i każdy powinien znaleźć temat, który go najbardziej interesuje.  Wbrew oczekiwaniom wielu użytkowników (wnioskuje na podstawie komentarzy w AppStore) aplikacja nie umożliwia darmowego streamingu programu tvn24. Opcja taka oczywiście istnieje, ale wymaga wykupienia abonamentu i zalogowania się na swoje konto.  TVN24 działa szybko – wiadomości i materiały multimedialne pobierane są z serwerów płynnie nawet na wolniejszych łączach. Niestety sama aplikacja nie należy do najstabilniejszych – podczas dwudniowych testów wysypała się przynajmniej kilka razy. Program w wersji uniwersalnej dostępny jest w AppStore za darmo. 