24.12.2012 Sporo jest w AppStore aplikacji, które chcą zyskać popularność tym, że dostarczają swoim użytkownikom wiadomości. Ponieważ żyjemy w społeczeństwach, w których przepływ informacji jest niezwykle istotny, aplikacje tego typu zawsze będą cieszyć się powodzeniem. Jednak konkurencja na tym polu jest niezwykle duża i znalezienie ciekawego produktu nader trudne. Dzisiaj chciałbym Wam przedstawić aplikację, która od jakiegoś czasu jest na iPada, ale dopiero co trafiła również na iPhone’a, a jest nią Rockmelt. Aplikację tę cechuje nader ciekawe podejście do gromadzenia i wyświetlania treści i bez wątpienia może się podobać. Czym jest Rockmelt? To oczywiście agregator newsów połączony z wyszukiwarką. Newsy, tak przynajmniej twierdzą twórcy aplikacji, maja pochodzić z najciekawszych miejsc w sieci, a aplikacja ma uczyć się naszych preferencji, aby dostarczać wiadomości dla nas istotne i ciekawe. Uczy się oczywiście na podstawie naszej aktywności, jak również naszych kont w serwisach społecznościowych. Co więcej, możemy obserwować również znajomych za pomocą tej aplikacji, co również dostarcza jej pewnych informacji. Poza tym aplikacja jest również przeglądarką: możemy wpisać hasło, a ona przefiltruje je przez silniki wyszukiwarek oraz content, który obserwujemy lub nas interesuje.  Jak wygląda aplikacja. Cóż, prezentuje się bardzo atrakcyjnie wizualnie i ma dość prostą nawigację. Newsy pojawiają się w streamie, który wzbogacono elementami animacji. Postawiono duży nacisk na graficzny aspekt wpisów. Po wejściu w danego newsa aplikacja ładuje jego treść lub odsyła to źródła. Same wpisy można przeglądać poprzez wyselekcjonowane kategorie. Każdy wpis można skomentować lub podzielić się nim przez social media. Oprócz tego dano interesujący moduł tagowania wyrażający nasze emocje związane z treścią, możemy ją polubić, lub, na przykład, dać jej znaczek: „hmm”. Co więcej, aplikacja działa w poziomie i obsługuje gesty. Przeciągając wpis w lewo możemy go zamknąć lub ukryć, zaś robiąc to w prawo – dodać do specjalnego schowka na później. Aplikacja działa całkiem płynnie, ale zdarzają jej się chwilę zbyt długiego myślenia. Oprócz tego niewiele można jej zarzucić. Ma interesujący design i intuicyjną nawigację. A co ze źródłami? Cóż, jest sporo takich, których wcześniej nie widziałem, więc wygląda na to, że algorytmy wyszukiwania treści działają całkiem nieźle. Jej największą wadą jest chyba to, że agregatorów newsów jest cała masa i trudno się przebić z następnym produktem. Ale bez wątpienia Rockmelt może się podobać i osobiście polecam do wypróbowania. 