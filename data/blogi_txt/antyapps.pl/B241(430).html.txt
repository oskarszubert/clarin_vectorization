18.11.2013 Gameloft nabrał ostatnio rozpędu, bo wypuszcza premierę za premierą. Jeszcze kilka dni temu recenzowałem ich mobilną wersję Thora, a dziś przyglądam się kolejnemu stosunkowo młodemu tytułowi – Battle Tanks. Produkcja ta jest odświeżoną, opakowaną w ładny papierek formułą, która sprawdzała się przez lata, czyli walki czołgów. Czy Gameloft potrafi tchnąć w ten gatunek nowego ducha? Battle Tanks to produkcja przyjemna dla oka, dynamiczna, a przy tym sygnowana logo dużego producenta. Z marszu możemy zatem być pewni, że środków na jej powstanie nie żałowano. Rozgrywka sprowadza się jednak tutaj do pewnych schematów. Oto bowiem otrzymujemy czołg, którym będziemy siać zniszczenie i pożogę na kolejnych planszach widzianych z lotu ptaka. Czy to ciągle może bawić?  Okazuje się, że owszem. Battle Tanks oferuje świetny gameplay, który mocno bazuje na umiejętnościach gracza, a przy tym zawiera kilka smaczków, jak np. możliwość odbijania pocisków od ścian. Nie znaczy to oczywiście, że zabrakło tutaj mikropłatności. Gra jest darmowa, więc ich obecność wydaje się oczywista. Tradycyjnie do dyspozycji mamy dwa rodzaje waluty. Złoto zdobywamy właściwie na każdym kroku, ale zielone dolary wymagają już znacznie więcej wysiłku lub po prostu przelewu na konto twórców. W zamian możemy ulepszać nasz czołg, kupować nowe potężniejsze podzespoły, a także jednorazowe ulepszenia, które pomogą nam uzyskać zwycięstwo w konkretnej konfrontacji. Przygotowano tutaj kilka trybów rozgrywki, z czego na początku zostajemy rzuceni w wir kampanii. Jest to całkiem przyjemna i fajnie opracowana pula map, na których musimy zniszczyć wszystko co się rusza (a często to, co się nie rusza również), najlepiej mieszcząc się w wyznaczonym limicie czasu. Prawdziwa zabawa rozpoczyna się jednak podczas rozgrywki wieloosobowej, gdzie możemy stoczyć bój z innymi graczami na 10 dostępnych mapach. Rozgrywka nabiera tutaj zupełnie innego charakteru i jest znacznie bardziej pasjonująca. Szkoda, że twórcy nie przygotowali kilku trybów rozgrywki, co by znacznie urozmaiciło ten element zabawy.  Graficznie Tank Battles prezentuje się bardzo dobrze. Gra ma przyjemną dla oka, trójwymiarową oprawę opatrzoną nieźle wyglądającymi efektami wybuchów oraz modelami czołgów. Co ciekawe, równie dobrze wygląda do od strony udźwiękowienia, które skutecznie buduje atmosferę. Tank Battles to udana produkcja. Oczywiście musimy wziąć poprawkę tutaj na mikropłatności i ich istotną rolę w modelu zabawy, co jest akurat typowe dla darmowych produkcji Gameloftu. Niemniej frajda płynąca z zabawy jest duża, a gameplay daje masę satysfakcji – szczególnie w trybie wieloosobowym, który stanowi kwintesencję tego gatunku. 