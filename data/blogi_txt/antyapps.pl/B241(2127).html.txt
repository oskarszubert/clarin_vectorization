04.10.2012 Ceny benzyny wciąż rosną, o tym wiemy nie od dziś. Pozostaje nam przesiąść się na komunikację publiczną albo… zarządzać wydatkami z nią związanymi na tyle rozsądnie, by pod koniec miesiąca nie było żadnych niespodzianek. Kalkulator Spalania pozwoli w szerszej perspektywie kontrolować spalanie benzyny oraz koszty przejazdów! Na całą aplikację składają się trzy zakładki: dziennik spalania, symulacja spalania oraz symulacja kosztów. W tym pierwszym rozpoczynamy od dodania pojazdu lub pojazdów, dalej wpisujemy ile tankujemy i ceny by rozpocząć notowanie. Następnie możemy podejrzeć w dzienniku statystyki, a jeśli będziemy regularnie dodawać kolejne zatankowane litry paliwa powstanie niezłe zestawienie i rzetelne statystyki. W drugiej z zakładek wpisujemy ilość paliwa na danym dystansie oraz, opcjonalnie, cenę. W ostatniej zaś proszeni jesteśmy o wpisanie ilości spalanego paliwa, dystans oraz cenę za litr. Wszystkie te proste obliczenia program wykona za nas automatycznie. Najciekawszy w całej aplikacji wydaje mi się motyw prowadzenia dziennika, gdzie w czytelnych tabelkach zestawione są wszystkie nasze wpisy. Cały program utrzymany jest w skrajnym minimaliźmie — szare tło, ciemne napisy i wszystko wzbogacone błękitnym akcentem by wyróżnić najważniejsze elementy. Nic specjalnego, ale to aplikacja użytkowa, zatem śmiem twierdzić, że więcej nam nie potrzeba. Wszystkie dane które zanotujemy na przestrzeni tygodni, miesięcy, a nawet i lat w razie potrzeby możemy wyeksportować do osobnego pliku celem zachowania kopii zapasowej. Przezorny zawsze ubezpieczony. Niestety na minus Kalkulatora spalania działa brak… polskiej wersji! Mimo pięknego opisu w naszym rodzimym języku, a nawet obrazków. Mam nadzieję, że ta wkrótce nadejdzie — jak można przeczytać w opisie produktu, autor potrzebuje pomocy z tłumaczeniem. — więcej w aktualizacji pod wpisem. Przyznam, że to pierwsza z takich aplikacji jaką miałem przyjemność testować. Nie są to wyżyny na jakie stać deweloperów, jednak idealnie spełnia swoją funkcję. Do tego dla wielu plusem będzie fakt, iż jest ona dostępna zupełnie za darmo. Trzymam kciuki za rozwój i zainteresowanych odsyłam bezpośrednio do Google Play, gdzie można ją pobrać za darmo. Aktualizacja 8.10.2012r.: Napisał do mnie autor aplikacji wyjaśniając sprawę polskiej wersji. To wina mojego systemu, który faktycznie jest w języku angielskim, przez co automatycznie pobrane zostały pliki z tłumaczeniem, zaś w opcjach jeszcze nie było możliwości zmiany. Jeżeli zaś używacie spolszczonego Androida, Kalkulator spalania pobierzecie po polsku! 