11.12.2012 W piątek ruszyła beta najświeższej odsłony mojej ulubionej klawiatury na Androida — SwiftKey. Sam nigdy nie byłem wielkim miłośnikiem wpisywania tekstu za pomocą tzw. swipingu, czyli mazania palcem po obszarze klawiatury bez odrywania go od ekranu, zawsze efektywniej współpracowało mi się z dobrym słownikiem którego z pewnością nie odmówię SwiftKeyowi. I to właśnie on, od samego początku mojej przygody z Androidem, jest pierwszą aplikacją którą instaluję na świeżo sformatowanym urządzeniu. A wszystko wskazuje na to, że długo się to nie zmieni, bo SwiftKey Flow to ta sama, kochana przeze mnie od miesięcy, klawiatura, wzbogacona o nową funkcję! Każdy kto kiedykolwiek instalował ich wirtualne klawiatury nie będzie czuł się zagubiony — sama procedura konfiguracji niczym nie różni się od tego, do czego nas wcześniej przyzwyczajono. Wykonujemy te same kroki co zawsze — wybieramy język, „uczymy” go naszego stylu pisania w oparciu o korespondencję (maile, smsy, twitter, facebook, etc.) czy wybieramy metodę jaką najczęściej wprowadzamy tekst (chaotycznie, polegając w dużej mierze na autokorekcie, czy może wręcz przeciwnie?). Następnie możemy już przejść do akcji i cieszyć się naszym ulubionym SwiftKey wzbogaconym o funkcję pisania jeżdżąc od literki do literki. Nie będę owijał w bawełnę i zapewniał Was jakim to specem od takiej metody wprowadzania tekstu to ja nie jestem, bo jak już wyżej wspomniałem, przez przywiązanie do świetnych podpowiedzi niespecjalnie zwracałem uwagę na inne dostępne rozwiązania. Danie szansy jakiejkolwiek alternatywnie często kończyło się fiaskiem. W przypadku SwiftKey Flow mazanie działa naprawdę sprawnie — jeśli ktoś ma opanowane qwerty (a wierzę, że większość zaawansowanych użytkowników smartfonów, tabletów czy może przede wszystkim komputerów — nie ma z tym problemów), to i tutaj nie powinien czuć się zagubiony. Co ciekawe całość bazuje jedynie na zasobie słów jakie zna podręczny słownik aplikacji, jeśli wmazywanego przez nas terminu tam nie ma, zapomnijcie o efektywnym swipingu. Wówczas nie pozostaje nam nic, jak tradycyjne wpisanie słówka — w polskim problem jest o tyle uciążliwy, że czasem może brakować jedynie odpowiedniej odmiany. Ale jestem przekonany, że po kilku tygodniach ze SwiftKey Flow takie sytuacje będą się raczej zdarzać od święta. W opcjach poza możliwością zaznaczenia nowego trybu wprowadzania niewiele się zmieniło. Wciąż do wyboru mamy te same motywy graficzne, możemy przejrzeć statystyki czy dostosować kilka drobniejszych elementów do naszych potrzeb — w tym na przykład zestawy klawiszy czy automatyczne spacje. Najświeższego projektu od SwiftKey używam raptem od kilku dni, a już teraz wiem, że kiedy pojawi się w oficjalnej wersji zakupię go w trybie natychmiastowym. Nie należę do największych miłośników wmazywania tekstu, jednak już teraz przekonałem się, że taka technika świetnie sprawdza się np. w komunikacji miejskiej, gdzie dysponuję tylko jedną ręką. Na smartfonie pisanie było wygodnie zarówno w pozycji pionowej jak i poziomej, niestety nie miałem jak przetestować wersji na tablety, ale takowa również istnieje. Chwilowo oba warianty w fazie beta można pobrać za darmo na oficjalnej stronie projektu: smartfony / tablety. 