07.11.2013 Zimowe Igrzyska Olimpijskie w rosyjskim Soczi już za pasem. W związku z tym komitet odpowiadający za organizację imprezy opublikował aplikację mobilną, która ma nam pozwolić na śledzenie tego wydarzenia za pomocą różnych kanałów. Olympic Athletes’ Hub jest częścią webowej usługi pobierającej tematyczne informacje bezpośrednio z serwisów społecznościowych. Czy spełni wymagania miłośników sportu? Olympic Athletes’ Hub nie jest jedynie zwykłym czytnikiem postów publikowanych na Twitterze i Facebooku przez olimpijczyków (i organizacje z nimi związane) oraz ich zdjęć z Instagrama, choć w tej roli sprawdza się naprawdę nieźle. Tuż po uruchomieniu użytkownik uzyskuje dostęp do strumienia najświeższych wiadomości, który może swobodnie filtrować. Twórcy oddali nam tutaj do dyspozycji kilka różnych opcji – wyszukiwanie konkretnych sportowców, reprezentacji lub dyscyplin. Każdy wyświetlony w strumieniu post możemy udostępnić dalej, polubić lub skomentować, do czego, rzecz jasna, konieczne będzie podpięcie kont z serwisów społecznościowych.   Co jeszcze znajdziemy w tym programie? Okazuje się, że twórcy poszli o krok dalej i stworzyli cały mechanizm oparty o grywalizację. W jego ramach użytkownicy, którzy obserwują swoich ulubieńców, aktywnie uczestniczą w dyskusjach i oraz stają się częścią społeczności mogą liczyć na nagrody. Często będą to jedynie odblokowane nowe odznaki, ale czasem ma pojawiać się też możliwość zdobycia bardziej wartościowych fantów. Interfejs programu prezentuje się bardzo przystępnie. Twórcy wykorzystali tutaj szereg elementów typowych dla Holo UI. Za lewą krawędzią ekranu znajdziemy panel nawigacyjny, natomiast za prawą – globalną wyszukiwarkę. Całość utrzymano w szarej kolorystyce, która dobrze wpisuje się w tematykę Olimpiady. Jedyne zastrzeżenia mogę mieć do szybkości działania. Najwyraźniej program nie został dostatecznie zoptymalizowany, bo nawet na czterordzeniowy Snapdragonie S4 1,5 GHz z Adreno 320 animacje mocno klatkują.   Olympic Athletes’ Hub to kawał solidnej aplikacji, która powinna usatysfakcjonować fanów sportu i wszystkich aktywnie śledzących wydarzenia związane z tym nietuzinkowym wydarzeniem. Jeżeli należycie do tej grupy, szczerze polecam danie jej szansy. Nie jest co prawda idealnie, ale i do samej Olimpiady w Soczi jeszcze pozostało trochę czasu, więc twórcy będą mieli możliwość naprawienia tego i owego. 