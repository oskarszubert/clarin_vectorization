19.11.2013 I to bynajmniej nie dlatego, że Lums jest kolejnym projektem opartym o te same zasady, co rozpoznawalna prawdopodobnie na całym świecie marka z podstępnymi zielonymi świniami i różnokolorowymi ptakami, które postawią świat na głowie, by zrobić im na złość. Tutaj zamiast trzody mamy krwiożercze wampiry, a sama mechanika zabawy także się różni. To po prostu dobry, przyciągający do ekranu, fenomenalnie się prezentujący przedstawiciel gatunku zręcznościowo-logicznego opartego na fizyce! Wampiry które ukradły słońce? No nie ma innej rady, niż dać im w kość i pokazać, gdzie raki zimują, a przy okazji przywrócić normalność na naszej planecie. Jak? Cóż, jako prawdziwie diabelscy bohaterowie boją się światła, wystarczy zatem wystawić je na działanie takowego. Kilka promieni i po sprawie. Na co dzień bardzo zręcznie się przed nim ukrywają w swoich przemyślanych konstrukcjach, ale jest na to sposób. Nasze Lumy (podczas gry czeka na nas zestaw pięciu bohaterów różniących się umiejętnościami) są w stanie szybko się z nimi uporać, a z każdą rundą są jednocześnie coraz bliżej przywrócenia stanu, do jakiego są przyzwyczajone.  Inny bohater, to inny zestaw umiejętności, a co się z tym wiąże — także potrzeba zupełnie innej techniki, by wykonać zadanie. W każdej z plansz porozrzucane są trzy gwiazdki, po których zebraniu możemy uznać, że zadanie wykonaliśmy w stu procentach. Kilkadziesiąt zadań z coraz trudniejszymi i bardziej zagmatwanymi pułapkami, ale nie jest to nic, z czym po chwili kombinowania nie dalibyśmy sobie rady.  Proste sterowanie oparte na mazaniu palcami po ekranie to sekret wielu aplikacji, także pod tym względem Lums niespecjalnie się wyróżnia. Najczulszym, a jednocześnie jedną z bardzo silnych kart przetargowych, gry, jest piękna oprawa audiowizualna. Klimatyczna muzyka i gra świateł na której bazuje magia designu to kombinacja, obok której trudno przejść obojętnie. Miałem przyjemność testować produkcję na iPadzie z Retiną, gdzie wersja HD prezentowała się po prostu przepięknie. Lums to jeden z tych tytułów, obok których zdecydowanie nie powinno się przejść obojętnie. Czarująca, miejscami wymagająca, ale przede wszystkim wciągająca gra, której udało się mnie przykleić do iPada na kilka godzin. A w ostatnich miesiącach to coraz trudniejsze zadanie. Dostępna jest w AppStorze w dwóch wersjach: zwykłej (1,99$) oraz HD (2,99$). Obecnie trwa promocja, w której zarówno jedną jak i drugą możecie dostać za darmo, uwierzcie mi, nie ma się nad czym zastanawiać — szybko taka okazja może się już nie powtórzyć! 