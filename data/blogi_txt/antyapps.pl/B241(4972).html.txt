08.01.2013 Gdy prawie rok temu zaczynałem swoją przygodę na AntyApps jedną z pierwszych aplikacji, którą opisałem było TVShow Time. W miniony weekend, niezastąpiony kalendarz nadchodzących, telewizyjnych premier oglądanych seriali doczekał się sporej aktualizacji. W trzeciej odsłonie, TVShow Time dostępny jest bezpatnie (w wersji na telefony Apple), ma zupełnie nowy wygląd, a jego funkcjonalność została poszerzona o społeczność. Co jeszcze uległo zmianie?  TVShow Time to jak do tej pory najlepszy, mobilny asystent przypominający mi o zbliżających się telewizyjnych premierach moich ulubionych, amerykańskich i brytyjskich seriali. Stosunkowo niewielka aplikacja, skrywa jednak w sobie ogromne możliwości. Po wprowadzonej w miniony weekend aktualizacji, program nie tylko zyskał zupełnie nowy, rewelacyjny wygląd, ale także został wzbogacony o cały worek dodatkowych funkcji, które z pewnością urozmaicą siedzenie przed telewizorem. Newsfeed niczym strumień wiadomości na Facebooku pozwoli nam śledzić aktywność naszych znajomych, a także innych użytkowników korzystających z usług TVShow Time. Wirtualna „ściana” świetnie się sprawdzi zwłaszcza, gdy na liście śledzonych produkcji mamy kilka takich samych tytułów. Może się także okazać niezastąpionym źródłem inspiracji dla poszukujących kolejnych tytułów do oglądania, które polecają inni, powiązani z nami fani. Kolejną, społecznościową funkcją jest także możliwość komentowania oglądanych epizodów oraz oceniania seriali przy pomocy emotikon.  W odkrywaniu nowych produkcji, niezwykle pomocna okaże się przebudowana zakładka Explore. Teraz wyświetlane propozycje możemy także posortować według ich rodzaju. Fantasy, Science Fiction, a może opera mydlana? Wybór należy do Ciebie. Istnieje także możliwość wyświetlenia indywidualnie dobranych propozycji. Sortowanie Genius prześledzi listę oglądanych przez nas seriali, a następnie zaproponuje nam te tytuły, które najbardziej odpowiadają naszym gustom. Wprowadzająca wiele zmian aktualizacja, nie zabrała nam jednak tego, co w TVShow Time wszyscy lubiliśmy najbardziej – zawsze aktualny kalendarz nadchodzących premier. Będący dla mnie tajemnicą pokroju różnic cen biletów lotniczych, system emisji amerykańskich seriali może być dla nas niejednokrotnie średnio zrozumiały. Z TVShow Time nie ma jednak mowy byśmy przegapili najnowszy odcinek ulubionego serialu. Gorąco polecam. 