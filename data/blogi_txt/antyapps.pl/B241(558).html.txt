14.08.2012 Ledwie wczoraj opisywałem dość kreatywny biznes do którego z pewnością zalicza się hodowla potworów na pokaz, a dziś przyszedł czas na kolejny interes w który warto wejść. Tym razem jednak nie będziemy niczego krzyżować i dokarmiać, a skupimy się na rozbudowywaniu wieży, która ulokowana jest na oceanie. Pomysł może dziwny, może dla niektórych zakrawający o sci-fi, ale wcale nie tak nierealny jak mogłoby się wydawać. Dlatego zamiast zastanawiać się cóż to za dziwactwo, lepiej skupić się na tym jak rozwinąć tę całość i zbić fortunę — podobnie jak to miało miejsce choćby w archaicznym, pikselowym SimTower w którym również naszym zadaniem było sprawowanie pieczy nad ogromnym wieżowcem w kilku rolach jednocześnie. Dla tych którzy pamiętają tamte kombinacje wspomnę tylko, że i tu nie będzie łatwo. Podobnie jak w innych symulatorach w których liczy się ekonomia, chodzi o ciągły wzrost: wieży ku niebu/dnu i sumki na naszym koncie bankowym. W tym celu nieustannie musimy się rozwijać, wspierać nowe inicjatywy takie jak budowa sklepów czy mieszkań. Kiedy się ich już dorobimy, to jako idealny właściciel musimy też o nie dbać — choćby zapewniając stały dostęp do prądu. Jak to mówią: małe dzieci, mały kłopot; duże dzieci, duży kłopot. Porzekadło to znajduje odzwierciedlenie również w Ocean Tower, gdzie im dalej w las, tym więcej narasta problemów — prędzej czy później będziemy zmuszeni dorobić się nawet własnej elektrowni, lub… zainwestować w baterie słoneczne. Samo budowanie to jeszcze nie koniec, bo musimy również odpowiednio zaplanować rozmieszczenie pomieszczeń. Lokalizacja w której się znajdują znajduje odzwierciedlenie w zyskach które przynoszą. Z tymi można później nieco cudować, jednak za ich przemieszczanie przyjdzie nam odpowiednio zapłacić. Jeżeli słabo idzie nam w biznesie, zawsze istnieje opcja zasilenia naszych wirtualnych portfeli poprzez mikropłatności. Mimo wszystko gra z każdą minutą i udanym przedsięwzięciem daje coraz więcej frajdy. Interfejs nie pozostawia wiele do życzenia — jest estetyczny, czytelny i intuicyjny. Do gry wprowadza nas przyjazny tutorial, który szybko zapoznaje nas ze wszystkimi tajnikami Ocean Tower. Jeżeli chodzi o sfere audiowizualną, to ta niczym specjalnym się nie wyróżnia — w żadną ze stron. A przez to, że brakuje tu wodotrysków, gra będzie działać płynnie nawet na starszych sprzętach, co z pewnością dla wielu graczy okaże się dużym plusem. Czasochłonna, wymagająca i wciągająca — wszystko to znowu zmącone mikropłatnościami. Jeżeli Wam to nie przeszkadza i szukacie dobrej pozycji z duchem produkcji jak wspomniany SimTower, to nie ma się nad czym zastanawiać. Czym prędzej gnajcie do sieciowego sklepiku Google Play / AppStore’a i pobierajcie grę, szczególnie że dostępna jest zupełnie za darmo! Ocena: 4 