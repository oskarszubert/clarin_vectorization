09.01.2012 Blobby Volleyball to hit mojej podstawówki. Jako dzieciaki wszyscy w to graliśmy na lekcjach informatyki. Z łezką w oku sięgnąłem zatem po klona tej niemieckiej gry, która dzięki polskim programistom wylądowała na smartfonach – w tym i moim :) Pomimo prostoty, gra daje dużo frajdy, zwłaszcza w trybie multiplayer. Jak w to się gra? Zasady są proste. Dwa żelki, pośrodku siatka, piłka może odbijać się od ścian, jednak jeśli upadnie na polu danego gracza, punkt zdobywa gracz przeciwny. Banalne, ale wciągające, tymbardziej podczas gry ze znajomymi – czy to poprzez Bluetooth czy WiFi. Blobby Volleyball zawiera trzy tryby rozgrywki. Pierwszy to standardowy Versus Mode, gdzie ścieramy się z botem o określonym poziomie trudności. Jest on trzystopniowy. Dalej mamy Angry Mode, czyli próbę zdobycia jak największej liczby punktów bez straty. Mirror Mode pozwala natomiast kontrolować obie strony w jednym czasie. To, co szczególnie rzuca się w oczy w przypadku tego tytułu, to metoda sterowania. Twórcy pojechali po bandzie i wykorzystali chyba wszelkie możliwe pomysły. Mamy zatem sterowanie przy pomocy akcelerometru w dwóch opcjach, gdzie skok jest wyzwalany albo przyciśnięciem ekranu, albo szarpnięciem górną krawędzią telefonu w dół. Drugi model sterowania opiera się o pasek na dole ekranu, po którym przesuwamy palec, zmieniając położenie żelka, a po puszczeniu palca nasz bohater zrywa się do podskoku. Ostatni model, który najbardziej przypadł mi do gustu, to standardowe klawisze strzałek i skoku. Czy warto? Jak najbardziej, zwłaszcza jeśli uda nam się namówić na grę znajomych. Blobby Volleyball jest grą darmową i choć design trochę kuleje, to grywalność pomaga o tym zapomnieć. Polecam. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 