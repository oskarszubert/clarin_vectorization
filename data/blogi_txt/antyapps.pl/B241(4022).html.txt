06.03.2013 W czasach szkolnych mapy myśli uchodziły za najlepszą metodę nauki, która bazowała na prostych skojarzeniach i wizualizacji pewnych zagadnień. Nieco później okazało się, że plansze pełne strzałek i zapisanych tekstem „chmurek” to także świetne narzędzie pozwalające w czytelny sposób przeprowadzić biznesową prezentację lub zaplanować złożone działania marketingowe. Nie dziwi więc, że aplikacje umożliwiające zaplanowanie własnej mapy myśli pojawiły się także w naszych smartfonach i tabletach. Mindjet Maps to jedna z ciekawszych pozycji tego typu dostępna na Androida oraz iOS. Swoją przygodę z aplikacją zaczynamy od zarejestrowania się w serwisie przez podanie imienia, nazwiska oraz adresu email. Od tego momentu każda mapa jaką stworzymy będzie zapisywana w naszym profilu, który będziemy mogli odwiedzić zarówno z naszego komputera, jak i z urządzeń mobilnych. Dzięki synchronizacji mamy pewność, że pomysły, o które będziemy uzupełniać nasze projekty, na pewno nie zginą. Zrozumienie mechanizmu działania Mindjet Maps nie powinno stanowić problemu. Program ma bardzo przejrzysty design i jest wyjątkowo intuicyjny. W razie jakichkolwiek problemów twórcy zadbali także o przyjazny tutorial w postaci mapy myśli zawierającej wszelkie niezbędne wskazówki dotyczące obsługi Mindjet Maps.  Jeśli chodzi o funkcje aplikacji trzeba przyznać, że deweloperzy naprawdę się postarali. Na mapie możemy edytować praktycznie wszystko: zaczynając od koloru i kształtu „chmurek”, a kończąc na kierunku i sposobie zawinięcia strzałek prowadzących do zapisanych myśli. Każdą z nich możemy także opatrzyć charakterystyczną ikonką, która ułatwi nam poruszanie się po bardziej skomplikowanych mapach. Do dyspozycji mamy także gotowe style (zarówno tekstu, jak i samych „chmurek”). Dzięki nim możemy zaoszczędzić sporo czasu projektując najbardziej wymyślne układy myśli. Mindjet Maps umożliwia także wyszukiwanie konkretnych fraz w całym dokumencie oraz dowolne powiększanie i zmniejszanie mapy. Na pochwałę zasługuje także funkcja dodawania do naszych układów zdjęć, które wykonujemy w trakcie projektowania całego dokumentu. Dzięki temu nie umkną nam także te rzeczy, które trudno jest opisać słowami, a znajdują się one w zasięgu obiektywu aparatu.  Długo zastanawiałem się nad jakimkolwiek minusem tej aplikacji i jedynym mankamentem, jaki przyszedł mi do głowy, okazał się być brak możliwości dodawania wcześniej zapisanych na naszym urządzeniu multimediów takich jak dźwięki, filmy lub zdjęcia. Mimo tego, Mindjet Maps to wciąż wyjątkowo praktyczne narzędzie, które z całą pewnością przypadnie do gustu entuzjastom tworzenia map myśli. Jego funkcjonalność powinna także przyciągnąć wszystkich tych, którzy do tej pory w mniej zorganizowany sposób zapisywali swoje pomysły i plany. 