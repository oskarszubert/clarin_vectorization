29.02.2012 Jak działa w Polsce publiczna służba zdrowia, każdy wie. Cudów nie ma. Czekanie w wielogodzinnych kolejkach na wizytę u doktora to norma. Pocieszać się można tym, że chociaż część leków jest refundowana przez Narodowy Fundusz Zdrowia. Skąd jednak wiedzieć, jakie to leki i czy istnieją ich tańsze zamienniki? Wystarczy skorzystać z Listy Leków Refundowanych. Po raz kolejny nazwa mówi wszystko. Najlepsza tego typu aplikacja w Android Markecie. Zazwyczaj po leki chodzimy zaraz po otrzymaniu recepty, żeby załatwić wszystko od razu, po drodze do domu. Często jednak lekarze przepisują nam leki, które mają swoje tańsze odpowiedniki. Skąd jednak mamy to wiedzieć? W takim przypadku wystarczy po prostu wyciągnąć telefon z kieszeni i zajrzeć do aplikacji Lista Leków Refundowanych.  Program pozwala nie tylko przejrzeć informacje dotyczące poszczególnych leków, ale właśnie odnajdować tańsze odpowiedniki. Podczas wyszukiwania nazwa leku jest podpowiadana, co jest naprawdę przydatne, wszak niektóre leki mają naprawdę skomplikowane nazwy. Aplikacja rozróżnia poziomy refundacji w stosunku do konkretnych leków, pozwala sortować leki po nazwie, cenie, ale i substancji czynnej, po którym to czynniku również możemy wyszukiwać leki. Do wyszukiwania możemy również wykorzystać skaner kodów kreskowych oraz funkcję przetwarzania mowy na tekst. Lista Leków Refundowanych powstaje przy zaangażowaniu lekarzy i farmaceutów, którzy wykorzystują ją w swojej pracy. Nie służy ona zatem jedynie pacjentom. Bez różnicy, czy wystawiacie recepty, czy z recept zakupujecie leki, możecie pobrać aplikację za darmo. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 