16.12.2013 Akcja “Środy z Orange” jest jedną z tych akcji promocyjnych, które wpłynęły nieco na moją codzienność. Jako że nienawidzę odwiedzać kina w weekendy, kiedy sale zazwyczaj pękają w szwach, a oglądanie filmu w gwarze szeptów i szelestów jest przyjemnością wątpliwą, cieszę się, że rabaty obowiązują w środku tygodnia. Traf chciał, że telefon mam we wspomnianej sieci, dlatego od dłuższego czasu moje filmowe seanse na dużym ekranie odbywają się właśnie w środy. Od niedawna całej akcji oglądania filmów we dwójkę w promocyjnej cenie towarzyszy również aplikacja mobilna ułatwiająca wybór seansu oraz zamówienie specjalnego kodu pozwalającego skorzystać ze zniżki. Aplikacja Środy z Orange to oczywiście narzędzie, bez którego spokojnie możemy się obyć, wykorzystując przeglądarkę w smartfonie lub tablecie. Muszę jednak przyznać, że wygoda, z jaką możemy sprawdzić repertuar kina z poziomu apki zdecydowanie wygrywa z wpisywaniem adresu i szukaniem odpowiednich zakładek na stronie kina. Tu wystarczy skonfigurować ustawienia pod kątem multipleksu, z którego usług najczęściej korzystamy, a następnie wejść w zakładkę “Filmy”, gdzie znajdziemy aktualne tytuły wyświetlane na wielkim ekranie. Aplikacja wskaże również, o których godzinach będziemy mogli obejrzeć dany film w najbliższą środę. Przeczytamy tu również krótki opis z uwzględniający fabułę, obsadę i inne przydatne informacji.  Oczywiście najwygodniejszą funkcją apki jest automatyczne przesyłanie smsa umożliwiającego nam skorzystanie z promocji. Cała formuła “Środy z Orange” polega na wysłaniu przed seansem wiadomości aktywującej kod rabatowy, który później pokazujemy kasjerowi w kinie, aby otrzymać 2 bilety w cenie jednego. Dzięki aplikacji nie będziemy musieli szukać zamówionego kilka dni wcześniej kodu w skrzynce odbiorczej naszego telefonu. Będzie on dostępny z poziomu apki. Wcześniej będziemy musieli jedynie zweryfikować nasz numer, jednak to też odbywać się będzie automatycznie bez konieczności wpisywania treści smsa. Apka dostępna jest na systemy: Android oraz iOS. Szczerze mówiąc, dziwię się operatorowi sieci komórkowej, w której ofercie pojawiają się coraz częściej smartfony z Windowsem, że do tej pory aplikacja, którą sygnują swoją marką, nie doczekała się odsłony kompatybilnej ze wspomnianym systemem. Miejmy nadzieję, że niedopatrzenie zostanie wkrótce naprawione, tym bardziej, że Orange wypuścił już kilka swoich aplikacji dedykowanych mobilnym Windowsom (możecie przeczytać o nich TUTAJ). 