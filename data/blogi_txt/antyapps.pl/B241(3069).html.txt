02.04.2013 Wielkanoc już co prawda za nami, ale są może wśród nas tacy, których święta skłoniły do refleksji nad kwestiami wiary i chętnie skorzystają z możliwości, jakie daje aplikacja Pismo Święte PL. Będzie to również wygodne rozwiązanie dla tych, którzy lubią mieć tę księgę przy sobie i często do niej wracają. Pismo Święte w postaci aplikacji mobilnej recenzowaliśmy już jakiś czas temu, jednak o ile kilkadziesiąt wersji anglojęzycznych dostępnych w Bibli wydanej przez LifeChurch.tv mogło sprostać największym wymaganiom czytelników, o tyle dostępne w apce polskie przekłady pozostawiały pewien niedosyt. Tym razem otrzymujemy IV tłumaczenie Biblii Tysiąclecia, czyli przekład, jaki przyjęty został w Kościele katolickim w Polsce. Aplikację w czytelny sposób podzielono na praktyczne działy. Pierwszy z nich umożliwia nam przeglądanie stron Nowego i Starego Testamentu. Twórca aplikacji zadbał o wygodny spis treści, możliwość powiększania czcionki, a także dodawanie zakładek do ulubionych fragmentów lub możliwość skopiowania ich do schowka. Następną przydatną funkcją jest wyszukiwarka, dzięki której odnajdziemy w Piśmie Świętym dowolną frazę czy słowo.  W dziale „Zakładki” będziemy mogli wracać do tych fragmentów Biblii, które wcześniej zapisaliśmy. Wybierając wcześniej zapisany cytat przenosimy się do odpowiedniego rozdziału z zaznaczonym przez nas fragmentem. Kolejna praktyczna funkcja powinna ucieszyć tych, którzy podczas mszy lubią mieć przed oczami tekst czytania, psalmu, czy ewangelii. Tu wystarczy wybrać aktualną datę, a aplikacja wyświetli nam przewidzianą na dany dzień liturgię. Twórca aplikacji zadbał także o modlitewnik, gdzie zebrane zostały popularne w kościele katolickim modlitwy.  Aplikacja Pismo Święte PL to pozycja obowiązkowa wśród tabletów i smartfonów wszystkich chrześcijan. To również wygodne rozwiązanie godne polecenia wszystkim tym, który chcieliby zgłębić lekturę jednego z największych dziedzictw kultury świata. 