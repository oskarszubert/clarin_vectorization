01.10.2012 Niedawny upgrade iOSa do wersji numer 6 przyniósł wiele ciekawych i pożytecznych zmian, jak również kilka niedoróbek i rozczarowań (mapowa afera, za którą nawet Apple przeprosiło, co bez wątpienia zmroziło same piekło). Wśród nowinek pojawiała się możliwość łatwego robienia zdjęć panoramicznych. Przy czym warto zaznaczyć, że Apple w tej kwestii Ameryki nie odkryło, jeżeli więc uważacie, że nowa funkcja działa słabo lub po prostu szukacie alternatywy, to mam coś dla Was. Aplikacja nazywa się DMD Panorama i jak zapewne się domyślacie, pozwala na robienie zdjęć panoramicznych (dostępna jest również na Androida). I, muszę to napisać, pod wieloma względami jest znaczenie lepsza, niż natywna funkcja w iOS6. Jak działa aplikacja? Nic prostszego. Po uruchomieniu DMD Panorama dostajemy oczywiście widok aparatu, w którym możemy włączyć lub wyłączyć lampę oraz „zablokować” światło. Poza tym wyświetla nam się podzielony na dwie części znaczek Jing i Jang. Będzie on naszym kontrolerem tworzenia panoramy. Po naciśnięciu start wykonujemy pierwsze zdjęcie. Następnie, trzymając telefon pionowo obracamy się z nim. W tym samym czasie robi to również podzielony symbol, gdy jego połówki do siebie przylgną będzie to oznaczało, że jesteśmy w dobrym miejscu do zrobienia kolejnego ujęcia. Aplikacja oczywiście robi je automatycznie, a my możemy dalej się obracać. Po zakończeniu robienia panoramy klikamy Finish i czekamy, aż aplikacja przekonwertuje nam ujęcia w panoramę.  DMD pozwala robić panoramy 360 stopni! Gdy skończy się konwersja, rezultat trafia do wewnętrznej galerii aplikacji skąd możemy posłać go w świat, zapisać na telefonie, opisać, otagować i nadać mu lokalizację. Tak przygotowaną panoramę, jeżeli chcemy, możemy posłać na serwery firmy, która prowadzi galerię online dla użytkowników, a którą możemy swobodnie przeglądać z poziomu aplikacji. Muszę powiedzieć, że korzystanie z DMD jest naprawdę proste i przyjemne. Może nie działa ona zbyt szybko, za to płynnie i intuicyjnie. Co jednak najważniejsze, robi pełne panoramy, autoodtwarza je, pozwala na przybliżenia i oddalenia obrazu. Dodatkowo jakość tworzonych panoram jest znaczenie lepsza niż w przypadku natywnej funkcji systemowej, a co najważniejsze, panoramy te po prostu wyglądają lepiej. Robione normalnym aparatem są wąskie, a w przypadku DMD panorama jest szerokości całego ekranu telefonu. Jeżeli więc macie ochotę na tworzenie panoram, to nie ma sensu ograniczać się tylko do iOSa, DMD Panorama jest tuż pod ręką i jest to aplikacja bardzo dobra. Nie jest niestety za darmo, kosztuje 1,59 euro, ale obecnie jest na przecenie i można ją pobrać bez wydawania złotówki. Polecam. Ocena: 5 