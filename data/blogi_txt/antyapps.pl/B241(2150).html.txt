31.10.2013 Literaki czy Scrabble — jak zwał, tak zwał — to zabawa słowami, która bawi i poniekąd także uczy od lat. Co by o niej nie mówić, w wydaniu sieciowym porywa setki graczy, a myślę że wielu z Was ma również trochę miłych wspomnień związanych z klasyczną, analogową, odsłoną zabawy. Literaki proponują układanie krzyżówki przez sieć z poziomu smartfona. I nie wiem czy to ja mam pecha, czy po prostu jestem zbyt niecierpliwy… Zasad zabawy pozwolę sobie nie tłumaczyć, a wszystkich którzy nie mają pojęcia o co w takich zabawach chodzi odsyłam do stosownego wpisu w polskiej Wikipedii. Zatem jeśli już wszyscy znacie ogólne reguły gry, to teraz kilka słów o zasadach panujących w mobilnych Literakach. By dołączyć do zabawy niezbędne jest utworzenie konta. Po tym możemy przejść dalej, czyli rozpocząć potyczkę. Nową grę możemy utworzyć z losowym przeciwnikiem, albo też znanym nam użytkownikiem którego odnajdziemy po używanym w usłudze loginie albo adresie e-mail. Jako że nie znam nikogo, kto również skusił się na tę rozrywkę, zmuszony byłem zdecydować się na potyczki z losowymi przeciwnikami. Jako że jestem inicjatorem zabawy, do mnie należy pierwszy ruch. Ale odpowiedzi nie ma, zatem daję szansę kolejnym wirtualnym przeciwnikom. Sytuacja się powtarza.  Akceptacja moich propozycji pojedynków nadchodzi dopiero po kilku godzinach, o czym zostaję poinformowany dzięki stosownej ikonce w moim androidowym centrum dowodzenia. Wówczas też odpowiadam na posunięcie przeciwnika i kontynuuję zabawę, ale… No właśnie — ale! Takie rozwiązanie byłoby świetne, gdyby było jedną z opcji. Asynchroniczna zabawa sieciowa jest ogromnym plusem i jestem przekonany, że wiele osób ją doceni. Nadchodzą jednak momenty, kiedy chcemy usiąść i zmierzyć się z kimś „tu i teraz”. Niestety nie wiem czy mechanizm wyszukiwania rywali jest na tyle nieudolny, że nie jest w stanie podsunąć nam tych obecnie aktywnych i gotowych odpowiedzieć na atak, czy… najzwyczajniej w świecie nikt w Literaki akurat nie grał, stąd powstały problem. Nie zmienia to jednak faktu, że wszystko odwleka się w czasie, także dla tych którzy chcieliby często bawić się w układanki, a nie trafili na zbyt aktywnych użytkowników, zostaje tylko jedna opcja — prowadzenie równocześnie kilkunastu pojedynków. Choć nie jest to rozwiązanie, które wszystkich usatysfakcjonuje, nie oszukujmy się. Sama rozgrywka i wykonanie techniczne — bez zarzutu. Sam jednak życzyłbym sobie dodatkowych trybów rozgrywki, albo przynajmniej wyszukiwania aktywnych, dostępnych od zaraz graczy. Gra dostępna jest w Google Play za darmo, jednak odblokowanie pełnej funkcjonalności to koszt 3 złotych, czego można dokonać z poziomu aplikacji. Ale uwaga, na  czytelników AntyApps czeka jeszcze dziewięć darmowych kodów.  Pięć rozdamy osobom które jako pierwsze zgłoszą się po nie w komentarzach pod tym wpisem. Pozostałe, wieczorem na FB. = 