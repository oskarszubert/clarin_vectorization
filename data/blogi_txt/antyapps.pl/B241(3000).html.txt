26.07.2013 Klasyczne komórki coraz szybciej wypierane są przez smartfony. Każda nowa oferta operatorów sieci komórkowych to „smartfon za złotówkę”, „smartfon gratis” albo „dodatkowy smartfon dla bliskiej ci osoby”. A co jeśli bliska osoba niedowidzi lub nie nadąża za galopującą technologią? Opcji jest kilka. Możemy oczywiście odszukać starą i wysłużoną Nokię z dużym wyświetlaczem, jednak opcja nie wchodzi w grę, kiedy nasza babcia dostała właśnie nowe urządzenie mobilne za złotówkę i mimo że nie do końca wie jak z niego skorzystać, upiera się, że w końcu się nauczy. Nawet jeśli nasi dziadkowie idą z duchem czasu, ich wzrok nie zawsze jest chętny do współpracy z małymi ikonkami na ekranie. Tu z pomocą przychodzi aplikacjia Phonotto, która sprawia, że nasz Android upodabnia się do popularnych niegdyś telefonów dla seniora marki Emporia. Po uruchomieniu aplikacji nasz wielofunkcyjny smartfon przemienia się w najprostsze na świecie urządzenie do dzwonienia i wysyłania smsów. Na ekranie wyświetla się pasek naładowania baterii oraz godzina. Nieco niżej znajdują się trzy przyciski szybkiego wybierania, ikona telefonu umożliwiająca wybranie numeru i ikona nieodebranych połączeń. Poniżej umieszczono przycisk przenoszący nas do naszej książki telefonicznej. Na samym dole znajdują się ikonki odpowiadające za wysyłanie sms-ów oraz nasza skrzynka odbiorcza. Twórcy apki zadbali o to, aby każdy przycisk był wyraźny i na tyle duży, żeby nawet niedowidząca osoba poradziła sobie z obsługą.  Pomysł na aplikację ułatwiającą życie seniorom byłby naprawdę strzałem w dziesiątkę, jednak podczas testowania aplikacji pojawiło się pewne „ale”. Phonotto Simple Phone Seniors dostępne w Google Play to niepełna wersja programu. Zablokowany jest tu dostęp do szybkiego wybierania, książki telefonicznej oraz możliwość automatycznego uruchamiania apki zaraz po włączeniu naszego smartfona. Myślę, że przy tak prostej aplikacji są to funkcje dość kluczowe. Problem polega na tym, że wersja PRO jest niedostępna w markecie, a chcąc kupić ją z poziomu wersji LITE, nasz smartfon informuje nas o błędzie. Próbowałem dokonać zakupu z trzech różnych urządzeń, niestety za każdym razem kończyło się to niepowodzeniem. Na oficjalnej stronie aplikacji znalazłem jedynie informację, że jej promocyjna cena wynosi 1,99 euro. Nie wiem ile apka miałaby kosztować poza wspomnianą promocją, ale obecna kwota jest moim zdaniem odpowiednia.  Phonotto Simple Phone Seniors to świetne rozwiązanie dla osób posiadających urządzenie wyposażone w system Android, które wciąż żyją w przeświadczeniu, że „telefon ma służyć do dzwonienia”. Ograniczenia związane z niemożliwością zakupu apki w wersji PRO i blokada niektórych funkcji sprawiają jednak, że nie mogę ocenić programu na więcej niż tróję z minusem. A szkoda. 