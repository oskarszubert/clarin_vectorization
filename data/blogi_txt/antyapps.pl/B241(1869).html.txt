01.09.2012 Tetris i wszystkie jego klony mają w sobie niesamowity magnetyzm, który mimo upływu lat i ciągłego eksploatowania tego samego pomysłu wciąż jest świeży i daje dużo frajdy. To jedna z tych gier, którą zabrałbym ze sobą na bezludną wyspę. Dlatego z nieskrywaną przyjemnością odpaliłem kolejną produkcję w tym stylu od polskiej ekipy — Monster Blocks. Monster Blocks to jeszcze jedna gra, która jest kolorystyczną wariacją na temat Tetrisa. O co chodzi? W grze operujemy pionowymi klockami, składającymi się z trzech różnokolorowych potworków. Naszym zadaniem jest ustawiać je w takiej kolejności, by w linii poziomej, pionowej lub skosie złączyły się ze sobą trzy kolory. Ale żeby zabawa nie była monotonna, w grze znaleźli się także bohaterowie, którzy działają w pojedynkę i znają kilka specjalnych sztuczek. Dajmy na to są w stanie zgładzić wszystkich którzy znajdują się w ich bezpośrednim zasięgu, albo nawet rozbić cały piony czy poziomy misternie ułożonych kreatur. Nie powiem, często ich działanie jest zbawienne, ale zdarzają się również sytuacje, kiedy ich moce są nam naprawdę nie na rękę i jedynie niszczą efekt naszej pracy. Ale na to już nie mamy wpływu, możemy jedynie umiejscowić je tak, by szkody były jak najmniejsze. Sterujemy przesuwając palcem po ekranie w prawą i lewą stronę. By zamienić kolejność klocków stukamy w panel dotykowy, zaś jeżeli chcemy by cały blok znalazł się na dole szybciej, wystarczy sunąć w dół po ekranie. Proste, ale sam, mimo że uwielbiam gry tego typu, wolę jednak tradycyjne przyciski. W takich produkcjach potrzeba precyzji, a ten sposób niestety nie zawsze się sprawdza. Oprawa audiowizualna stoi na najwyższym poziomie. Zabawni bohaterowie, dużo kolorów i to wszystko skąpane w interfejsie, który ani trochę nie męczy. Do tego twórcy stanęli na wysokości zadania i zbudowali naprawdę świetny klimat dzięki efektom dźwiękowym i muzyce, która nieustannie umila nam rozgrywkę. Monster Blocks nie wyróżnia się nic czego nie byłoby już wśród innych gier w podobnym stylu. Ten sam schemat, sterowanie i bonusy. Produkcję polskiej ekipy wyróżnia tylko potworkowa konwencja w jakiej zamknęli grę. A mimo tego (znowu) bawiłem się znakomicie i zabawa wciągnęła mnie na dłuższą chwilę. To jedna z tych produkcji, których nawet nie próbuję kasować z telefonu bo wiem, że prędzej czy później do niej wrócę. Dla tych którzy nie są jeszcze przekonani, polecam sprawdzić darmową wersję z reklamami — pozostali niech się nawet nie zastanawiają, tylko do razu biegną do Google Play po płatną (niespełna 5zł) edycję gry. Warto być na bieżąco, Thwack Studio obiecują, że już niebawem dostaniemy globalny ranking użytkowników, nowe power-upy i nagrody za zdobyte punkty. Będzie się działo! Ocena: 5 