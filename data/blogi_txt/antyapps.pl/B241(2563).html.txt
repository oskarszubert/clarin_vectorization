31.01.2014 O tym, że gra z żywym przeciwnikiem jest nieporównywalnie bardziej emocjonująca niż zmagania z chociażby najdoskonalszą sztuczną inteligencją nie muszę chyba nikogo przekonywać. Gracz z krwi i kości stojący po drugiej stronie barykady dodaje rozgrywce smaczku, sprawiając, że staje się ona nieprzewidywalna i mało schematyczna. Jeżeli na dodatek zmagania te nie odbywają się za pośrednictwem łącza internetowego lecz twarzą w twarz, a przeciwnicy siedzą w odległości liczonej w centymetrach, emocje niejednokrotnie potrafią sięgnąć zenitu. Przed Wami pierwsza część zestawienia gier mobilnych umożliwiających jednoczesną rozgrywkę kilku osób na jednym urządzeniu. Flight Control Mobilny klasyk, w którym sprowadzamy na ziemię samoloty i inne maszyny latające posiada, oprócz wymagającego trybu jednoosobowego, znakomitą propozycję dla wielu graczy. W Flight Control mamy możliwość zmierzenia się z przeciwnikiem z drugiego końca świata, jak również z kolegą siedzącym obok. Nas interesuje zwłaszcza ten drugi przypadek. W trybie dla wielu graczy na jednym urządzeniu mamy do wybory dwa rodzaje map: „kooperacja” oraz „vs”. W pierwszym przypadku będziemy wspólnie sprowadzać samoloty na ziemię, w drugim stoczymy pojedynek z przeciwnikiem na podzielonym ekranie. Mi szczególnie przypadła do gustu druga z wspomnianych opcji:) Tryb wieloosobowy w Flight Control dostępny jest jedynie w wersji gry przeznaczonej na iPada. Fruit Ninja  Kolejny klasyk w naszym zestawieniu. Prekursor kategorii gier, w których maziamy paluchem po ekranie usiłując przerobić na surówkę wyskakujące zewsząd dary natury posiada kilka trybów rozgrywki. Opcja wieloosobowa oferuje zabawę dla pary graczy na podzielonym ekranie w jednym z dwóch trybów: Klasyczny atak oraz Pojedynek Zen. W przypadku tego pierwszego mamy możliwość ustawienia prędkości rozgrywki, natomiast w trybie Zen dostosujemy czas trwania pojedynku. Niestety i w tym przypadku użytkownicy iPhone’a oraz iPoda Touch muszą obejść się ze smakiem – tryb wieloosobowy dostępny jest jedynie w wersji HD dostępnej na iPada. Naszą recenzję Fruit Ninja znajdziecie tutaj. OLO Game  Tym razem znakomita propozycja dla małych i dużych (iPhone’ów i iPadów). OLO Game daje możliwość gry do czterech użytkowników na jednym urządzeniu, choć moim zdaniem najlepiej gra się w dwójkę. O co chodzi? O wypchniecie kulek przeciwnika z przypisanego do niego pola oraz dostarczenie jak największej ilości własnych kulek na pole przypisane do nas. Gra się świetnie, a podczas zabawy złośliwościom nie ma końca. Gra wciąga jak bagno i jeżeli tylko znajdziecie sobie godnego przeciwnika, istnieje duża szansa, że do świata realnego powrócicie dopiero po kilku godzinach. Pełną recenzję OLO Game możecie przeczytać tutaj. Slingshot Racing Prawdziwa rewelacja i unikat jeżeli chodzi o rozgrywkę mobilną. Slingshot Racing to steampunk’owe wyścigi z oryginalnym sterowaniem. Doskonale rozwiązane kierowanie pojazdem umożliwia jednoczesną zabawę do czterech graczy na jednym urządzeniu. Wszystko dzięki temu, że pojazd kontrolujemy za pomocą (dosłownie) jednego palca. Dotknięcie odpowiedniego miejsca na ekranie powoduje wystrzelenie liny umożliwiającej pokonywanie zakrętów. Rozwiązanie to sprawdza się bezbłędnie, a zamknięte trasy i dynamiczna kamera sprawiają, że walka o pierwsze miejsce trwa do samego końca. Dodajmy do tego świetną grafikę i klimatyczną oprawę dźwiękową, a otrzymamy jedną z najlepszych gier mobilnych w AppStore. Kilka godzin wyciętych z życiorysu gwarantowane. Zainteresowani obszerną recenzją gry? Klikajcie! Air Hockey  Prawdopodobnie najlepiej wykonana gra poświęcona tematyce Air Hokeja, jaką można znaleźć w AppStore. Zabawa zwana potocznie cymbergajem została przeniesiona w cyfrowe środowisko z dużą wiernością. Gra jest niesamowicie szybka, przez co okiełznanie krążka i świadome skierowanie go do bramki przeciwnika jest nie lada sztuką. Z moich obserwacji wynika, że zazwyczaj udaje się tego dokonać przypadkowo:) Rozgrywka, podobnie jak w przypadku oryginału toczy się do momentu, aż jeden z graczy zdobędzie 7 punktów. Dla wyjątkowych zapaleńców twórcy przygotowali specjalny tryb, w którym na stole jednocześnie znajdują się dwa krążki. Gra dostępna jest na iPhone’a oraz iPada, a jej pełną recenzję możecie przeczytać tutaj. 