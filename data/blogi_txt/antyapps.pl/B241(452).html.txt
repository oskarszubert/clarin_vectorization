21.11.2012 Nie wiem dlaczego twórcy zdecydowali się nie osadzać tej gry na polskich drogach, przy odpowiedniej prędkości i naszych wybojach efekt mógłby być podobny bez dodatkowych dopalaczy. No ale realia do których wrzucili całą szaloną przygodę, w której zdjęcie nogi z gazu nie wchodzi w opcję, także sprawdza się nieźle. Zapnijcie pasy i ruszajcie w niebezpieczną podróż z Extreme Road Trip 2! W grze nieustannie jedziemy przed siebie i nie mamy zbyt wielkiego pola do manewru. Pedał gazu wciśnięty na amen, kierownica nie działa w tych magicznych dwóch wymiarach, musimy sobie radzić inaczej. Jak? Ano, na swój sposób, byle bezpiecznie przebyć jak najdłuższy odcinek drogi. Przez zawrotną prędkość, dziesiątki pagórków i ładunki wybuchowe porozstawiane na drodze nieustannie będziemy niemalże fruwać. A grawitacja nie zawsze jest naszą przyjaciółką, dlatego by zminimalizować ryzyko uszkodzenia naszej fury i znajdujących się weń pasażerów musimy przy każdym lądowaniu obracać samochodem tak, by ustawić go w jak najbardziej poziomej pozycji. W tym celu wykorzystamy dwa wirtualne przyciski umieszczone w dolnych rogach ekranu.  Same manewry i wysokie loty to jeszcze nie wszystko — nasz pojazd ma ograniczoną pojemność baku, a nawet wirtualne auta bez benzyny nie pojadą. Dlatego należy pamiętać o stałej kontroli jej poziomu, by w razie potrzeby zbierać porozrzucane po drodze kanistry celem uzupełnienia wszelkich braków. Jeżeli chcemy szybciej opaść na dół, naciskamy oba wirtualne przyciski jednocześnie. W ten sposób łatwiej jest nam zgarniać porozrzucane po drodze bonusy. Bo oprócz kanistrów z paliwem, znajdziemy tam również power-upy oraz żetony, które następnie możemy wymienić na inne modele aut. Oczywiście bez zbieractwa też się obędzie, jeśli tylko sięgniecie do portfela i wykupicie nieco wirtualnej waluty.  Extreme Road Trip 2 jest sequelem, co z założenia oznacza: więcej, lepiej, szybciej. Tak też jest i tym razem — różnorodne, dopracowane tła, wygodne sterowanie, świetne udźwiękowienie (za muzykę odpowiada Jimmy Hinson, który maczał swoje palce m.in. w soundtracku do Mass Effect 2), a we wszystko to wpleciony pierwiastek rywalizacji. Dzięki połączeniu zabawy z Facebookiem możemy podglądać osiągnięcia naszych znajomych i pokazać im kto rządzi w tej zabawie.  To dopracowana, znakomita produkcja która sprawdza się zarówno przy szybkich partyjkach w kolejce przy kasie, jak i dłuższych posiedzeniach — czyli lepiej być nie może! A do tego dostępna jest za darmo na urządzenia zarówno sygnowane Nadgryzionym Jabłkiem jak i Zielonym Robocikiem, także czas najwyższy wyruszyć w szaloną podróż! 