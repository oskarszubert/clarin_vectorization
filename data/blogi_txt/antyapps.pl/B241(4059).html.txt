26.08.2013 Mobilne książki kucharskie, z których wygodnie skorzystamy w kuchni bez konieczności drukowania przepisów lub kręcenia się między kuchnią a monitorem komputera, wielokrotnie gościły już na łamach AntyApps. Najczęsciej były to jednak aplikacje nie skupiające się wokół konkretnych przepisów, a obszerne zbiory najróżniejszych wariantów potraw. Tym razem trafiłem na serię aplikacji Sweet’N'Spicy, gdzie każda jej odsłona to zupełnie inny rodzaj kuchni. Jak narazie dostępne są dwie pozycje: Indian Recipes oraz Veg Recipes. Z przepisów skorzystają użytkownicy Androida, Windows Phone, jak również posiadacze mobilnych urządzeń od Apple. Obie apki z serii Sweet’N'Spicy prezentują się dokładnie tak samo. Różnią się one oczywiście przepisami, które skoncentrowane są na tych kuchniach, jakie określono w nazwach aplikacji, czyli kuchnia wegetariańska oraz indyjskie smaki orientalne. Jeśli chodzi o interfejs aplikacji, przeglądając screeny odniosłem wrażenie, że prezentuje się ona lepiej na Windows Phone oraz iOS, aniżeli na Androidzie, na którym przyszło mi ją testować. W przypadku dwóch pierwszych odsłon wprowadzono ciekawe tła oraz przezroczystości między ekranem głównym a otwartymi przepisami. Jest to może moje subiektywne odczucie, ale na Androidzie Sweet’N'Spicy wygląda jakoś biedniej.  Aplikacja posiada większość funkcji, które spotykamy w tego typu wirtualnych książkach kucharskich. Jest więc możliwość zapisywania ulubionych przepisów, najróżniejsze kategorie ułatwiające odnalezienie wymarzonej potrawy, wyszukiwarka pozycji, które możemy wykonać z produktów dostępnych w naszej lodówce, a także szczegółowe opisy przygotowania, nierzadko opatrzone zdjęciami. Zabrakło mi tylko listy zakupów, która pozwoliłaby zrezygnować z oddzielnej aplikacji ułatwiającej kompletowanie niezbędnych składników. Bardzo spodobały mi się natomiast ikonki małych karteczek, znajdujące się przy składnikach naszych potraw, gdzie możemy przeczytać o walorach zdrowotnych (lub wręcz przeciwnie) wykorzystywanych produktów, jak również wyczytać praktyczne wskazówki dotyczące ich podawania, obróbki lub innych kuchennych trików. Nie zabrakło również społecznościowego aspektu aplikacji. Założenie konta umożliwia nam komentowanie innych przepisów lub dodawania własnych treści.  Ponieważ kuchnia wegetariańska staje się coraz popularniejsza, myślę, że właśnie ta odsłona aplikacji Sweet’N'Spicy znajdzie największą rzeszę fanów. Tym bardziej, że apka dostępna jest na wszystkie trzy najpopularniejsze mobilne systemy operacyjne. Veg Recipes dla iOS można pobrać TUTAJ, a Indian Recipes TUTAJ. Te same apki dla Windows Phone dostępne są TU i TU. Domorośli kucharze muszą jednak pamiętać, że aby skorzystać ze Sweet’N'Spicy, wymagana będzie znajomość języka angielskiego. 