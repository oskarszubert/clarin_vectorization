23.12.2011 HowStuffWorks to chyba największy wiedzowy serwis internetowy tworzony przez profesjonalną redakcję. W skład serwisu wchodzą nie tylko redaktorzy tworzący artykuły, gdyż w ramach działalności HowStuffWorks powstają także podcasty oraz materiały wideo. Do tych wszystkich treści mamy dostęp z mobilnej aplikacji i to w naprawdę przyjemnej formie. Mam sentyment do serwisu HowStuffWorks, bo to źródło wiedzy, z którego uczyłem się między innymi działania ekranów kineskopowych. W polskim internecie nie znalazłem tego typu treści. Biblioteka była niewygodnym źródłem wiedzy, bo jeździć do pobliskiej miejscowości w celu zdobycia wiedzy dotyczącej jednej rzeczy to średni pomysł. HowStuffWorks wyjaśniało natomiast w prosty sposób działanie kineskopu, wzbogacając opis o ilustracje. W tym przypadku jedynym problemem może być język angielski. Same artykuły są naprawdę proste i łatwe do przyswojenia. Mobilna aplikacja daje nam dostęp do praktycznie wszystkich treści serwisu z poziomu smartfona. Nie jest to tylko 30 tysięcy artykułów, ale również podcasty czy materiały wideo. Tych jest równie sporo. Ekran główny aplikacji zawiera 6 przycisków. Pierwszy to polecane treści, drugi przenosi nas do artykułów. Trzeci przycisk to zbiór ciekawostek, co ważniejsze, dostępnych również w trybie offline. W tej części aplikacji można się dowiedzieć, że na przykład wełna zbierana z przeciętnej owcy osiąga wagę 3,7 kilograma, ale w niektórych rejonach świata może mieć ponad 13kg! Kolejny przycisk to cytaty. Działają w ten sam sposób co ciekawostki, to jest są losowane. Każde kliknięcie Get More Wisdom losuje i ładuje kolejny cytat. Choć jest ich w bazie sporo, zdaża się, że się powtarzają. Kolejne dwa przyciski odpowiadają za treści multimedialne. Shows to podcasty, a Watch umożliwia zapoznanie się z treściami wideo, wśród których znajdziemy filmy tłumaczące zasadę działania myszki komputerowej czy różnice zachodzące w mózgu podczas odczuwania miłości w stosunku do samego pożądania. Zarówno artykuły, jak i treści wideo podzielone są na liczne kategorie. Podcastów jest natomiast 15 i również dotykają różnych dziedzin życia, jak na przykład wystrój wnętrz, technologia czy historia. Aplikacja jest wygodna w użyciu, ale co ważniejsze dostarcza ogromnej ilości wiedzy z różnych dziedzin – i w dodatku za darmo! Jedynym problemem dla polskich użytkowników Androida może być język angielski. Jeśli nie macie z nim problemów, gorąco zachęcam do instalowania HowStuffWorks. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 