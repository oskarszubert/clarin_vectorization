05.09.2013 Fenomen Instagrama zachęcił wielu developerów do eksperymentowania z filtrami, ramkami i innymi dodatkami do zdjęć wykonywanych smartfonem. Snapshot Text Editor to rezultat tychże eksperymentów. Aplikacja pozwala przekształcić nasze fotografie na wiele sposobów. Tylko czy doda im to uroku? Snapshot Text Editor jest programem darmowym, którego twórcy czerpią jedynie zyski z wyświetlanych reklam. Aplikacja służy do edycji naszych zdjęć, ale nie ma nic wspólnego z rozbudowanymi edytorami, jak chociażby Photoshop. Jej rola sprowadza się do szerokiej bazy filtrów, ramek oraz rysunkowych obrazków, które możemy wstawić u i ówdzie. Interfejs aplikacji jest stylizowany nieco na przybornik malarski. Program pozwala nam na wykonanie nowego zdjęcia do edycji lub wykorzystanie któregoś z galerii. Możemy je potem swobodnie udostępniać w serwisach społecznościowych – bezpośrednio z poziomu programu.   Moduł edycji został tutaj wyposażony w pięć narzędzi. Pierwsze służy do kadrowania i działa w sposób analogiczny do natywnej funkcji dostępnej w galerii Androida. Za pomocą drugiego możemy dodawać ramki do naszego zdjęcia. Jest ich tutaj masa, z czego większość dziwnym trafem ma kształt serca. Kolejne narzędzie służy do wstawiania tekstu. Twórcy udostępnili zestaw artystycznych czcionek, które mają nam umilić ten proces, ale niestety jest on dość ubogi. Ponadto aplikacja pozwala nam też na wstawianie naklejek, czyli gotowych rysunkowych obrazków z postaciami i zwierzętami. Ostatnią z funkcji są efekty, które, mówiąc wprost, są nieco bardziej odważną formą filtrów z Instagrama. Aplikacja działa szybko i względnie stabilnie. Twórcy podkreślają, że funkcje edycji bardzo efektywnie wykorzystują moc obliczeniową procesora i nie wymagają od użytkownika czekania. Ogólnie rzecz biorąc, Snapshot Text Editor daje dość szerokie możliwości dostosowania naszych zdjęć w zakresie efekciarskich dodatków. Jeżeli, ktoś gustuje w tego typu efektach, na pewno doceni rozbudowany przybornik. Nie ukrywam, że większość z dostępnych tutaj funkcji wydaje mi się dość kiczowata i na pewno nie doda uroku robionym przeze mnie fotografiom. Jestem jednak świadomy, że nie należę raczej do targetu tego typu programów. Jeżeli ktoś znajduje się w odwrotnej sytuacji, warto wypróbować, ale nie spodziewajcie się cudów. Poza szeregiem gotowych efektów, ramek i obrazków program nie oferuje zbyt wiele. 