02.01.2012 Play wraz z Wielką Orkiestrą Świątecznej Pomocy przygotowali specjalną darmową aplikację, która ma za zadanie zwiększać naszą wiedzę i zrozumienie zasad pierwszej pomocy. Jasne, prawdziwego kursu na pewno nie zastąpi, ale przecież smartfony nosimy dziś ze sobą wszędzie, więc warto wesprzeć inicjatywę i pobrać aplikację na swój telefon.  Nie chcę tutaj wdawać się w szczegóły, ponieważ specjalistą od pierwszej pomocy nie jestem, a szkolenie przechodziłem już dość dawno. Większość informacji zamieszczonych w aplikacji wydaje się, jak najbardziej sensowna i chociaż część brzmi może odrobinę zbyt oczywiście to pamiętajmy, że w sytuacjach krytycznych człowiek zaczyna panikować i nie myśli trzeźwo. Jedyne co zauważyłem to to, że jest odrobinkę niejasności przy niektórych opisach, ale rozumiem, że nie miała to być pełna instrukcja krok po kroku, a jedynie wskazanie, jak należy postępować.  Aplikację podzielono na kilka kategorii:  Bezpieczeństwo – opisuje, jak my powinniśmy się zachować i przede wszystkim zadbać o własne bezpieczeństwo analizując sytuację poszkodowanego. Podano chyba najsensowniejszy przykład kroków działania w przypadku wypadku komunikacyjnego. Sprawdzenie przytomności – opis, jak sprawdzić czy poszkodowany słyszy oraz oddycha. Wezwanie pomocy – numery kontaktowe do służb ratowniczych oraz opis, co powinniśmy powiedzieć i jak działać, gdy już dodzwonimy się po pomoc. Brak Oddechu – opis, jak powinno się przeprowadzać resuscytację. Użycie AED – jak postępować z urządzeniem AED, aby pomóc zamiast zaszkodzić. Pozycja Boczna – jak ułożyć poszkodowanego w pozycji bocznej.  Większość z nich jest samo-wyjaśniająca się, ale twórcy mimo wszystko zadbali o dość dokładny opis sytuacji wraz ze zdjęciami dodatkowo prezentującymi co i jak mamy wykonać. Nie pozostaje mi nic innego, jak jeszcze raz pochwalić tę inicjatywę, która nie tylko sama w sobie jest dobra, ale naprawdę może komuś w skrajnej sytuacji uratować życie. Przyznam, że bez wahania wystawiłem jej 5 gwiazdek i myślę, że wy również powinniście się w nią zaopatrzyć. Link do aplikacji (iPhone). 