29.06.2012 Gdy pojawiają się nowe aplikacje związane z edytowaniem i przerabianiem zdjęć, za każdym razem mówię sobie: czy można jeszcze coś nowego wymyśleć? Czy w ogóle warto zaśmiecać sobie telefon kolejną aplikacją? I w większości przypadków nie warto. Jednak co jakiś czas pokazuje się aplikacja, która jest odrobinę lepsza od poprzedniej i zajmuje jej miejsce. I taka właśnie jest ta aplikacja. Aviary to darmowy foto-edytor przeznaczony na iOSa i Androida. Nie dajcie się zwieść: nic nie ma za darmo, część opcji jest płatna. Nie dajcie się też odstraszyć, mimo, że jest to darmowy produkt, bez wątpienia wart jest wypróbowania, chociażby ze względu na liczbę funkcji, jakie oferuje. Na dzień dobry muszę przyznać, że aplikacja wygląda bardzo schludnie, a nawigacja po niej jest prosta i intuicyjna. To nie zdarza się zaczęto w przypadku darmoch. Jak wspomniałem, aplikacja służy do edycji zdjęć, więc oczywiście możemy zrobić za jej pośrednictwem fotkę lub otworzyć już istniejącą. Następnie przechodzimy do poziomu edycji i tutaj zaczyna się robić naprawdę dobrze. Dostajemy aż 3 panele opcji, a pod każdą z nich zestaw narzędzi. Mamy więc funkcję wzmacniania kolorów zdjęcia według określonych wzorów i oczywiście mamy filtry. Filtry dzielą się na 4 kategorie, w tym tylko jedna jest darmowa, ale w niej znajdziemy wystarczająco dużo upiększaczy, aby czuć się zadowolonym. Jeżeli nie, to dodatkowe filtry możemy kupić w cenie 0,79 euro za zestaw. Oprócz tych dwóch opcji mamy możliwość darmowego pobrania graficznych elementów, jak kapelusze, okulary, ale również strzałki i tym podobne ozdobniki, które możemy dowolnie umieszczać na zdjęciu, przekręcać i kontrolować ich rozmiar. Oczywiście możemy obrócić nasze zdjęcie lub je przyciąć i tutaj dokonać tego możemy własnoręcznie lub za pomocą zasugerowanych proporcji.    Uff, dopiero opisałem pierwszy panel narzędzi. Dalej też jest dobrze. Dostajemy kontrolę nad kontrastem, jasnością, natężeniem barw, wyostrzeniem. Możemy również na naszym zdjęciu narysować coś, a rozmiar pędzla i jego kolor dobrać z wewnętrznej palety. Oprócz tego mamy możliwość dodania tekstu, zniwelowania czerwonych oczu, rozmazania lub wybielenia dowolnego fragmentu zdjęcia. Wszystko to jest za darmo.    Jakiś minus? Tylko dla tych, którzy lubią się szybko i łatwo dzielić zdjęciami przez social media. Brak wsparcia dla takiej opcji. Zdjęcia po zakończeniu edycji po prostu zapisują się w naszej rolce z aparatu i tyle. Aviary to dobra aplikacja, dzięki której można całkiem sporo zrobić ze swoim zdjęciem. Nie jest to Photoshop, ale daje nam całkiem rozsądny zestaw narzędzi. Co jednak najlepsze, nawigacja po nich oraz ich prezentacja zostały bardzo dobrze przemyślane, tak, aby ułatwić zadanie, a nie utrudnić. Aplikacja godna jest polecenia. Aplikacja dostępna jest również na Androida. Ocena: 4+ 