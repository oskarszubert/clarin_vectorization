17.01.2013 „Gram” to chyba jedna z popularniejszych obecnie końcówek nazw aplikacji do robienia i obróbki zdjęć. Oczywiście na początku był Instagram, a następnie produkcje, które chciałyby uszczknąć nieco blasku tej jednej z najpopularniejszych aplikacji w AppStore. O jednym z takich „gramów” chcę dzisiaj napisać, bo, pomimo jego nazwy, jest to całkiem interesująca aplikacja. Travelgram, takie jej miano. Aplikacja ta, jak wiele przed nią, ma za zadanie robienie zdjęć i ich upiększanie za pomocą odpowiednich efektów, a następnie dzielenie się nimi z różnymi serwisami społecznościowymi. Ta jednak stawia nie tyle na filtry, które też w niej znajdziemy, ale na specjalne tagi. Działa to tak: robimy zdjęcie za pomocą aplikacji, a następnie przechodzimy do specjalnego edytora. W nim znajdziemy 3 ikonki odpowiedzialne za różnego typu tagi: geolokalizacja, data i czas. Aplikacja ma za zadanie dodanie do naszego zdjęcia napisu z naszą obecną lokalizacją, a także datę i czas jego zrobienia. Oczywiście wykorzystuje do tego GPSa. Aby jednak nie było nudno, Travelgram oferuje kilka różnych motywów graficznych napisów. Poza tym możemy wybrać i wyłączyć jeden z tagów, ewentualnie wszystkie. Oczywiście aplikacja ma również filtry, o czym wspomniałem wcześniej. Jest ich aż całe 6, a więc niewiele. Po dodaniu do fotki tagów i filtrów możemy ją przesłać na Twittera, Facebooka, lub, a jakże, do Instagram, jest również opcja zapisania jej w pamięci telefonu i wysłania mailem. Właściwie to wszystko, co oferuje Travelgram. Nie ma tego dużo, niemniej jednak spełnia swoje zadanie bardzo dobrze. Podoba mi się w tej aplikacji prosta nawigacja, oraz czytelny design. Nie podoba mi się to, że nie można dodać zdjęcia z rolki aparatu czy ewentualnie przemieścić napisu. O tym, że generalnie szablonów i filtrów nie ma dużo nie będę wspominał, bo produkcja jest darmowa, i jak na tytuł, za który nie trzeba zapłacić ani grosza, jest całkiem nieźle. Jeżeli potrzebujecie prostej aplikacji, która będzie Wam dodawać waszą lokalizację do dopiero co zrobionego zdjęcia, Travelgram może okazać się użyteczny. 