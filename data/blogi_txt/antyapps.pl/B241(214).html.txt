18.04.2013 Mobilna wersja najpopularniejszego na świecie CMS-a do obsługi blogów (i nie tylko) otrzymała dużą aktualizację zmieniającą interfejs. Twórcy w końcu wykorzystali atuty interfejsu Holo i przygotowali swój program w oparciu o sugestie Google’a. W rezultacie wygląda on bardzo nowocześnie i funkcjonalnie, czy tak też działa? WordPress dla Androida to w dobie coraz bardziej zaawansowanych urządzeń z tym systemem (nierzadko wyposażonych w stacje dokujące z fizyczną klawiaturą) coraz ważniejsza aplikacja. Zresztą nawet na smartfonie może ona służyć do moderacji komentarzy czy wrzucania krótkich wideopostów czy galerii zdjęć. Nowa wersja programu wprowadziła szereg nowości w interfejsie. Czy na plus?  Od razu na wstępie trzeba zaznaczyć, że mobilna aplikacja WordPressa najlepiej będzie wyglądała i działała na blogach, które prowadzone są w ramach serwisu WordPress.com. Wówczas otrzymamy dostęp do statystyk strony, a także ciekawej funkcji Readera, która pozwala przeglądać posty w przyjemnej dla oka formie boksów z grafikami. Pozostali użytkownicy, którzy blogi prowadzą na własnym hostingu, dostaną nieco mniejsze możliwości. Nowy interfejs w dużej mierze wykorzystuje gesty wychodzące poza ekran. Przeciągając palcem od lewej krawędzi otworzymy menu, w którym zawarto wszystkie dostępne moduły. Nie znajdziemy tutaj wiele nowego: edytory postów i stron, komentarze, statystyki, szybka publikacja zdjęcia i wideo, a także podgląd witryny czy panelu administracyjnego. Pod tym względem aplikacja właściwie zmieniła się symbolicznie – dodano dwie ostatnie pozycje. Ciekawym dodatkiem są natomiast niebieskie tabliczki przy pozycjach informujące m.in. o nowych komentarzach do zaakceptowania. Ważnym elementem całości jest Action Bar przy górnej krawędzi ekranu. Jego zawartość zmienia się dynamicznie, w zależności od tego, z jakiego modułu aktualnie korzystamy.  Twórcy zapewniają, że nowa wersja klienta WordPressa ma działać szybciej, a także sprawniej uploadować multimedia. Dodano też kilka usprawnień do edytora postów, który posiada teraz funkcję rozwijania treści. Dzięki temu nawigacja po tworzonym tekście jest prostsza. Ewidentnie widać, że rewolucja w aplikacji WordPressa dla Androida opiera się przede wszystkim na warstwie wizualnej. Wśród zmian w funkcjonalności oraz możliwościach nie znajdziemy żadnych perełek. Nie znaczy to jednak, że twórcy nie zasłużyli na pochwałę. W tej formie WordPress prezentuje się bardzo atrakcyjnie oraz funkcjonalnie – zarówno na smartfonach jak i tabletach (a w szczególności na tych ostatnich).    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 