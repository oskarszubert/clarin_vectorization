16.02.2012 Ci z Was, którzy znają Windosill z komputerów osobistych wiedzą, jak trudno będzie opisać tę nietypową produkcje kilkoma słowami. Mimo wszystko spróbuję, bo uważam, że to zabawa, której powinien spróbować każdy lubujący się w takim dziwnym podejściu do gier. Wyobraźcie sobie, że jesteście samochodzikiem widocznym na obrazku i po prostu chcecie przejechać od pokoju do pokoju. Początek zresztą nawet tego nam nie wyjaśnia – jesteśmy rzuceni do ciemnego pokoju, w którym widzimy po prostu kilka elementów. Musimy działać zgodnie z naszą intuicją lub wbrew niej i sprawdzać, co jest obiektem interaktywnym i jak powinniśmy go wykorzystać. Na pierwszej planszy zapalamy światło i dotykamy różnych obiektów, aż natrafimy na sześcian służący nam, jako klucz do otworzenia drzwi do kolejnej planszy. Cykl ten się powtarza, ale co ważne na każdej planszy wygląda to zupełnie inaczej – nie tylko świat wytworzony z grafiki jest inny, ale również zasady w nim panujące. Stąd też można powiedzieć, że każda zagadka jest nietypowa i niepowtarzalna. Jeśli chcecie zobaczyć, jak to wygląda to obejrzyjcie poniższy filmik, ale ostrzegam, że poniekąd zawiera on spoilery odnośnie początku gry, więc może lepiej skupić się na opisie i obrazkach. http://www.youtube.com/watch?v=dXeiOZKLYyk Gra była wcześniej wydana na PC i wykonana w technologii flash, stąd też jej duża interaktywność. Nie chcę za bardzo zdradzać, co będziemy robić, ale w Windosill prawie każdy obiekt pojawiający się w świecie możemy włączyć, urwać, pociągnąć, otworzyć czy też aktywować. No i nie są to tylko zwykłe pudełka czy piłki, ale karuzele pełne pojedynczych nóg, wielkie kotły, ptaki z jednym okiem czy też inne tego typu potwory. Grafika nie jest skomplikowana, ale została wykonan w bardzo artystyczny sposób z dużą pieczołowitością.  Twórcy o wydaniu na iPadzie mówią „najlepsze i kompletne”, ponieważ dopracowano sterowanie pod tablety Apple oraz dołożono kilka dodatków, których zabrakło w podstawowym wydaniu na PC. Między innymi znalazła się galeria pokazująca, jak powstawały bardziej pokręcone obiekty w grze. Jest też tryb, w którym wszystko jest półprzezroczyste i możemy zajrzeć w głąb konstrukcji Windosill. Drobne dodatki, ale jak już zagracie to będziecie chcieli z nich skorzystać, by bliżej poznać, jak to wszystko działa i jak powstało. Czy warto? Windosill to coś dziwnego i nietypowego. Czasem trochę zabawnego, a czasem trochę przerażającego, ale naprawdę trudno się od tej produkcji oderwać. Warto zapłacić te 2.39 Euro, by sprawdzić dlaczego to taki interesujący koncept. Gra ma około 500 ocen i średnią prawie 5 gwiazdek, więc nie jest to tak bardzo skomplikowane, by ludzie nie potrafili tego docenić. Ja osobiście polecam, bo to interesujące doświadczenie nawet bardziej niż gra logiczna. Link do aplikacji (iPad, 2.39 Euro). 