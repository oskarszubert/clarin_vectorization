09.07.2012 Szukałem aplikacji mobilnej do obsługi banku PKO, ale przypadkowo znalazłem program do obsługi banku Pekao SA i… Oniemiałem. Tak fajnie wykonanej aplikacji jeszcze nie widziałem. Okazało się, że mam „pod ręką” znajomego, który używa tej aplikacji na co dzień. Podpytałem co i jak i stwierdziłem, że warto się tym z wami podzielić, bo to co zobaczyłem bardzo mi się spodobało. Pekao SA to chyba najfajniej zbudowana aplikacja mobilna do obsługi banku. Oprócz rewelacyjnego interfejsu oferuje dostęp do wielu ważnych i potrzebnych funkcji. Operacje typu przelew, otworzenie lokaty, historia rachunku czy złożenie wniosku kredytowego to – o dziwo – nie wszystko, co możemy zrobić. Dzięki Pekao SA możemy znaleźć najbliższe oddziały, bankomaty i punkty rabatowe dla posiadaczy kart Banku Pekao, sprawdzimy także obecne kursy walut czy dowiemy się co tam w Pekao SA piszczy. Program jest niesamowicie fajnie zrobiony. Interfejs oparty jest o koło, na którym wyświetlają się dostępne opcje. Do wielu z nich mamy dostęp dopiero po zalogowaniu się do swojego konta (co nawiasem wygląda zupełnie tak samo, jak logowanie do interfejsu www). Niestety nie obyło się też bez minusów – w aplikacji Pekao SA niesamowicie denerwuje jedna rzecz. Przelewy internetowe przez stronę WWW są za darmo, natomiast używając aplikacji, każdy przelew kosztuje 50 groszy. Niby nic, ale to jest spory minus, który sprawia, że przelewy nadal bardziej opłaca się robić chociażby przez przeglądarkę na telefonie, niż wygodnie w aplikacji. Mimo to – jeśli jesteście posiadaczami konta w Pekao SA, to jest to jedna z aplikacji must-have. 50 groszy w ostateczności to nie jest wielki wydatek, jeśli będziecie potrzebowali na-już zrobić przelew.  Dodatkowo aplikacja Pekao SA jest dostępna w Google Play zupełnie za darmo. EDYCJA: Pekao SA odpowiedziało nam, że przelewy przez aplikację kosztuję tyle samo, co przez stronę Pekao24 i ich cena zależy od rodzaju konta. Dlatego jeśli ktoś ma darmowe przelewy – to przelewy przez aplikacje również powinny być darmowe! 