23.01.2012 Branża rozrywki elektronicznej ma tendencje do cofania się. Czasami zrobi kilka kroków do przodu, aby musieć jednak się wrócić i parę spraw przemyśleć ponownie. Być może z tego właśnie powodu po latach suszy na rynku gier prostych, wraz z nastaniem ery smartfonów mamy takowych ponownie zatrzęsienie. Pixel City Skater właśnie do nich należy – do zabawy wystarczy jeden palec. Z Canabaltem czy jedną z wielu jego odmian z pewnością mieliście okazję się zetknąć – bohater prze przed siebie niekończącą się trasą. Pixel City Skater polega na tym samym, tylko, że nasz składający się z 16 pikseli bohater śmiga na desce. Jednocześnie konstrukcja jest prostsza niż w oryginale – nie mamy tutaj choćby śmietników, które mogłyby zwalniać nasze ruchy. Bez przerwy tylko przyspieszamy, a dotykanie palcem dowolnego miejsca na ekranie służy do skakania. Jedna pomyłka i koniec z nami – deskorolkowiec rozpada się na kilka krwiście czerwonych pikseli, które właśnie krew zapewne symbolizować mają. Poza niekończącym się trybem autorzy dodali także wersję dla chcących poczuć progres. 59 jednoekranowych plansz stanowi wyzwanie o tyle, że na każdą z nich mamy przeznaczone wyłącznie 4 życia. Nasz skater na początku toczy się powoli, a wręcz ślamazarnie, ale wraz z kolejnymi planszami przyspiesza, aby w końcu zrobiło się dość nieprzyjemnie. W pozytywnym tego słowa znaczeniu. Pixel City Skater to przyjemna pozycja miłośników klimatów retro – taka bowiem jest zarówno oprawa graficzna jak i muzyczna, przygotowana przez Boy vs. Bacteria. Zabrakło tylko czegoś motywującego do dalszej zabawy, choćby wsparcia dla Achievementów. Bez tego trudno tak naprawdę na dłużej przykuć gracza. Póki jednak jest za darmo – można spróbować. Pixel City Skater można pobrać stąd. 