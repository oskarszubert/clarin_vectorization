18.06.2013 Typowe przewodniki po miastach i atrakcjach turystycznych odchodzą do lamusa – coraz rzadziej widzę je podróżując i nic w tym dziwnego. Pobranie aplikacji na telefon i przeglądanie jej jest o wiele wygodniejsze, zaś integracja z takimi funkcjami jak GPS pozwala na jeszcze ciekawsze zwiedzanie. Znane wszystkim czasopismo National Geographic ma również swoją propozycję i to całkiem udaną.  National Geographic to marka sama w sobie, dlatego naprawdę zaintrygowała mnie ta pozycja, gdy zobaczyłem ją w App Store. Na wstępie dodam, iż brak ceny przy aplikacji wcale nie oznacza zupełnie darmowych treści. Przewodnik do każdego z dostępnych miast (Nowy Jork, Londyn, Paryż, Rzym) musimy zakupić, lub zdecydować się na pełen pakiet i w takiej sytuacji oczywiście możemy liczyć na atrakcyjniejszą cenę. Wizualnie aplikacja jest fenomenalna. Nierażące, stonowane barwy i dobrze czytelny tekst to najważniejsze jej zalety. Do pewnego stopnia nawigowanie po programie jest naprawdę intuicyjnie, lecz na pewnym poziomie zagłębienia się w szczegóły możemy się nieco pogubić. Odnalezienie sposobu na powrót do poprzedniego menu, na przykład gdy znajdujemy się w albumach z fotografiami nie jest wcale takie łatwe, ponieważ delikatna strzałka w prawym dolnym rogu wcale nie zachęca do tapnięcia na nią.  A co poza zdjęciami znajdziemy w aplikacji? Możemy wybierać pomiędzy kilkoma kategoriami informacji jak „czy wiedziałeś, że?”; podstawy, gdzie wyjaśnione jest kiedy najlepiej odwiedzić dane miasto; ulubione, gdzie przypinamy ulubione lokacje i informacje i zdjęcia najciekawszych atrakcji. To tyle, jeżeli chodzi o darmowe zasoby aplikacji. Gdy zdecydujemy się na zakup pełnej wersji zyskamy także przykładowe ścieżki turystyczne, zestawienie restauracji i kawiarni, sekrety ciekawych miejsc oraz „what to do” czyli propozycje spędzenia czasu.  Czymś fantastycznym jest opcja podejrzenia aktualnego stanu pogody oraz prognoz na najbliższe dni – interfejs „pogodynki” jest genialny i z chęcią skorzystałbym z niego w typowej aplikacji pogody.  Materiały dostępne są jedynie w języku angielskim, a każdy z poradników kosztuje 4,49 euro. Cały pakiet to wydatek rzędu 11,99 euro. Nie są to małe pieniądze, jednak myślę że każdy ceniący się podróżnik i ciekawski świata powinien skorzystać z oferty National Geographic. Wadą aplikacji jest niewielki wybór miast, lecz w przyszłości prawdopodobnie ulegnie to zmianie. Przynajmniej na to liczę. 