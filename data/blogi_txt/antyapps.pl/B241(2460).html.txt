25.09.2013 Zapewne część z Was grała w przeszłości w gry, gdzie głównym celem było takie ustawienie klocków, by utworzyły podany na ekranie wzór. Move the Blocks jest mocno odświeżoną wersją tej formuły. Okazuje się, że te dość proste zasady są nieśmiertelne i z powodzeniem sprawdzają się również na platformach mobilnych. Zasady są tutaj bardzo proste i ograniczają się właściwie do takiego przesuwania klocków, by tworzyły pewien, wskazany uprzednio wzór. Oczywiście nie będzie to zadanie wcale łatwe, bo klocki porozrzucano po swoistym labiryncie złożonym z innych klocków, co skutecznie uprzykrza nam życie. A jakby tego było mało, ograniczono nam jeszcze liczbę ruchów. Charakterystycznym elementem gry jest to, że możemy tutaj osiągnąć tylko jedno konkretne rozwiązanie i tylko ono da nam zwycięstwo. Jednak aby wygrać, możemy zastosować różne triki oraz metody przesuwania klocków. Wszystko to ma na celu wykonanie jak najmniejszej liczby ruchów i zmieszczenie się w wyznaczonym limicie. Łącznie znajdziemy tutaj ok. 40 poziomów, które jednak wykonano w identycznym stylu. Klocki nie zmieniają swoich kolorów, kształtów. Nie zmienia się również tło ani sceneria, co sprawia, że gra może z czasem stać się nieco monotonna. Może, jeżeli spędzimy przy niej zbyt dużo czasu, ale okazuje się, że te 40 plansz upływa bardzo szybko. Co gorsza, w Move the Blocks znajdziemy sporo błędów i niedociągnięć. Przykładowo, przekraczając liczbę dostępnych ruchów mogłem w dalszym ciągu przechodzić kolejne plansze, przy których pojawiał się znacznik ukończenia. Ku mojemu zdziwieniu zobaczyłem go również na ostatniej planszy, mimo, że jeszcze do niej nie doszedłem. Z ciekawości uruchomiłem poziom, ale poza czterema ścianami nie zobaczyłem żadnych klocków, które mógłbym przesuwać. Błędy to aktualnie największa bolączka tej produkcji.   Dobrze prezentuje się oprawa graficzna. Jest ona bardzo spójna i jednolita. Aż chciałoby się ją trochę urozmaicić o elementy utrzymane w tej samej konwencji. Całość prezentuje się bowiem bardzo przyjemnie jak na grę logiczną. Szkoda, że autor nie zdecydował się pójść krok dalej i wprowadzić kilka wariacji przyjętego stylu. Move the Blocks wciąga i to bardzo skutecznie. Satysfakcję z zabawy psują jednak błędy w grze oraz mała liczba dość jednolitych poziomów. Gra ma duży potencjał by stać się świetną układanką, ale do tego potrzeba jeszcze trochę pracy. Dobrym pomysłem byłoby też zaimplementowanie obsługi Google Play Games oraz systemu punktów (np. za czas), dzięki czemu gracze mogliby porównywać swoje wyniki. 