06.12.2011 Użytkownicy niejednego typu urządzeń z pewnością kojarzą GelaSkins, czyli okleiny przyozdabiające nasze zabawki w rozmaite ciekawe motywy. Dostępna na App Store ich darmowa aplikacja jest z założenia uzupełnieniem tego, co sobie na iPhone przykleimy. Ale co stoi na przeszkodzie, aby potraktować ją jako szeroką paletę zwykłych tapet? No co? Absolutnie nic, drodzy państwo.  Wallpapers by GelaSkins nie tylko nic nie kosztuje, ale zawiera zbyt wielką liczbę obrazków do ustawienia w ramach tapety, abym był je w stanie zliczyć. Przez ostatnie kilkanaście minut nie robiłem nic, tylko przeklikiwałem się przez kolejne, gdyż nadmiar ślicznych powoduje dylematy. Jakby tego było mało, w całkiem sprytny sposób do aplikacji wrzucono „ściemniacz”, dzięki któremu sami ustalimy jasność tapety. To strasznie przydatne, biorąc pod uwagę, że zbyt jasny obrazek czyni nasze ikonki nieczytelnymi. Aby jeszcze trochę zachęcić dodam, że np. miłośnicy gier czy komiksów znajdą tam dzieła takich artystów jak Amano, Miller, trochę Hellboya, masę TokiDoki (to akurat modowe, ale robili kiedyś czapki ze Street Fighterem i inne takie…) i jeszcze wiele, wiele, naprawdę wiele innych. Jedynym dylematem pozostaje: jaką wybrać. Na dziś. I ewentualnie na jutro. Dłużej z takim wyborem jeden obrazek u Was nie wytrzyma. Wallpapers by GelaSkins możecie pobrać stąd. 