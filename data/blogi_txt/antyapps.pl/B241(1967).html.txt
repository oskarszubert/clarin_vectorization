04.07.2013 Dostosowanie systemu do swoich preferencji i duża skłonność do modyfikacji — to dla wielu użytkowników Androida atut, przez który nawet nie myślą o zamkniętych ekosystemach konkurencji. Launcherów, czyli nakładek graficznych zupełnie zmieniających wygląd systemu, w Google Play ci pod dostatkiem. Są te „klasyczne”, podejściem do tematu przypominające to co proponuje czysty Android, ale zdarzają się także wykręcone pomysły, które wywracają znany porządek do góry nogami. Tu wystarczy wspomnieć choćby Splay, SO.HO.  czy Smart Launcher. Opisywanemu dziś dodolowi jednak zdecydowanie bliżej do tych pierwszych. Klasyczne, czyli jakie? Czyli ze standardowym zestawem pulpitów, okraszonych ikonkami / folderami, a na dokładkę element którego zabraknąć nie może — dock dla najczęściej używanych przez nas gier i aplikacji, byśmy zawsze mieli je pod ręką. Naturalnie nie zabrakło tam również możliwości przewijania tegoż dolnego paska, na wypadek, gdyby pięć podstawowych miejsc Wam nie wystarczyło. Ponadto „menu” z listą aplikacji wygląda standardowo, wszystkie zainstalowane programy i gry poukładane są alfabetycznie. Ciekawym jednak dodatkiem jest opcja zgrupowania ich w foldery, by wszystko utrzymać posegregowane w porządku, jaki sami nadamy. Zatem co wyróżnia Dodol launcher na tle konkurencji? Przede wszystkim skórki. Tych jest pod dostatkiem, ze specjalnie skrojonymi ikonkami i całym zestawem grafik, tworzą idealną kombinację. Dostępne są one z poziomu aplikacji, gdzie przenoszeni jesteśmy do Google Play; wszystkie zupełnie za darmo. Poza tym mamy możliwość także zmiany dźwięków wirtualnej klawiatury oraz czcionki. Wisienką na torcie zaś są zestawy widżetów prosto od Dodol — stylowych i użytecznych. Na testowanym przeze mnie urządzeniu (HTC Sensation) nakładka działała szybko i bez najmniejszych problemów. Jako codziennego użytkownika płatnej wersji Nova Launcher zabrakło mi jedynie możliwości ukrywania aplikacji i dzielenia ich na kategorie, ale na otarcie łez otrzymaliśmy opcję grupowania ich w foldery. Także jeśli jesteście znudzeni używaną obecnie nakładką, ale nie chcecie odchodzić od znanego schematu, by nie musieć wkuwać obsługi telefonu od początku, — warto dać Dodol launcherowi szansę. Tym bardziej, że zarówno sama aplikacja jak i wszystkie dodatki które możemy pobrać już z jej poziomu dostępne są za darmo w Google Play. 