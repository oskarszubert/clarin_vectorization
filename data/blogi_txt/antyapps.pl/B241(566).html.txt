30.07.2012 Wszystko już przygotowane. Zarezerwowany czas, wygodny fotel, zimny napój i tak długo wyczekiwany film. Ale zaraz, zaraz, czegoś brakuje. Tak, popcornu! Niestety, w domu nie uświadczysz ani ziarenka. I co teraz? Bez obaw, zrelaksuj się i wypiecz swój własny popcorn ze świetną grą od studia Abyss Games. Burn The Corn to bardzo dobrze zrealizowana, prosta gra zręcznościowa, która cieszy się ogromną popularnością. I trudno się temu dziwić, gdyż jest to świetny wypełniacz wolnego czasu. Jeżeli więc macie ochotę się nieco odstresować, to nie pozostaje Wam nic innego, jak uprażyć sobie nieco popcornu. Gra jest równie intelektualnie absorbująca jak smażenie popcornu: mamy małe ziarenka kukurydzy, które chcą strasznie stać się popcornem. Aby tak się stało gracz musi najechać palcem na ziarenka. Żeby jednak nie było zbyt prosto nasza przyszła przekąska jest w ciągłym ruchu, a dokładniej w ruchu wznosząco – opadającym. Musimy zdążyć uprażyć jak najwięcej ziaren nim te spadną i znikną nam z ekranu. Oczywiście za dobrze przysmażony popcorn dostajemy punkty.  Gdyby rozgrywka ograniczała się tylko do tego, to szybko stała by się nudna, dlatego wraz z graniem pojawiają się dodatkowe elementy, jak kropla wody, ogień, lód czy czaso-wstrzymywacz. Aby je wykorzystać trzeba je wyłapać z tłumu fruwających ziaren. Niektóre nam pomogą, niektóre zaszkodzą. Ale na pewno urozmaicą rozgrywkę. Oprócz trybu „arcade” mamy również tryb „burnout”, w którym to musimy w jak najkrótszym czasie wysmażyć dziesiątki różnego kształtu, koloru i mimiku ziaren. W tym trybie liczy się nie celność, ale czas. Jednak trzeba uważać, gdyż, jeżeli za często najdziemy na już uprażony popcorn możemy go przypalić. Dodatkowo w grze mamy również tryb survival. Gra jest tak zaprojektowana, aby rozgrywka nie sprawiała problemu, za to sprawiała przyjemność. Nie ma więc w Burn The Corn wielkich wyzwań i celów, które trzeba osiągnąć, więc granie w nią pozbawione jest jakiegoś dreszczu emocji. Za to jest to świetna gra, aby zaznać chwili wytchnienia. Do tego jest naprawdę dobrze zrealizowana graficznie. Spodoba się każdemu, w wieku od 3 do 130 lat. Wprawdzie normalnie kosztuje 1,59 euro i można by się zastanawiać nad jej nabyciem, to obecnie jest na promocji i można ją pobrać za darmo, do czego zachęcam. Ocena: 4+ 