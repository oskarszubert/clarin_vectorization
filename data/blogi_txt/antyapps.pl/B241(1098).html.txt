31.05.2013 Dots, jedna z najlepszych i najbardziej wciągających gier ostatnich tygodni doczekała się aktualizacji. Nowa wersja aplikacji opatrzona numerem 1.7 została pozbawiona kilku irytujących błędów, zauważonych przez graczy u poprzednika. To jednak nie wszystko. Głównymi atrakcjami nowych „Kropek” są: wersja na iPad’a oraz tryb multiplayer. Niestety obie nowości bardziej rozczarowują niż cieszą. O Dots mogliście przeczytać u nas kilkanaście dni temu. Wydana 30 kwietnia aplikacja z miejsca podbiła serca tysięcy graczy na całym świecie. Nic w tym dziwnego – bazująca na prostych zasadach gra wciąga i fantastycznie sprawuje się na urządzeniach mobilnych wyposażonych w ekran dotykowy. W niespełna miesiąc od premiery Dots zostały pobrane z AppStore przeszło 3 mln razy, a ilość rozegranych partii przekroczyła kosmiczne 250 mln! Zespół odpowiedzialny za „kropkowy szał” nie spoczął jednak na laurach i stosunkowo szybko opublikował nową odsłonę przeboju wzbogaconą o tryb multiplayer oraz wersję dla tabletów.  Uruchomienie poprzedniej wersji Dots na iPadzie było jak najbardziej możliwe (podobnie, jak innych gier zaprojektowanych z myślą o iPhonie), ale wiązało się z pewnymi niewygodami. Użytkownik musiał podjąć decyzję czy decyduje się na niewielkie pole rozgrywki wyświetlane na środku ekranu tabletu, czy też na tryb x2 „przyozdobiony” wielkimi pikselami. W tym drugim przypadku odczucia estetyczne nie należały do najprzyjemniejszych, ale rozgrywka, z racji sporych rozmiarów kropek była zdecydowanie wygodniejsza. Oczywistym wydawało mi się, ze ewentualna iPadowa wersja gry powinna umożliwiać zabawę z wykorzystaniem całej powierzchni ekranu. Niestety tryb tabletowy udostępniony w nowej wersji Kropek pozostawia niewielkie, znane z iPhone’a pole rozgrywki. Wokół niego widnieje wielkie nic, czyli białe tło. Tym samym nie mamy możliwości skorzystania z trybu x2. Rozwiązanie takie jest moim zdaniem pozbawione najmniejszego sensu – niestety powrót do poprzedniej wersji aplikacji jest niemożliwy. „Po premierze gry, widzieliśmy wiele osób grających w metrze, przekazujących swoje telefony z ręki do ręki i porównujących wyniki. Wiedzieliśmy, że taka rozgrywka nie jest do końca fair, bo gracze rywalizując między sobą dostawali różne ułożenie kropek, a co za tym idzie jeden miał łatwiej, a drugi trudniej.” Nowy tryb multiplayer rozwiązuje problem, o którym mówi jeden z twórców Dots w przytoczonej powyżej wypowiedzi. Rozgrywka wieloosobowa daje możliwość zabawy od 2 do 4 graczom, na planszach z jednakowo rozłożonymi kropkami. Zawodnicy grają naprzemiennie, przekazując sobie urządzenie z ręki do ręki. Zabrakło niestety możliwości jednoczesnej gry dwóch graczy na jednym tablecie. Dots w wersji 1.7 to oprócz dwóch opisanych wcześniej dużych zmian, także kilka mniejszych poprawek. Dodano możliwość wyboru zestawu kolorów, w jakich mają być wyświetlane kropki, a także opcje umożliwiające kontrolę dźwięków i wibracji. Naprawiono także irytujący (i ułatwiający rozgrywkę) błąd powodujący (przy odpowiednim ułożeniu kolorów) pojawianie się non-stop kropek tej samej barwie. PS. Autorzy Dots w pocie czoła pracują nad pełnoekranową wersją na iPad’a oraz edycją gry przeznaczoną na urządzenia działające pod kontrolą systemu Android. 