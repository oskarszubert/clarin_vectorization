13.08.2012 Ceny pakietów internetowych wśród naszych usługodawców wciąż pozostawiają wiele do życzenia. Co prawda dla chcącego nic trudnego i pewnie większość użytkowników smartfonów decyduje się na ten wydatek, jednak cała ta zabawa jest dość mocno ograniczona limitami. Do tego dochodzi notoryczny brak hot- spotów, czego skutkiem poza „naszymi” miejscami najczęściej korzystamy z wykupionych pakietów, a tych zasoby niebezpiecznie zbliżają się do zera. Kontrolować to samodzielnie? Tyle zachodu — po co, skoro można zatrunić w tym celu 3G Watchdog? Aplikacja nieustannie kontroluje przesył danych w naszych urządzeniach z Androidem. Poza pobranymi i wysłanymi za pośrednictwem sieci komórkowej megabajtami, w tabelce szczegółowo przedstawiany jest również raport jak sprawa ma się w przypadku połączeń z sieciami WiFi. Ale najważniejszą, przynajmniej dla mnie, funkcją, jest stałe monitorowanie przesyłu danych samodzielne ustalanie limitów. Możemy ustawić ile możemy pobrać/wysłać za pośrednictwem sieci komórkowej, zaplanować co ile się odnawia i dodatkowo jeszcze wybrać powiadomienie jeśli przekroczymy określony jego procent. Można też skorzystać z powiadomienia w postaci ciągle wyświetlanej na pasku powiadomień ikony, która wraz z uszczuplającym się limitem transferu zmienia kolor i na bieżąco wskazuje nam jak stoimy z internetem. Dostępne są także widżety i masa szczegółowych statystyk, choć z tych skorzystać będą mogli użytkownicy płatnej wersji pro. Prosta, ale przydatna, szczególnie dla tych, którzy często korzystają z sieci w telefonie i nie chcą płacić chorych sum po przypadkowym przekroczeniu wykupionego pakietu. Sam raczej z tym problemem się nie zmagam, a mimo wszystko ważniejsza jest dla mnie bateria, a tej — na moje oko — 3G Watchdog nieco zużywa. Jeśli jednak macie dość przesadzonych przez nieuwagę rachunków nie ma na co czekać, aplikacja w podstawowej wersji darmowa i już na Was czeka w Google Play. Jeżeli przyzwyczaicie się do tego rozwiązania i zechcecie przejąć całkowitą kontrolę, widzieć jak się sprawy mają już na jednym z pulpitów, wersja 3G Watchdog Pro kosztuje nieco ponad 11 złotych. 