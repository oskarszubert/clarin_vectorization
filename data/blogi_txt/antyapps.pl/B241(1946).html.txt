11.06.2013 Zachęcając najmłodszych do jakichkolwiek aktywności liczy się atrakcyjność każdego, nawet najmniejszego szczegółu. Wykorzystując Kiddy Timer do odliczania czasu niezbędnego na wyszorowanie zębów maluchy na pewno łatwiej dadzą się przekonać, niż gdybyśmy mieli wykorzystać zwykły stoper. Aplikację docenią również surowi rodzice, którzy w bardziej humanitarny sposób będą chcieli zmierzyć czas, jaki ich niesforne pociechy będą musiały spędzić na karnym jeżu… Kiddy Timer to bardzo prosta aplikacja służąca do odmierzania czasu. To, co odróżnia ją od innych podobnych programów, to przyciągający wzrok kolorowy design, wesołe melodyjki grające podczas odliczania oraz możliwość umieszczenia na ekranie zdjęcia oraz imienia naszej pociechy. Wszystko atrakcyjne, kolorowe i spójne, czyli na pewno zwracające na siebie uwagę dziecka.  Twórcy w opisie aplikacji zapewniają o możliwości odpalenia czterech timerów jednocześnie, każdego z indywidualnymi danymi. Niestety daremne było moje klikanie ikony z plusem i próby przesunięcia głównego ekranu w celu uruchomienia kolejnego czasomierza. Testując aplikację na Androidzie w wersji 2.3 niestety udało mi się uruchomić tylko jedną kartę na raz. Na screenach powyżej widzimy jednak, że jest to możliwe. Być może funkcja dostępna jest na urządzeniach o większym ekranie lub na tabletach, lub smartfonach z nowszym systemem operacyjnym. Jeszcze jednym dużym minusem aplikacji jest wygaszanie ekranu w trakcie jej działania. Kolorowy interfejs ma zachęcać dziecko do aktywności, przy jakich wykorzystuje się odliczanie. Niestety w tym przypadku niedotykanie ekranu powoduje jego wygaszenie i przerwanie działania apki. Zdaję sobie sprawę, że dzieci ochoczo „przyklejają” swoje palce do wszelkich urządzeń z dotykowym wyświetlaczem, jednak konieczność „podtrzymywania aplikacji przy życiu” jest nieco irytująca, kiedy mamy do czynienia z programem, którego zadaniem jest odmierzanie czasu. Kiddy Timer z pewnością nie jest aplikacją, bez której nie można się obejść, jednak jeśli próby odmierzania czasu potrzebnego na umycie zębów z wykorzystaniem zwykłego zegarka nie do końca się sprawdzają, warto sięgnąć po kolorową apkę przygotowaną specjalnie dla najmłodszych. Za czasów mojej młodości podobną przynętą na młodocianych higienicznych buntowników były szczoteczki zmieniające kolor, jednak najwyraźniej urządzenia mobilne przejęły kolejną dziedzinę życia… 