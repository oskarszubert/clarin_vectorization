26.01.2012 Another World to jedna z gier mojej młodości – pamiętam, jak wspaniała była. I pamiętam, że nigdy jej nie skończyłem. Ot, ironia losu. Myślicie, że God of Blades nawiązuje do legendarnego tytułu? Niezupełnie, ale po zobaczeniu pierwszego zwiastuna mimo wszystko takie było skojarzenie. God of Blades będzie RPGiem akcji. I na chwilę obecną wiele wskazuje, że całkiem dobrym RPGiem.  Nie powinniśmy oceniać książki po pierwszej stronie, ale spójrzcie tylko na trailer – wygląda kapitalnie. Charyzmatyczny bohater, wielkie miecze, mroczne potwory, przygnębiający świat. Akurat na pluchę za oknem.  A jak wygląda tło fabularne? Na stronie dewelopera można wyczytać, że wcielamy się w rolę bezimiennego upiornego króla, który stawi czoła hordzie niszczycielskich (tak!) przeciwników w umierającym świecie. Zadaniem bohatera jest wyciągnąć ów świat ze szponów zapomnienia za pomocą mieczy stworzonych z legend i spuścizny niszczejącej planety. Mrok! Co ciekawe, walka ma być oparta na fizyce – zobaczymy, jak sprawdzi się to w praktyce. Jak na rasowego RPGa przystało, nie zabraknie oczywiście również rozwoju postaci. Na razie jesteśmy zaciekawieni, zobaczymy co będzie dalej. Data premiery jest jeszcze niestety nieznana. 