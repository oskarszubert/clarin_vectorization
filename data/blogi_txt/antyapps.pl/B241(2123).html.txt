20.06.2013 W tym tygodniu temperatury mają przekroczyć próg trzydziestu stopni, co może oznaczać tylko jedno: w końcu przyszło lato. A razem z nim największe wydarzenia muzyczne towarzyszące wielu letnim muzycznym festiwalom, jakie od kilku lat powoli stają się naprawdę ważnymi wydarzeniami na koncertowej mapie Europy. Organizatorzy prześcigają się w imponujących line-upach i z roku na rok zapraszają coraz ciekawszych artystów. Jak nietrudno się domyślić, idąc z duchem czasu każda szanująca się impreza tego typu potrzebuje mobilnej aplikacji, po którą zawsze będziemy mogli sięgnąć, aby sprawdzić kto kiedy gra, jak dojechać do miasteczka festiwalowego czy w jakiej cenie można kupić bilety. Poniżej zestawienie najciekawszych z nich. Jeśli wybieracie się na któryś z letnich festiwali gwarantuję, że któraś z poniższych propozycji z pewnością przyda wam się nie raz.  Żywiec Męskie Granie  Pierwsza z propozycji to nie tyle festiwal, co wakacyjny cykl koncertów odbywających się w całej Polsce, nad którymi artystyczną pieczę od tego roku objęła Kasia Nosowska oraz O.S.T.R. Mimo że pierwszy koncert odbędzie się już 13 lipca w Krakowie, twórcy aplikacji wciąż nie dokonali aktualizacji apki. Miejmy nadzieję, że informacje o tegorocznych artystach pojawią się tam na dniach. A co mogliśmy sprawdzić w Męskim Graniu rok temu? Przede wszystkim informacje o artystach opatrzone krótkim opisem, zdjęciem oraz informacją, na których koncertach będzie można ich usłyszeć. Do tego zadbano również o opis Męskiego Grania w poszczególnych miastach oraz o praktyczną mapę dojazdu z możliwością wyznaczenia trasy. Twórcy aplikacji udostępnili również dział media, gdzie przez YouTube możemy obejrzeć wywiady z artystami występującymi na koncertach. W dziale „info” możemy natomiast poznać historię browaru Żywiec, regulamin festiwalu oraz sprawdzić, gdzie można zakupić bilety na poszczególne występy.  Aplikacja prezentuje się naprawdę ładnie i świetnie współgra z identyfikacją graficzną Męskiego Grania. Miejmy nadzieję, że organizatorzy szybko uzupełnią ją o aktualne, tegoroczne informacje.     Open’er Festival  Aplikacja Open’era to nie tylko świetny informator koncertowy, ale również przydatne narzędzie pomagające nam odnaleźć się na festiwalu. Poza możliwością sprawdzenia godzinowej rozpiski koncertów oraz informacji o wykonawcach, oddano w nasze ręce specjalną funkcję „Moje miejsca”, gdzie korzystając z dobrodziejstw GPSu możemy oznaczyć określone punkty na mapie, aby później bez trudu do nich wrócić. Zadbano również o szczegółowy plan całego festiwalowego miasteczka, dzięki czemu o wiele trudniej będzie nam się zgubić na jego terenie. Na czas podróży przygotowano także dział multimedia, w którym oddano w nasze ręce kilkadziesiąt utworów open’erowych artystów. Aplikacja jest również ściśle połączona z Facebookiem oraz Klubem Alter Art. Wybrane koncerty możemy dodać do ulubionych oraz udostępnić informacje o nich na naszej facebookowej tablicy. Ponadto, aby nie przegapić żadnego z koncertów, aplikację wyposażono w funkcję przypomnienia, która o odpowiedniej godzinie uruchomi alarm w naszym smartfonie.  Twórcy Open’erowej aplikacji postawili na funkcjonalność, dzięki czemu wybierając się na festiwal, z pewnością nieraz skorzystamy z możliwości apki. Jest ona stale aktualizowana, dzięki czemu możemy być pewni, że jeśli chodzi o festiwalowe nowiny, będziemy zawsze na bieżąco. OFF Festival  Mimo że aplikacja katowickiego OFFu jest wciąż nieuzupełniona o informacje dotyczące tegorocznych koncertów, to podczas ubiegłorocznego festiwalu miałem okazję nieraz skorzystać z jej możliwości, dlatego również zdecydowałem się ją opisać. To, co wyróżnia apkę, to naprawdę ładnie zaprojektowany interfejs współgrający z całą festiwalową oprawą graficzną. Poza praktycznymi rozwiązaniami, o których pisałem przy okazji poprzedniej aplikacji, takimi jak przypominacz, godzinowa rozpiska koncertów czy mapa, twórcy aplikacji OFF Festival zadbali również o tak zwany niezbędnik festiwalowicza. W tym dziale opisano wszystkie praktyczne narzędzia, gadżety czy urządzenia, które mogą przydać nam się na festiwalu, a nie zawsze o nich pamiętamy (uwzględnienie tam biletu naprawdę nie jest przesadą- wiem to z doświadczenia). Aplikacja zawiera również krótkie informacje dotyczące Katowic, które z pewnością dobrze wpłyną na wizerunek miasta i być może zachęcą, by nie tylko w czasie festiwalu odwiedzać to miasto.  Festiwalowa aplikacja w zeszłym roku wzbudziła moją sympatię i jeśli uda mi się pojechać na OFF w tym roku, to na pewno znowu będzie mi towarzyszyć.     Coke Live Music Festival  Mimo że Krakowski Coke Live Festiwal odbywa się dopiero w sierpniu, twórcy aplikacji zadbali o stałe aktualizowanie wszystkich niezbędnych informacji. Ponieważ festiwal, podobnie jak Open’er, organizowany jest przez agencję Alter Art, jak nietrudno się domyślić, aplikacje są do siebie podobne. Tu również zadbano o ścisłe połączenie apki z Alter Klubem oraz rozszerzenie jej możliwości o funkcje społecznościowe powiązane z Facebookiem. Pojawił się także dział media, jednak w przypadku Coke Festival zamiast biblioteki utworów udostępniono jedynie internetowe Alter Radio. Zamiast tego mamy rozbudowany dział wideo zawierający liczne linki do występów na żywo z poprzednich edycji festiwalu.  Aplikacja Coke Live Music Festival nie różni się bardzo od aplikacji Open’era. Jej twórcy zasługują przede wszystkim na duże brawa za stałe aktualizowanie danych.     Burn Selector Festival  Selector to kolejne dziecko organizatorów z Alter Art, jednak o ile aplikacja festiwalu z Gdyni i Krakowa były do siebie bardzo podobne, tak w przypadku tej aplikacji wciąż nie udostępniono żadnych aktualizacji. Mapa wciąż prowadzi nas do Krakowa (mimo, że festiwal przeniesiono do stolicy), ostatni news dodano 8 maja 2012 roku, a wchodząc w zakładkę „program” widzimy jedynie napis „już wkrótce”. Aplikacja Selectora również uzupełniona została o multimedia w postaci Alter Radia oraz filmików z poprzednich edycji festiwalu. Jedynie zakładka „artyści” została uaktualniona o tegorocznych headlinerów. Możemy tu przeczytać krótkie info dotyczące artystów oraz obejrzeć zdjęcie.  Selector Festival odbywa się dopiero we wrześniu, dlatego być może aplikacja wciąż nie doczekała się aktualizacji. Mam nadzieję, że jej twórcy szybko wezmą się do roboty i uzupełnią niezbędne informacje, choćby dlatego, że nie wszyscy muszą wiedzieć, że wydarzenie przeniesiono do zupełnie nowego miasta.     Roskilde Festival Pięć polskich aplikacji festiwalowych wypadałoby skonfronotwać z tym, co oferują nasi zachodni sąsiedzi w kwestii mobilnych przewodników po festiwalach. Wybrałem duńskie Roskilde Festival, którego historia sięga lat siedemdziesiątych, a line up w 2005 roku przekroczył 150 artystów. Okazuje się, że nie mamy się czego wstydzić, ponieważ mimo że festiwal zaczyna się z końcem tego miesiąca, w menu głównym wciąż widnieje informacja, że plan koncertów, mapy i inne funkcje pojawią się w połowie czerwca. Do tej pory dostępne są natomiast informacje o potwierdzonych artystach oraz dział „news and video”. Jedyną funkcją, której nie było w żadnej z opisanych polskich aplikacji, jest możliwość kupienia biletu na festiwal z poziomu apki oraz aktywne powiadomienia, które będą informować nas o nowościach na festiwalu nawet kiedy wyłączymy aplikację.  Aplikacja festiwalu Roskilde zasługuje na pochwałę głównie ze względu na atrakcyjny wygląd. Jeśli jednak chodzi o jej zawartość, zdecydowanie lepiej przygotowane zostały nasze rodzime produkcje mobilne.  Nie pozostaje nic innego jak życzyć wszystkim udanych wakacji i wielu muzycznych wrażeń. 