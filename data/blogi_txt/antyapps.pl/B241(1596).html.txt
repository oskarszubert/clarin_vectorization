03.09.2013 Jeśli chodzi o notatniki pod Androida, przerobiłem już wiele tytułów. Wybór w Google Play jest ogromny, bo i nasze potrzeby są tak naprawdę bardzo różne. Jedni preferują złożone i kompleksowe rozwiązania, jakie można spotkać choćby w świetnie skonstruowanej apce Springpad, innym wystarczają widgety z żółtymi karteczkami, które możemy „przykleić” na ekranie głównym naszego tabletu lub smartfonu. Wciąż jednak pojawiają się nowe pozycje, które wykorzystują najróżniejsze proporcje funkcjonalności, prostoty i trendów panujących w świecie mobilnych aplikacji. Hashnote zdecydowanie najwięcej czerpie z tych ostatnich. Moda na hashtagi znane z Twittera przeniosła się już nawet na Facebook. Czemu więc nie mielibyśmy oznaczać nimi codziennych zapisków i notatek? Aplikację cechuje wyjątkowo prosty interfejs, który, szczerze mówiąc, przypadł mi do gustu. Składa się on z poszczególnych wpisów ułożonych chronologicznie jeden pod drugim. Z lewej strony wysuwa się natomiast menu zawierające nasze hashtagi ułożone w porządku alfabetycznym. Miłym akcentem jest również ich wielokolorowość, co jeszcze łatwiej pozwala się między nimi odnaleźć. Pod hasłami oznaczonymi symbolem „#” znajdują się również te, które odnoszą się do konkretnych osób. Podobnie jak w przypadku Twittera czy Instagramu wykorzystano tu symbol „@”.  Trudno powiedzieć, czy aplikacja sprawdzi się lepiej od wirtualnych notesów, gdzie każde zadanie posiada oddzielną rubrykę do wypełnienia i gotowe kategorie, do których możemy przydzielić nasze zapiski. Hashtagi przyjęły się na dobre w świecie mediów społecznościowych, jednak mam wrażenie, że opisywanie nimi codziennych spraw, przypomnień i ulotnych myśli może szybko doprowadzić do małego chaosu panującego w naszej aplikacji. Jeśli zdecydujecie się na korzystanie z apki, warto pamiętać o umiarze w dodawaniu tagów. Rzeczy, które będą priorytetem, czyli te pojawiające się na ekranie głównym, z pewnością wam nie umkną, jednak jeśli jakieś wydarzenie zapisane w przeszłości skojarzycie z niepowtarzalnym tagiem, może zdarzyć się tak, że zginie ono pośród waszych drogowskazów w postaci „krzyżyków” i „małp”.  Mimo że mój wybór w kwestii notesów już dawno padł na wspomniany we wstępie Springpad, Hashnote wzbudził moją sympatię. Na pewno przez jakiś czas będzie mi on towarzyszył do zapisywania prostych notatek, a po jakimś czasie okaże się, na ile hashtagi będą w stanie zaprowadzić w nich porządek. Jeśli nie szukacie wyjątkowo skomplikowanego notatnika, a jednak kwadratowe karteczki z przypomnieniami to trochę za mało, myślę, że Hashote może otrzymać od was kredyt zaufania. Tym bardziej, że jest zupełnie darmowy. 