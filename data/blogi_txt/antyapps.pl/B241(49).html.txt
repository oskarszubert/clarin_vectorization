29.01.2013 Nie tak dawno na łamach AntyApps recenzowałem aplikację Battery Sense. Jej głównym atutem był bardzo przyjemny i ładny interfejs. Wyróżnia się na tle konkurencji. Nie minęło zbyt wiele czasu, a w tym aspekcie doczekała się godnego konkurenta w postaci Battery+. Choć wygląd ikony w Markeptlace oraz na liście aplikacji tego nie zwiastują, Battery+ to w dużej mierze bardzo ładne i oryginalne UI. Nie ma zbyt wiele wspólnego z zasadami Metro, ale przynajmniej główne opcje ukryto pod postaciami kafelków. Kolorystyka dopasowana jest do systemowych ustawień koloru głównego. Podstawowe informacje takie jak czas pracy na baterii czy status naładowania znajdują się na ekranie głównym, inne rozwijamy poprzez tąpniecie na niewielką strzałkę. Dodatkowych trybów nie ma zbyt wiele. Save Battery Life przenosi nas do ustawień BT, wi-fi oraz transmisji danych, tam też znajduje się możliwość przypięcia kafelka z poziomu aplikacji. More to ciekawa i rzadko spotykana w tego typu aplikacjach funkcja, przeliczająca stan naszej baterii na konkretne funkcje. Dzięki temu możemy sprawdzić ile jeszcze będziemy w stanie rozmawiać, przeglądać sieć czy też grać w gry. Dane te wydają się być mocno zaokrąglone, ale nie wyssane z palca. Jak już wspomniałem wyżej, najmocniejsza stronę Battery+ jest jej wygląd. Efekt psuje jedynie baner reklamowy pojawiający się u góry ekranu. Wprawdzie mamy możliwość jego wyłączenia, ale jednak wolałbym mieć dostęp do płatnej wersji i cieszyć się interfejsem bez takich dodatków. Program wspiera 3 rodzaje kafelków. Nie są one zbyt oryginalne jeżeli chodzi o prezentowanie danych. Niestety brak wsparcia dla informacji na ekranie blokady. Czy warto pobrać Battery+? Jeżeli istotnym czynnikiem każdej aplikacji jest dla Was jej interfejs, zdecydowanie tak. Wprawdzie ilością możliwości aplikacja odstaje od swoich konkurentów, ale posiada też ciekawe rozwiązania, wyróżniające ją na ich tle. A to wszystko za darmo. Windows Phone 7.5: nie działa, Windows Phone 8: działa, Lumia 610: nie działa 