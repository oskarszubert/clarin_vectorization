05.08.2013 Gotowanie przy temperaturach jakie towarzyszą nam za oknem nie należy chyba do najprzyjemniejszych, letnich rozrywek, jednak z pewnością znajdą się i tacy, którzy zamiast wycieczki na basen wybiorą komponowanie wymyślnych dwudaniowych obiadów, z ewentualnym uwzględnieniem zimnego deseru dla ochłody. I właśnie dla takich kuchennych maniaków stworzono BigOven. Jest to coś więcej niż zwykła, mobilna książka kucharska. Aplikacja to kompleksowy zbiór narzędzi przydatnych każdemu kucharzowi, które z pomocą tabletu lub smartfonu, pozwolą zastąpić kartki, zeszyty i notesy zalegające w naszej kuchni, a także zapisać ulubione strony internetowe i blogi kulinarne z których na codzień czerpiemy kuchenne inspiracje.   W programie możemy zarejestrować zupełnie nowe konto lub szybko połączyć nasz profil z Facebookiem. Drugie rozwiązanie jest o tyle bardziej praktyczne, że jeśli aplikacja przypadnie wam do gustu, o wiele prościej będzie zaprosić znajomych do korzystania z niej i śledzenia przepisów, którymi będą dzielić się inni w społeczności BigOven.  Apka już na pierwszy rzut oka wygląda na dobrze przygotowany produkt, który łączy w sobie atrakcyjny wygląd i wygodę użytkowania. Główne menu podzielone zostało na trzy przyciski. Pierwszy z nich to „Get Ideas”. Tu będziemy mogli odnaleźć inspirację do naszych potraw przeglądając najróżniejsze przepisy dostępne w serwisie. To jednak nie koniec. Dzięki specjalnym funkcjom wyszukiwania, zawierającym rodzaje potraw, ich przeznaczenie oraz wybrane przez nas walory smakowe, odnalezienie potrawy na jaką mamy w danej chwili ochotę staje się o wiele prostrze. Do tego dochodzi także wyszukiwarka oparta na składnikach naszych dań oraz wspomniane we wstępie przepisy pochodzące od naszych znajomych, którzy również korzystają z BigOven. Drugi z przycisków menu głównego nazywa się „My Kitchen” i jak nie trudno się domyślić skupia się głownie na naszej kuchni. Znajdują się tutaj przydatne narzędzia pozwalające zapisać i zaplanować menu na kolejne tygodnie, sporządzić niezbędne listy zakupów oraz oczywiście zapisać własne pomysły na potrawy. Ostatnia z wymienionych funkcji nie jest jeszcze dostępna w mobilnej wersji apki (przynajmniej na Androidzie), jednak nowe przepisy możemy z łatwością dodać za pośrednictwem aplikacji dostępnej z poziomu przeglądarki internetowej. Dodane wpisy natychmiast zsynchronizują się z naszym kontem w BigOven i pojawią się na naszym smartfonie lub tablecie. Wykupując płatną wersję apki możemy także liczyć na pomoc jej twórców w przenoszeniu naszych „analogowych”, ręcznie zapisanych sposobów przygotowania potraw do zasobów aplikacji. BigOven PRO oferuje nam również inne bonusy, w  postaci braku reklam lub tabel zawierających informacje o składnikach odżywczych naszych potraw. Płatna wersja aplikacji kosztuje 19,99 $.  BigOven to aplikacja, która z pewnością najbardziej przyda się osobom, które zawodowo zajmują się gotowaniem i potrzebują wygodnego narzędzia, pomocnego przy zarządzaniu gastronomią. Również domorośli kucharze (niestety tylko ci znający język angielski) odnajdą tu inspiracje, które z pewnością pozwolą nie raz zaskoczyć bliskich podczas wspólnych posiłków. Myślę jednak, że większości z nas spokojnie wystarczy darmowa wersja aplikacji. 