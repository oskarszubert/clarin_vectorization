16.07.2012 Polacy, obok Brytyjczyków i Chińczyków są jedną z trzech narodowości które uwielbiają dyskusje o pogodzie. Nie dziwi zatem popularność aplikacji, które służą do prognozowania aury – w Polskim AppStore bardzo często programy z tej kategorii okupują czołowe miejsca, jeżeli chodzi o ilości pobrań. Weather HD zainteresował mnie ze względu na opinie sugerujące, że jest to najładniejsza aplikacja pogodowa w AppStore. Przekonajmy się czy jest tak w rzeczywistości i czy program ma do zaoferowania coś poza olśniewającym wyglądem. W AppStore znajdziemy dwie wersje Weather HD – darmową, wzbogaconą o reklamy oraz płatną, za którą zapłacimy 0,79 Euro. Pierwsze uruchomienie aplikacji wiąże się z koniecznością jej skonfigurowania – w przypadku Weather HD operacja ta ogranicza się do wpisania kodu pocztowego lub nazwy miasta, dla którego pogoda ma być wyświetlona. Możemy skorzystać również z automatycznego wykrywania naszego położenia.  Po krótkiej chwili z Weather HD już wiedziałem, skąd wzięły się pełne zachwytu opnie na temat programu. Jest naprawdę bardzo ładnie. Aplikację testowałem na dużym ekranie iPada – wrażenia są naprawdę wyśmienite. Animacji przedstawiających aktualną aurę jest mnóstwo, są zróżnicowane i płynne. W opcjach programu użytkownik może dostosować informacje, które mają być wyświetlane na ekranie. Na ilość możliwości nie powinni narzekać nawet najbardziej dociekliwi pogodo-maniacy, obok podstawowych danych dotyczących najwyższej i najniższej temperatury czy wilgotności znajdziemy tutaj dane odnośnie ciśnienia, widoczności, punktu rosy oraz godziny wschodu i zachodu słońca. Powyższe screeny nie oddają nawet w połowie tego jak dobrze prezentuje się prognoza pogody w Weather HD. Niezbędna jest tutaj animacja – by ją obejrzeć zachęcam do pobrania darmowej wersji programu. Niestety, doznania płynące z praktycznego zastosowania aplikacji są zdecydowanie słabsze niż strona wizualna programu. W moim przypadku tablet z Weather HD lepiej sprawuje się jako oryginalna ozdoba pokoju w postaci cyfrowej ramki ze stale aktywną animacją, niż wygodna stacja pogodowa. Spowodowane jest to specyficznym interfejsem zaprojektowanym w ten sposób, by „pięknie wyglądać, a dalej jakoś to będzie”. Sprawdzenie pogody na kolejne dni czy godziny jest uciążliwe, a sama prognoza jest moim zdaniem nieczytelna. Co z tego, że na ekranie wyświetlana jest animacja burzy z piorunami, podczas gdy tekstowy opis prognozy brzmi „możliwe burze” – animacja sugerująca całodniową nawałnicę, podczas której lepiej nie wyściubiać nosa za próg domu wprowadza użytkownika w błąd. W ramach podsumowania, parafrazując znane przysłowie „Nie wszystko złoto, co się świeci” napiszę jedynie: nie każda wspaniale wyglądająca aplikacja, jest użyteczna w praktyce. Ocena: 3 