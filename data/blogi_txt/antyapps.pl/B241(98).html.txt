17.07.2012 Jeżeli Wasza pamięć nie sięga czasów River Raid, jestem prawie pewien, że graliście w swoim życiu w gry bazujące na jej pomyśle. Jest to klasyk przez duże K, który był początkiem setek innych tytułów, wydawanych przez wiele lat na wszelkie możliwe platformy i systemy. Jednym z nich jest opisywany właśnie AirAttack.  Choć testował dziesiątki takich gier na wiele mobilnych systemów, to jednak żadna z nich nie była w stanie wyciągnąć mnie na dłużej. Problemem było zazwyczaj kiepsko przemyślane sterowanie oraz dopasowanie pod nie rozgrywki. Dlatego do AirAttack podszedłem dość sceptycznie. Wystarczyło jednak parę chwil aby zapomnieć o wszystkich dotychczasowych uprzedzeniach i zakochać się w tym tytule na dobre.  O co chodzi w tej grze? Tak jak i w innych tego typu, lecimy w górę planszy naszym samolotem eliminując tysiące przeciwników. Choć założenia są proste, to model rozgrywki oraz jej miodność znacznie wykraczają poza inne tytuły tego typu. W grze przyjdzie nam walczyć z 64 rodzajami przeciwników, eliminacja wielu z nich wymaga dobrania odpowiedniej strategii. Na naszej drodze stanie też 10 potężnych bossów. Oczywiście z każdym zabitym przeciwnikiem przybędzie nam funduszy, które możemy przeznaczyć na ulepszenia i bardziej zabójcze bronie. Wybór jest naprawdę ogromny. Trudno jest uchwycić w którym elemencie gra jest lepsza od pozostałych. Jest ich wiele, ma sporo ciekawych pomysłów jednak najbardziej zachwyca prostota sterowania. Po paru chwilach człowiek zapomina, że ma do czynienia z dotykowym ekranem, a nie klawiaturą albo padem. Nie ma to najmniejszego znaczenia.  AirAttack pozwala na bardzo swobodne dopasowanie UI do swoich wymagań. Wybierać możemy nie tylko spośród 4 metod sterowania (najwygodniejszy wydaje się dotyk), wpływ mamy również na rozmieszczenie poszczególnych części UI, przycisków. Możemy także wybierać pomiędzy trybem horyzontalnym, a pionowym, gra dopasuje do nich całą resztę.  Oprawa audiowizualna zachwyca. Grafika na pograniczu 3D pozwala na zastosowanie wielu ciekawych rozwiązań, zarazem nie jest na tyle przekombinowana by utrudniać rozgrywkę i stawiać wrażenia wizualne nad przyjemność zabawy. Małym arcydziełem jest ścieżka dźwiękowa. Idealnie pasuje do działań wojennych, wpływa bardzo pozytywnie na dynamizm zabawy.  Gra jest dostępna zarówno na Androida jak i iOS. Na obu platformach posiada rozbudowane dema (po 3 plansze z 10), tak więc za darmo można przekonać się o jej potencjale. Zapewniam że warto.  Wersja darmowa Android Wersja płatna Android (9zł) Wersja darmowa iOS Wersja płatna iOS (0,79€) Ocena: 5 