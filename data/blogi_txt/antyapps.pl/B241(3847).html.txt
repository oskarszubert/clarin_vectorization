03.10.2012 SoundBrush to aplikacja dzięki której każdy użytkownik iPad’a ma możliwość narysowania… muzyki. Oczywiście nie łudźmy się że stworzymy w ten sposób niezapomniane arcydzieło muzyczne (tak chwalą się na stronie aplikacji twórcy SoundBrush), ale przy odrobinie umiejętności i słuchu muzycznego bez problemu jesteśmy w stanie narysować prosty, wpadający w ucho kawałek. Interfejs aplikacji choć intuicyjny, nie zachwyca od strony wizualnej. Ciemne ekrany, nieco toporne ikonki i przyciski sprawiające wrażenie zaprojektowanych na kolanie spełniają swoją funkcję, ale… nie wyglądają zbyt estetycznie. Oczywiście nie jest to najważniejsze, gdyż zadaniem SoundBrush nie jest dobrze wyglądać, a ładnie grać;) Pod tym względem jest zdecydowanie lepiej, ale też nie idealnie.  Komponowanie muzyki za pomocą SoundBrush odbywa się za pomocą maźnięć palcem po ekranie tabletu. Narysowane kształty (linie, kropki, ale i bardziej skomplikowane wzory) przekształcane są w muzykę. Do wyboru użytkownika oddano cztery barwy odpowiadające czterem instrumentom: niebieski – klawisze, czerwony – skrzypce, fioletowy – flet oraz zielony będący odpowiednikiem syntezatora. Stworzone utwory wyeksportujemy i udostępnimy za pośrednictwem SoundCloud, Facebook’a, Twitter’a lub e-maila. Najnowsza wersja aplikacji (1.1) obsługuje ekrany w rozdzielczości Retina. SoundBrush to proste w użyciu narzędzie, które jest w stanie zapewnić mnóstwo zabawy osobom pragnącym stworzyć własny muzyczny kawałek, ale nie potrafiącym połapać się w skomplikowanych (i wymagających sporej wiedzy) profesjonalnych programach. Aplikacja dostępna jest w AppStore w cenie 1,79 euro. 