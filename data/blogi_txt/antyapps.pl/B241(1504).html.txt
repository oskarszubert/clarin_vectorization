24.05.2013 Gry przygodowe przeżywają prawdziwy renesans dzięki popularności urządzeń mobilnych z dotykowymi ekranami. Nie powiem, aby mnie to jakoś specjalnie smuciło — wręcz przeciwnie, uważam, że to znakomita wiadomość. Szczególnie, jeśli weźmiemy pod uwagę coraz większy marazm na rynku. Kilka luźnych skojarzeń z największymi hitami gatunku? Abstrakcyjność, humor, ciekawi bohaterowie i spora dawka humoru. Nie inaczej jest w City Of Secrets 2, rodzimej produkcji Aidem Media o magicznym świecie pełnym kretów i ich niesamowitych przygód. Na tyle charyzmatycznych, że udało im się nawet zdetronizować Reksia — ikonę wielu pokoleń, a także głównego bohatera poprzedniej odsłony Miasta SeKretów.  Nie martwcie się jednak, bez znajomości poprzedniej części również bez problemu odnajdziecie się w tym świecie. Akcja gry ma miejsce kilka dni po zakończeniu ostatnich przygód. Tym razem największym problemem naszego głównego bohatera, Kreta Kretesa, okazuje się pusta lodówka. A kret głodny, to kret zły — dlatego czym prędzej czas udać się na polowanie. Nikogo prawdopodobnie nie zdziwi fakt, iż lodówka okazała się pustą, a przy próbie napełnienia pustego żołądka napotkaliśmy pierwszy zwiastun wielkich przygód — pamiętnik przodka. Targani głodem i ciekawością wynurzamy się z naszej nory i ruszamy przed siebie, mając szansę poznać / spotkać ponownie wiele interesujących postaci. Twórcy zdecydowali się pobawić trochę konwencją i wpleść do gry bohaterów, których znamy z życia codziennego, jak choćby urocze panie zaklęte w okienku po drugiej stronie — próbowaliście kiedyś coś załatwić z urzędasami, którzy nie zarejestrowali jeszcze, że czasy się zmieniły? Właśnie o nich mówię! Nie brakuje też nawiązań do innych dzieł kultury, no i co tu dużo mówić — sporo smaczków przed nami, a jestem przekonany, że sam jeszcze nie wszystkie wychwyciłem.  Twórcy naprawdę stanęli na wysokości zadania, wplatając w te wszystkie przygody sporą dawkę humoru. Wszelkie rozmowy bohaterów, gadki narratora, a także wymiany zdań jakie prowadzi z Kretesem potrafią wywołać uśmiech na ustach nawet negatywnie nastawionego do humorystycznych akcentów typa jak ja, a to już sukces. A co poza humorem? Zagadki, przygody, kombinowanie ze znalezionymi na drodze przedmiotami i gmeranie w przyborniku — stara szkoła pełną gębą. Z tą tylko różnicą, że trudno tutaj utknąć na dłużej. Jeżeli jednak nie czujecie się na siłach, zawsze możecie skorzystać z któregoś łatwego poziomu trudności — ten „naj” pozwala nawet pomijać zagadki, nie mówiąc już o podświetlaniu wszystkich „interaktywnych” miejsc. Ale prawdopodobnie i bez tego dacie sobie znakomicie radę, a nawet jeśli na chwilę utkwicie, to korzystajcie ile wlezie! Pierwszy epizod City of Secrets 2 jest niemiłosiernie krótki. Przejście go nie zajmie Wam prawdopodobnie więcej niż dwóch godzin, a dla bardziej wprawionych graczy bardziej prawdopodobna jest połowa tego czasu. I to jest niestety największa jego wada, tuż obok dość mało efektownej i napakowanej przygodami akcji. Wierzę jednak, że na taką przyjdzie czas w kolejnych przygodach Kretesa.  Pod względem technicznym wypada pochwalić autorów właściwie za każdy element gry. Solidnie zaprojektowany świat, piękna grafika „2,5D”, miła muzyka i solidnie podłożone głosy. Zabrakło mi tylko jakiejkolwiek formy spolszczenia — rozumiem, że taki zabieg generowałby większe koszta, ale mimo wszystko szkoda, że nie znalazło się tam miejsce choćby dla napisów, które pomogłyby rodakom nieznającym języka Szekspira zapoznać się z tamtejszymi perypetiami.  Nie ma Reksia — trudno. Okazuje się, że i bez niego Kretes radzi sobie znakomicie. Szkoda tylko, że pierwsza opowieść jest taka krótka, ale mam nadzieję, że to dopiero przystawka, a na kolejny zestaw zagadek i przygód nie będziemy musieli specjalnie długo czekać. Grę można nabyć w AppStorze w wersji uniwersalnej, gdzie już od kilkunastu dni trwa promocja i można ją nabyć za 0,89 euro. Myślę, że to uczciwa stawka, także spieszcie się, nim zmuszeni będziecie wydać jej wielokrotność! Po wielu tygodniach oczekiwania, jest i ona — wersja na Androida! 