16.06.2013 Premiera tego roku? Chyba takie określenie nie będzie przesadą – w końcu na pojawienie się pakietu Office na mobilnej platformie od Apple, systemie iOS, czekamy już ładnych kilka lat. Udostępniona przed kilkoma dniami aplikacja dla iPhone’a i iPoda touch dostępna jest jedynie dla subskrybentów usługi Office 365. Z przyjemnością więc przetestowałem jej możliwości.  Po zalogowaniu się na naszym koncie Microsoft należy “spiąć” aplikację z źródłem naszych danych, za które mogą posłużyć pliki na SkyDrive lub SharePoint. Po wskazaniu moje dysku SkyDrive błyskawicznie pobrana została lista plików oraz zaktualizowana została zakładka “ostatnie”, gdzie możemy szybko sięgnąć po ostatnio przeglądane i edytowane pliki. Drugą z zakładek jest zakładka “Open”, gdzie dostępne są nasze pliki i katalogi. Wyświetlane są jedynie foldery zawierające pliki aplikacji pakietu Office, dzięku czemu niewidoczne są zbędne foldery ze zdjęciami i innymi danymi. Trzecia zakładka skrywa szybki sposób na utworzenie nowego pliku (również na podstawie szablonu). Ostatnia z zakładek to ustawienia, które pozwalają na zresetowanie aplikacji, co oznacza usunięcie wszystkich lokalnych danych i wylogowanie z konta.   Aplikacja pozwala na utworzenie nowych plików aplikacji Word i Excel. Każdy z typu plików ma po trzy mobilne wersje szablonów. Podczas edycji pliku doc możemy oczywiście wprowadzać tekst, ale także go formatować. Dostępne są podstawowe style tekstu (pogrubienie, kursywa, podkreślenie i przekreślenie), wielkość czcionki oraz trzy kolory tekstu i tła dla liter. Arkusze obsługują podstawowe funkcje, formatowanie komórek, wygodne w obsłudze sktóry funkcji oraz sortowanie. Co ciekawe dostępne jest również stworzenie wykresu. Każdy rodzaj pliku możemy zapisać (jako) oraz od razu udostępnić. Pliki automatycznie zapisywane są w chmurze, lecz na całe szczęście scenariusz w którym nie mamy dostępu do Sieci również zostal wzięty pod uwagę i “tymczasowo” możemy zmiany zapisać w pamięci telefonu. Te, po przywróceniu połączenia z Internetem możemy zsynchronizować z dyskiem SkyDrive.   Mobilny Office jedynie otwiera i edytuje prezentacje programu PowerPoint i nie ma większych problemów z ich wyświetleniem. Postęp wczytywania pliku nie jest niestety wyświetlany, więc musimy zdać się jedynie na intuicję i w ciemno czekać na otwarcie pliku lub zrezygnować z jego obejrzenia. Animacje delikatnie zwalniają w stosunku do stacjonarnej wersji i sporadycznie aplikacja ma problemy z wczytaniem szablonu innego niż domyślne. Na smartfonie możemy zmienić tekst zawarty w slajdzie, zamienić kolejność slajdów oraz je schować przed wyświetleniem. Fajnym rozwiązaniem jest podgląd miniaturek wszystkich slajdów, dzięki któremu możemy szybko dostać się do konkretnej planszy. Największą wadą aplikacji są jak na razie potrzeba posiadania płatnej subskrypcji Office 365 (dostępny jest darmowy trial) oraz brak wsparcia dla iPada. Ta zapewne pojawi się nieco później, lecz na ten moment aplikacja dla iPhone’a spełnia swoje zadanie znakomicie. Jak na razie aplikacji nie znajdziemy w polskim App Store, dlatego odsyłam do amerykańskiej wersji sklepu. Na przestrzeni tygodnia ma się to zmienić. Lista wspieranych urzadzeń: iPhone 4, 4S, 5. iPod touch 5G. Aktulizacja: Office dostępny jest już w polskim App Store, linki podmienione. 