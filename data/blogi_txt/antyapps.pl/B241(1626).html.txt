17.09.2012 Napiwki. Na nich zbudowana jest Ameryka (podobno). A na pewno dodatek do wypłaty pracowników gastronomii wszelkiego typu i maści. Idea napiwków rozwija się również w Polsce i nie dodanie do końcowej kwoty kilkunastu procent zaczyna być postrzegane źle. Ale jak ocenić, ile napiwku powinno się zostawić na stoliku czy przy barze? Od tego mamy, a jakże, aplikacje (właściwie, to mamy już aplikacje chyba od wszystkiego). Kalkulatorów napiwków w AppStore jest cała masa, a większość działa na tej samej zasadzie: obliczania odpowiedniego procentu od rachunku. Jednak napiwek to nie tylko 10-20%, ale również okazanie aprobaty lub dezaprobaty wobec obsługi, jedzenia i wielu innych czynników. To, co wpływa na ostateczną wysokość napiwku to kwestia niezwykle indywidualna, ale jest aplikacja, która może nam podpowiedzieć nawet to. Nazywa się Hip Tip Calc i jest kalkulatorem napiwków. Jednak działa nieco inaczej, niż większość przedstawicieli tego gatunku aplikacji, gdyż nie ustalamy sami kwoty napiwku, a przynajmniej nie do końca. Pierwsze, o co prosi nas aplikacja to podanie widełek, w których chcielibyśmy się zamknąć z dodatkowym nagrodzeniem obsługi. Gdy to zrobimy, przechodzimy do głównego panelu aplikacji, a tutaj niespodzianka.  Oczywiście, aby Hip Tip Calc określił napiwek, musimy wpisać kwotę rachunku. Ale oprócz tego możemy ocenić obsługę w kilku kategoriach przyznając od jednej do pięciu gwiazdek. Jeżeli dana kategoria w ogóle nie podpada pod sytuację, możemy ją wykreślić. A co oceniamy? Życzliwość, uwagę, jaka jest nam poświęcana, czystość, wiedzę kelnera/kelnerki oraz czujność. Po przyznaniu gwiazdek aplikacja sama zdecyduje, ile należy się obsłudze za ich usługi, wyliczy napiwek oraz kwotę końcową. Dodatkowo, ponieważ nie rzadko napiwki są wspólnie zbierane i dzielone, aplikacja pozwala na wpisanie, ilu jest pracowników. Co więcej można powiedzieć o tej aplikacji? Cóż, Hip Tip Calc jest ładnie zrobiony, a pomysł na wyliczanie napiwku przypadł mi do gustu. Ale wydaje mi się, że aplikację tę można by nieco wzbogacić. Przede wszystkim, nie da się zmienić waluty. To nie jest problem, bo w końcu matematyka działa wszędzie tak samo, niemniej jednak od płatnej aplikacji można by wymagać takiej opcji. Po drugie, zabrakło mi takiej kategorii, jak chociażby szybkość dostarczenia potrawy czy napoju oraz ich smak. Wiem, że to nie zależy od barmana czy kelnera, że dana potrawa jest źle przyrządzona, niemniej jednak trudno oddzielić te kwestie od siebie i wątpię, aby ktokolwiek to robił. Tak czy owak Hip Tip Calc to dość zgrabnie zaprojektowana aplikacja z ciekawym pomysłem na kalkulator napiwków. Czy jest ona jednak warta 0,79 euro? Trudno mi to oceniać, jednak Hip Tip Calc nie ma w sobie jakiś specjalnych narzędzi czy funkcji, a do obliczenia napiwku znajdziemy dziesiątki darmowych produktów. Na razie jednak można dostać tę aplikację za darmo, więc polecam do wypróbowania. Ocena: 4 