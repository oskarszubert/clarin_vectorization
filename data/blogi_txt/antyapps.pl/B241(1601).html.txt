23.04.2013 Przemierzając czeluście Google Play niejednokrotnie przekonywałem się, że najprostsze rozwiązania są najlepsze. Zwykła układanka z klocków potrafiła mi dać więcej radości niż przeładowany graficznymi wodotryskami shooter. Nie inaczej jest z Hazard Rush, który bije na odległość magią starych lat, oferując przy tym świetną grywalność. Historia Hazard Rush jest dość tragiczna, bo gra ledwo trafiła do sklepu Play, a już zdążyła z niego wylecieć. Wszystko przez dość niefortunny opis, w których autor rzucał na lewo i prawo porównaniami do najpopularniejszych produkcji na Androidzie, oszukując w ten sposób wyszukiwarkę sklepu. Wszystko jednak wróciło do normy i aplikacja z pokorą wróciła do sklepu, dając tym samym mi szansę do jej przetestowania.  Idea przyświecająca Hazard Rush jest dość prosta i, o ile się nie mylę, nieszczególnie oryginalna. Jako biały statek na małej, ograniczonej ścianami planszy musimy unikać czerwonych statków, które niczym Zerglingi ze Starcrafta próbują nas dopaść. Oczywiście my jesteśmy nieco szybsi zwrotniejsi i inteligentniejszy (a przynajmniej mam taką nadzieję), więc możemy lawirować między tabunami nieprzyjaciół i zbierać małe kropki na mapie (na tyle małe, by dotarcie do nich było wyzwaniem). Każda zebrana kropa wywołuje eksplozję wokół, która niszczy pobliskich nieprzyjaciół. Kilka kropek pod rząd to kilkukrotnie większa eksplozja. Wypracowany w ten sposób wynik punktowy trafia na tablicę rekordów, gdzie możemy rywalizować z graczami z całego świata.  Tak prezentuje się podstawowy tryb gry, czyli tytułowy rush. Aplikacja oferuje nam jednak jeszcze dwa inne, za które już musimy zapłacić (niecałe 3 zł). Nie stawiamy tam już czoła hordom czerwonych statków ale pojedynczym przeciwnikom, których musimy omijać by zbierać porozrzucane po planszy kropki. Jest to dodatkowo utrudnione odliczającym do zera licznikiem, który odnawia się tylko po ich zdobyciu. Produkcja jest niezwykle dynamiczna i wciąga. Nawet mimo do bólu prostej (a nawet wręcz archaicznej, choć z całą pewnością posiadającej własny styl) oprawy graficznej. Do zalet na pewno trzeba dodać przyjemną rytmiczną muzykę oraz soczyste efekty dźwiękowe.  Hazard Rush to ciekawa i niebanalna produkcja, która pod względem grywalności zawstydzić by mogła niejedną produkcję o kilkunastokrotnie wyższym budżecie. Co prawda za dostęp do pełnej gry przyjdzie nam zapłacić, ale w zamian nie uświadczymy tutaj żadnych dodatkowych mikropłatności. Czyni to tę produkcję bardzo przyjemnym i antydepresantem i lekiem na nudę. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 