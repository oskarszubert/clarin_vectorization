16.08.2012 Idea Humble Bundle nie jest chyba żadnemu z graczy obca. Od kilkunastu miesięcy dosłownie za ile chcemy możemy nabyć zestaw wyśmienitych gier. To już trzecia edycja z zestawem produkcji na Androida, działających przy okazji także na PC, Makach i Linuxie oraz możliwością synchronizacji ze Steamem.  Za dowolną cenę możemy nabyć cztery gry:  Fieldrunners: szukasz dobrego tytułu spod znaku tower defense? Dobrze trafiłeś. Wymagający, wciągający i w świetnej oprawie. Gra zebrała masę nagród i wysokich ocen, doczekała się także kontynuacji o której niedawno pisał Marcin.  BIT.TRIP BEAT: rytmiczna wariacja na temat Arkanoida może być naprawdę wciągającą zabawą. Sam uwielbiam tytuły spod znaku BIT.TRIP, a przyznam, że to jedna z moich ulubionych produkcji Gaijin Games, zdecydowanie warta poświęconego czasu. A żre go dużo, uważajcie.  SpaceChem: przyznam, że pierwszy raz dziś usłyszałem o tym tytule, ale jak wynika można się zorientować z zajawek, to jeszcze jedna wariacja z zagadkami logicznymi w roli głównej. Nie wiem jak Wy, ale ja biorę w ciemno — uważajcie tylko, bo z opisu w Google Play wynika, że gra zaprojektowana jet tylko pod urządzenia o rozdzielczości 1280×800 lub większej.  Uplink: jeszcze jedna gra logiczna. Tym razem wcielać się będziemy w hakera, który włamuje się do tajnych systemów komputerowych by wykraść tajne dane. Gra w wydaniu na PC zbierała wyśmienite oceny, a jak zapewniają twórcy — wersja na tablety nie została daleko w tyle. Płacąc zaś powyżej średniej kwoty, która obecnie wynosi około 6$, bonusowo w zestawie znajdzie się kolejna gra: Spirits. To pełna cudownych miejsc dwuwymiarowa platformówka z zagadkami, która powinna przypaść do gustu każdemu, bez względu na płeć czy wiek. Tradycyjnie już oprócz samych gier, w Humble Bundle znalazły się także ścieżki dźwiękowe ze wszystkich pięciu pozycji. Wciąż nie ma szans zsynchronizować zakupionych w paczce gier z Google Play, co mnie niezmiernie smuci, no ale nie można mieć wszystkiego. Kolejny niesamowity zestaw, który warto nabyć. Płacąc tych symbolicznych 6 dolarów, czyli powyżej średniej, i tak będziemy kilkadziesiąt złotych do przodu. Zestaw bowiem wart jest niemałe pieniądze, dlatego nie ma na co czekać — pędźcie na oficjalną stronę HumbleBundle.com i kupujcie! 