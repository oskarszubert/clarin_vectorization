20.12.2012 Trudno znaleźć dziecko które nie lubi malować. Bazgranie kredkami jest znakomitą zabawą przy której nie tylko szkolimy nasze manualne zdolności, ale często też puszczamy wodzę wyobraźni. W okresie wyjazdów okołoświątecznych warto uzbroić nasze smartfony i tablety w nowy zestaw aplikacji, które pozwolą lepiej znieść podróże i nieustanne korki tym najmłodszym właśnie. A co nada się do tego lepiej niż elektroniczne kolorowanki, w których czeka kilkadziesiąt grafik do pokolorowania?! Jak w tradycyjnych, papierowych, książkach z malowankami, czekają na nas nachlapane czarną farbą kontury najróżniejszych obiektów. Od liścia, przez indyka, na sympatycznej indiance kończąc. Do naszych zadań należy staranne pokolorowanie grafiki. W tym celu najpierw z całej palety barw wybieramy kolor, następnie styl malowania (dostępne są 3 wielkości pędzla oraz magiczne wiaderko, które wlewa kolory we właściwe „okienko”) i ozdabiamy rysunek jak żywnie nam się podoba! Gotowe dzieło możemy zapisać w galerii urządzenia, lub podzielić się nim ze światem za pomocą jednej z zainstalowanych na naszym Androidzie aplikacji.  Próżno szukać tam jakiś rozbudowanych opcji, do których musimy się dostosowywać dziesiątki ustawień. To nieskomplikowana aplikacja z rysunkami dla dzieci, gdzie wszystko znalazło swoje miejsce na jednym panelu. Intuicyjna, prosta w obsłudze — taka, jaka powinna być, jeżeli jest skierowana do najmłodszych. Z estetycznego punktu widzenia, grafiki mogłyby być trochę lepszej jakości, no ale nie będę narzekał. Tym bardziej, że można ją pobrać za darmo w serwisie Google Play. 