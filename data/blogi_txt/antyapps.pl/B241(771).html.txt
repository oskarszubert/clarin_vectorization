23.08.2013 Moda na wszystko, co jest retro, trwa w najlepsze. Niejednokrotnie pisaliśmy już o odświeżonych grach, od których nie mogliśmy oderwać się w dzieciństwie, a które z powodzeniem odnajdują się na dotykowych ekranach naszych smartfonów i tabletów. Równie dobrze radzą sobie nowe pozycje stylizowane na stare automaty, gry z Amigi czy Game Boya. Nawet Google Play na głównej stronie bardzo często promuje swój dział retro, gdzie można znaleźć takie perełki jak Metal Slug czy Final Fantasy III. Remake, który na Androidzie pojawił się wczoraj, wygrał jednak wszystko i skutecznie obudził moje wewnętrzne dziecko. Bo nie było drugiego takiego tytułu jak Contra, który w latach 90. wciągnąłby mnie na tak długie godziny. Gra w 1987 roku pojawiła się na automatach, a rok później ukazała się na NESie, jednak w naszym kraju swoją popularność gra zawdzięcza konsoli Pegasus. Miałem, grałem i jest to na pewno pierwsza piątka najlepszych gadżetów lub zabawek z dzieciństwa.  Oryginalnie w grze wcielaliśmy się w jednego z dwóch komandosów, których misją jest pokonanie kosmitów oraz terrorystów (naprawdę ciekawy duet…) na wyspie Galuga. Nowa odsłona Contry pozwala nam odblokować dodatkowe postaci, jednak cała formuła gry została praktycznie nienaruszona. Kolejne poziomy gry odwzorowano dokładnie tak, jak zapamiętałem je z czasów dzieciństwa. Nasi bohaterowie, jak i kolejne lokacje, nabrały trójwymiarowego charakteru, jednak wszystko pozostało w takim samym układzie, jak w przypadku oryginału.  Niestety nie pamiętam, jaka oprawa audio towarzyszyła mojej ulubionej grze z Pegasusa, jednak zarówno muzyka, jak i efekty dźwiękowe w Evolution świetnie oddają klimat shoot ‚em upów z dawnych lat. Nowością są także elementy rozwoju postaci. Poza klasycznym „nabijaniem levelu”, będziemy mogli wyposażyć naszą postać w nową broń kupioną za zarobione pieniądze, a także dokupić życie lub punkty doświadczenia. Do naszej dyspozycji będzie również tryb misji, gdzie będziemy mogli wybrać poziom trudności i zmierzyć się z określoną planszą (którą wcześniej odkryliśmy w trybie arcade), pokonując swoje kolejne rekordy w ilości zabitych przeciwników czy jak najmniejszej liczbie straconych żyć.  Niestety wszystko byłoby zbyt piękne, gdyby gra nie posiadała wad. Jedną z nich jest kontrolowanie naszej postaci. Dotykowy joystick niestety współpracuje z nami bardzo opornie, co często będzie wywoływać duże pokłady frustracji (szczególnie podczas wykonywania czynności tak prostych jak skakanie przez przeszkody). Brak pełnej kontroli naprawdę bardzo psuje zabawę. Drugi minus to automatycznie strzelająca broń. Nasz komandos strzela cały czas, niezależnie od tego, czy jest to potrzebne, czy nie. Co prawda, ułatwia to rozgrywkę w przypadku, kiedy kierowanie naszą postacią tak, jak chcemy, nie jest do końca możliwe, jednak to kolejny aspekt gry, który odbiera grze jej znakomitą grywalność, którą pamiętam z Pegasusa.  Gra od kilku miesięcy była już dostępna dla użytkowników systemu iOS w cenie niespełna jednego euro. Gracze korzystający z Androida zapłacą trochę ponad 3 złote, czyli właściwie tyle samo, co użytkownicy urządzeń od Apple. Mimo swoich wad, tytuł na pewno wart jest swojej ceny, przynajmniej dla tych, którym Contra towarzyszyła w dzieciństwie. Wszystkim innym polecam namierzenie szczęśliwego posiadacza NESa lub Pegasusa i przekonanie się, ile dzieciństwa stracili wychowując się bez dwóch dzielnych komandosów z kolorowymi włosami. 