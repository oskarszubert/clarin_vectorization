12.12.2013 Aplikacja mobilna Gmaila zyskuje z każdą wydaną wersją. Google pielęgnuje swoją pocztę, dorzucając co i rusz jakieś ciekawe rozwiązania, funkcje i perełki. Najnowsza aktualizacja oznaczona numerem 4.7 to kolejny krok w kierunku doskonałości. Tym razem wśród nowości znalazła się m.in. funkcja powiadamiania o wakacjach, polecenie drukowania, a także lepsze wsparcie dla załączników. Gmail 4.7 nie wnosi jakiś większych nowości do interfejsu aplikacji, co pewnie rozczaruje wzrokowców liczących na kolejną wizualną rewolucję. Google zamiast tego skupił się na funkcjach czyniących aplikację bardziej użyteczną i praktyczną. Tym samym wprowadzono tutaj pełną garść nowości. Czy rzeczywiście przydatnych? Największym niuansem tego wydania jest wbudowana funkcja autorespondera. Do tej pory była ona dostępna jedynie z poziomu wersji desktopowej, a więc jadąc na wakacje, musieliśmy zawczasu pamiętać o jej aktywowaniu, bo w przeciwnym razie czekało nas kłopotliwe i żmudne robienie tego z poziomu małego ekranu dotykowego. Wiem, bo sam znalazłem się w takiej sytuacji. Teraz na szczęście wystarczy przejść do ustawień, gdzie wprowadzono możliwość pełnej konfiguracji modułu.  Możemy tutaj określić czas startu oraz końca wakacji, a także przygotować temat oraz treść wiadomości o naszej nieobecności. Nie zabrakło też guziczka ograniczającego wysyłanie powiadomień tylko do naszych kontaktów, a nie wszystkich do nas piszących – począwszy od spamerów, przez automaty przygotowujące newslettery, a na powiadomieniach z Facebooka i Twittera skończywszy. Nowy Gmail to również funkcja drukowania. Google w Androidzie 4.4 wprowadził moduł cloud printing, dzięki czemu z poziomu smartfona lub tabletu możemy wydrukować pliki na teoretycznie dowolnej drukarce. Teraz to samo można zrobić również z wiadomościami e-mail. Nic nie stoi na przeszkodzie, by przesłać do drukarki cały wątek lub pojedynczą wiadomość. Sam nigdy tego nie praktykowałem, ale wiem, że to dość popularna czynność. Nowy Gmail dla Androida to również znacząco poprawiona obsługa załączników. Wreszcie możemy pobierać wszystkie typy plików, które otrzymamy w mailach, bez względu na to, czy posiadamy czy też nie aplikacje do ich otworzenia. To wspaniała wiadomość, która wreszcie czyni mobilnego klienta pełnokrwistą aplikacją do obsługi poczty. Co istotne, analogiczne usprawnienie wprowadzono do modułu wysyłania – możemy załączać wszystko co tylko dusza zapragnie.  Na sam koniec dobra wiadomość dla użytkowników starszych smartfonów. Google w tej wersji zadbał również o optymalizację pod kątem współpracy programu z modelami o mniejszej mocy obliczeniowej. Oznacza to, że teraz obsługa poczty na low-endowych smartfonach i tabletach będzie przyjemniejsza i bardziej efektywna. Oby. Nowy Gmail z numerem 4.7 to szereg naprawdę przydatnych nowości. Google wreszcie wyeliminował głupie ograniczenia w systemie załączników, wprowadził kilka interesujących dodatków, a także zadbał o komfort użytkowania programu na słabszych urządzeniach. Rozwój mobilnego Gmaila idzie jak burza. Zacieram ręce na myśl o tym, co Google szykuje w wersji 4.8. 