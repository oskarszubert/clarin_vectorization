20.09.2012 Pomysłowość twórców aplikacji, szczególnie tych fotograficznych (są teraz mocno na topie), nieustannie mnie zadziwia. Filtry, rozbudowane edytory, robienie zdjęć i filmów w jednym czasie. Jest tego mnóstwo. Wręcz za dużo, można się w tym wszystkim totalnie pogubić. Mimo to chcę przedstawić Wam jeszcze jedną aplikację z tej kategorii, która ostatnio wpadła mi w ręce, a która bez wątpienia warta jest uwagi. Jeżeli poszukujecie aplikacji, która pozwoli Wam robić szybko zdjęcia, to mam coś w sam raz dla Was. Produkt ten nazywa się Fast Camera i chyba nie muszę wyjaśniać, na co postawili jego twórcy. Powiem tak – tak szybko robiącej zdjęcia aplikacji nie widziałem. Fast Camera po prostu mknie. Po uruchomieniu aplikacji od razu dostajemy widok aparatu. Nie dostaniemy tutaj wymyślnych funkcji, tyle co kontrolę lampy i możliwość zmiany kamery. Za to po kliknięciu start przygotujcie się na prawdziwy szok. Aplikacja robi dziesiątki, wręcz setki zdjęć w jednych chwili. Jeżeli szukacie aplikacji, która pomoże Wam w tworzeniu animacji poklatkowych, to Fast Camera może się nadać (choć ze stabilizacją obrazu jest nieco gorzej).  Zrobione zdjęcia trafiają do wewnętrznego albumu z którego możemy je zapisać w pamięci telefonu. To dobre rozwiązanie, bo bardzo szybko można by zaśmiecić sobie rolkę aparatu. Aplikacja pozwala nam wybrać jakość zdjęć. Możemy zdecydować się na VGA, wtedy zdjęcia lecą jak seria z karabinu maszynowego, lub 8MP, spowalnia to nieco migawkę, ale niewiele. Możemy również tworzyć foldery, ustawić timer, limit zdjęć lub sposób robienia zdjęć. Co tu dużo mówić, Fast Camera jest po prostu szybka i tyle. Aplikacja skupia się na robieniu zdjęć w mgnieniu oka i tylko na tym. I realizuje swój cel świetnie. Można się nieco „przyczepić” co do samej jakości zdjęć, stabilności obrazu i tym podobnych parametrów, ale przecież nie mamy tutaj do czynienia z lustrzanką, prawda? Jeżeli więc potrzebujecie aplikacji do robienia fotek w mgnieniu oka, to wypróbujcie Fast Camera, zwłaszcza, że w chwili obecnej jest za darmo. Ocena: 4+ 