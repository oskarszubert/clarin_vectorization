25.07.2012 Jednym z elementów które najbardziej sobie cenie w designie, jest minimalizm. A kiedy połączymy go z użytecznością i prostotą obsługi otrzymujemy mieszankę wybuchową, której nie da się nie lubić. Takim zestawem jest opisywany dziś Timer. Timer, czyli po polsku po prostu minutnik. Ja wiem, że lwia część telefonów od lat jest w niego wyposażona w standardzie, jednak najczęściej jest on połączony z innymi bajerami, przez co faktyczne odliczanie czasu schodzi na drugi plan. A jeśli ktoś często korzysta z tego narzędzia, warto mieć coś dedykowanego, dzięki czemu jego użytkowanie i obsługa staną się łatwiejsze i przyjemniejsze. Po włączeniu aplikacji widzimy jasne tło z dwiema zakładkami: zapisanymi czasami oraz odliczeniami, które są w toku. Wyżej zaś czeka na nas ikonka, po kliknięciu na którą dodajemy kolejny czas operując godzinami, minutami i sekundami na idealnym okręgu. Kiedy już wiemy ile czasu chcemy odliczyć, klikamy Start, lub wybieramy drugą opcję, która zapisze ilość odliczanego przez nas czasu (od tej pory będzie dostępna w jednej z zakładek przy odpaleniu programu) i również automatycznie wystartuje. Proste? W opcjach nie czeka na nas za wiele atrakcji, możemy tam bowiem jedynie wybrać dźwięk powiadomienia, wibracje oraz czas, po jakim zakończone odliczania zostaną odrzucone. Jeżeli to aplikacja której zadaniem jest tylko odliczanie czasu, uważam że mile widziana byłaby możliwość ustawienia różnych typów powiadomień dla poszczególnych zadań, ale nie na tym polega przecież minimalizm. I to właściwie wszystko. Tak jak mówię, jest to nic innego jak najzwyklejszy w świecie minutnik, bez zbędnych fajerwerków, przejść czy miliona funkcji. Minimalistyczny i estetyczny design sprawia, że aplikacja przykuwa uwagę i mimo że kosztuje symboliczne 3 złote, cieszy się w Google Play ogromną popularnością. Sam także się skusiłem i wiem, że następnym razem to właśnie z niego skorzystam w razie potrzeby, co i Wam serdecznie polecam, jeśli zdarza Wam się korzystać z minutnika. 