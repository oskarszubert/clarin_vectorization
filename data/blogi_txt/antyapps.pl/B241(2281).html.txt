23.10.2012 Wraz z dynamicznie rosnącą popularnością smartfonów, coraz trudniej wyobrazić sobie tworzenie strony Internetowej, bez jej mobilnego odpowiednika, który zmieści się na mniejszym ekranie telefonu, zachowa czytelność oraz będzie posiadał dostosowany do dotykowego ekranu interfejs użytkownika. Jeżeli jednak nasza internetowa wizytówka od dawna jest już w sieci, a my nie mamy dodatkowego budżetu na przygotowanie jej mobilnej odsłony, niezastąpionym narzędziem będzie M.dot.  Skoro pełnowymiarowe strony Internetowe przygotowujemy z wykorzystaniem narzędzia do ich przeglądania – komputera – to czemu, do tworzenia ich mobilnych odpowiedników nie wykorzystujemy ekranu nowoczesnego telefonu komórkowego? – Prawdopodobnie właśnie takie pytanie zadali sobie developerzy pracujący nad aplikacją M.dot. Postanowili nie pozostać obojętni obok tego problemu i stworzyli genialną aplikację, z której pomocą stworzenie pomniejszonej wersji naszej strony zajmie nam dosłownie 5 minut. Specjaliści ze studio M.dot Inc. twierdzą, że przygotowanie dobrze wyglądającej, nowoczesnej strony przystosowanej pod mniejsze ekrany smartfonów, można zamknąć w trzech krokach. Faktycznie, mają rację, a ponadto efekt jest naprawdę godny uwagi. Wybierz jeden z przygotowanych szablonów. Włącz elementy, których potrzebujesz. Uzupełnij informacje, dodaj zdjęcia i… gotowe! Jeszcze jedno kliknięcie by projekt oficjalnie opublikować i tym sposobem właśnie dorobiliśmy się mobilnej wizytówki w Internecie. To jednak jeszcze nie koniec. Zawartość naszej strony możemy bowiem skutecznie poszerzać o strony tekstowe, a blogową zakładkę uzupełniać o kolejne wpisy.  Projekt – jak każdy – ma jednak swoje plusy i minusy. Do worka z zaletami z powodzeniem możemy włożyć: niesamowitą prostotę obsługi, możliwość rozbudowania witryny o dodatkowe podstrony, oryginalne i nowoczesne szablony, stosunkowo niewielki nakład pracy by osiągnąć świetny efekt, uproszczone statystyki, możliwość podpięcia własnej domeny oraz fakt, że cała usługa jest zupełnie bezpłatna. Skoro niemalże wszystkie funkcje programu są jego zaletą, co zatem jest wadą przedsięwzięcia? Brak możliwości większego spersonalizowania finalnego produktu. Program nie pozwala nawet na zmianę kolorów tła czy czcionki, która wcale nie jest aż tak skomplikowana w samym wykonaniu (od strony programistycznej), a mogła by pomóc choć trochę się wyróżnić. Mimo to, jest to projekt innowacyjny, który miejmy nadzieję rozpocznie modę na aplikacje do tworzenia stron mobilnych właśnie na ekranie telefonu. Z chęcią kupiłbym program, który pozwoli mi na nieco więcej niż M.dot. Program znajdziecie w AppStore. Ocena: 4/6. 