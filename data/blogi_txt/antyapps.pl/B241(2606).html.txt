27.08.2013 Oprócz wielu zasad rządzących każdym z języków, jak chociażby gramatyka, która sprawia masie ludzi sporo problemów, jest jednak coś, na co musimy poświęcić naprawdę wiele czasu – słówka. Nasz zasób słownictwa można rozszerzać na wiele sposobów na przykład oglądając zagraniczne produkcje lub rozmawiając w tym języku najczęściej jak się da. Z pomocą może też przyjść nam nasz smartfon i odpowiednia aplikacja – na przykład Vocabla. Warto na samym wstępie dodać, że Vocabla to nie tylko aplikacja mobilna ale także rozbudowana usługa dostępna przez stronę internetową oraz osbługująca wtyczkę do przeglądarki Chrome. My skupmy się jednak na możliwościach samego programu dla systemu iOS, choć nie mogę pominąć także informacji, że użytkownicy Androida także mogą zasięgnąć po ofertę Vocabla. Za jej pomocą możemy poznać angielskie słówka mówiąc po polsku, ale także wielona innymi językami, których lista dostepna jest na oficjalnej stronie. Aplikacja pozwala na utworzenie konta, co jest zdecydowanie polecane, ponieważ dzięki niemu możemy szczegółowo śledzić nasz rozwój oraz otrzymać dostęp do naszej bazy słówek i testów na innych platformach. Nie ma problemu z rejestracją za pomocą konta na Facebooku, więc zajmie na to niewiele ponad kilka sekund. Ekran główny aplikacji pozwala na zapoznanie się z informacją jak daleko lub blisko nam do kolejnego osiągnięcia (różnego rodzaju puchary itp.) oraz sprawdzić nasz punktowy stan konta mający wpływ na nasze miejsce w rankingach. Z tego miejsca można także szybko przejść do testu lub treningu, o których za chwilę.   Pierwsze co musimy jednak zrobić to zbudować bazę słownictwa, które chcemy przyswoić. By to zrobić należy wybrać opcję „New word”, a następnie wskazać słowa, których nie znamy. Te dodawane są do naszej listy, a ich liczbę dobieramy do naszych potrzeb. Bardzo fajnym rozwiązaniem jest opcja pobrania gotowych list utworzonych przez innych użytkowników. Są to dla przykładu zbiory słownictwa użytego w książkach czy konkretne kategorie jak nazwy określające czynności, relacje, uczucia czy lokacje.   Podczas treningu najpierw poznajemy słowo w języku angielskim, a następnie jego tłumaczenie we wskazanym przez nas na początku języku. Test polega na wskazaniu poprawnego tłumaczenia dla wyświetlanego słowa, a zdarzyć się może że na liście odpowiedzi takowego nie będzie. Za dobre odpowiedzi dostjemy punkty, zgarniamy „nagrody” i pikujemy w rankingach. Sam koncept i wykonanie stoją na bardzo dobrym poziomie i muszę przyznać, że sam zacząłem dosyć często zaglądać do aplikacji w celu nauczenia się kolejnych słówek. Wielka szkoda, że przypisany do konta język nie może być zmieniony – wymagane jest założenie kolejnego konta, bądź złożenie prośby o usunięcie aktualnego, byśmy mogli zarejestrować się ponownie. Aplikacja pozwala na zaplanowanie powiadomień przypominających o codziennej, regularnej nauce, co też uczyniłem – życzcie mi powodzenia :) 