21.11.2011 TurboScan znajduje się w tej chwili na liście najlepiej sprzedających się aplikacji, a ja nie tylko z ciekawości, ale bardziej z potrzeby pobrałem ją na telefon i sprawdziłem w warunkach bojowych. W końcu nasze telefony coraz bardziej zastępują kolejne urządzenia biurowe, więc czemu nie skaner? Aparaty fotograficzne są coraz doskonalsze i teraz to już nie jest tylko zabawka, ale przydatne narzędzie uzupełniające możliwości biurowe smartfonów.  Jak to działa? Turbo Scan to aplikacja do robienia zdjęć dokumentów, którym potem nakładamy odpowiednie filtry i wysyłamy jako skan do miejsca docelowego. Wiem, że wydaje się to średnim pomysłem, ale przy jakości aparatów znajdujących się w nowych smartfonach tego typu aplikacja naprawdę działa i sprawdza się wyśmienicie, szczególnie w sytuacjach, gdy jesteśmy z dala od potrzebnego sprzętu. TurboScan ma trzy opcje stworzenia skanu – albo korzystamy z aparatu albo z funkcji SureScan x3 albo z jednego ze zdjęć już znajdujących się w albumie fotograficznym telefonu. Zanim przejdziemy dalej to wyjaśnię tylko, że ta druga opcja to po prostu wykonanie 3 zdjęć jednego dokumentu, które potem program nakłada na siebie i dokonuje korekty, usuwając drobne niedoskonałości. Drugi etap to wybór jaki obszar chcemy zeskanować. TurboScan sam stara się dopasować ramkę, choć wychodzi mu to ze średnim skutkiem. Czasem przy bardzo ciemnych powierzchniach, na których leży kartka działa to dobrze, ale dość często oznaczanie tworzy jakieś niefortunne krzywe kształty zamiast równych prostokątów. W każdym razie w 3 sekundy możemy dokonać ręcznej korekty krawędzi i przejść dalej. Tutaj dobieramy kolor naszego skanu – czerń i biel, color oraz tryb pozostawienie materiału w trybie fotografii. Co ciekawe, gdy wybierzemy czerń i biel to mamy możliwość doboru mocy „skanu”, co nadaje mu autentyczności i pozwala usuwać niektóre niedoskonałości. Na końcu otrzymujemy dokument widoczny w aplikacji, któremu możemy ustawić rozmiar, nazwę, a potem wysłać. No i tutaj wychodzi multum opcji TurboScanu – możemy wysłać skan jako obrazki w formacie JPEG albo PDF, możemy go otworzyć jako PDF w choćby iBooks, wydrukować na drukarce sieciowej lub po prostu zapisać do albumu zdjęciowego w telefonie. Co ważne możemy uzupełniać dokumenty o kolejne strony, gdyby istniała taka potrzeba, a potem zbudować jeden pełny PDF i wysłać go mailem. Czy warto? Zgodnie z tezą, że miliony ludzi nie mogą się mylić muszę powiedzieć, że jestem mile zaskoczony jakością skanów wykonywanych przez TurboScan. 1.59 Euro za aplikację, która w zupełności wystarczy Wam w większości sytuacji i ograniczy wykorzystanie skanera do minimum to bardzo dobra inwestycja. Szczególnie, że aplikacja zawiera naprawdę sporo możliwości. Ostatnio potrzebowałem natychmiastowo dostarczyć skan swojego dowodu osobistego będąc akurat gdzieś na mieście. Już sam czas, jaki zaoszczędziłem w tej sytuacji jest warty więcej niż 1.59 Euro, więc nawet nie ma nad czym się zastanawiać. W ten właśnie sposób nasze telefony pomagają nam w codziennym życiu. Link do aplikacji. 