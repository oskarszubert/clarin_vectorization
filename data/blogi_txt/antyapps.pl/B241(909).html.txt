22.01.2013 Windows Phone co pewien czas boryka się z problemem dostępu do treści na YouTube. Niestety brak oficjalnej aplikacji jest mocno odczuwalny. Dlatego warto poznać konkurencyjne rozwiązania. Wspominaliśmy już o Vimeo, teraz pora przyjrzeć się oficjalnej aplikacji Dailymotion. Dailymotion ma podobne cele i założenia jak Youtube. Ma być miejscem, w którym bez większych problemów udostępnimy swoje materiały wideo. W przeciwieństwie do np. Vimeo nigdy nie stawiał na treści bardziej ambitne czy też w lepszej jakości. Dailymotion to taki YouTube tyle że mniejszy i uboższy, co nie oznacza że gorszy.  Aplikację wpisano w interfejs Metro. Nie jest to może szczyt jego optymalnego wykorzystania, ale wygląda ładnie i nie sprawia problemów z nawigacją. Jedyne problemy może sprawiać język polski, tłumaczenie przypomina translator.  Podobnie opis aplikacji w Marketplace. Nie do końca rozumiem dlaczego słowa Dailymotion zamieniono na YouTube przez co brzmi on tak: „Umieść miliony filmów wideo w Twojej kieszeni, z YouTube dostępny na Windows Phone 7. Wyszukiwać, przeglądać i oglądać swoje ulubione filmy w popularnych kanałów w YouTube (Wiadomości, Rozrywka, Sport, Muzyka, Sztuka etc …).” Ewidentnie nie jest to aplikacja do YouTube. :) Dailymotion pozwala nam zalogować się na konto, dzięki czemu także na telefonie mamy dostęp do naszych filmów, subskrypcji i ulubionych. Niestety, nie ma możliwości dodawania materiałów z poziomu urządzenia. Ubogo prezentuje się odtwarzacz treści, tak właściwie jedyne co możemy robić z jego poziomu to przewijać materiał. Aplikacja nie wspiera niestety szybkiego przełączania, ani blokady ekranu. Opuszczenie filmu w jakikolwiek sposób, wymusza jego restart.  Szkoda też że nie mamy wpływu na to w jakiej jakości oglądamy dane treści. Najważniejsze jednak, że swoje podstawowe zadanie wypełnia dobrze. Oglądane materiały możemy dodać do ulubionych, a linkiem do nich podzielić się w usługach społecznościowych, bądź też wiadomościach. Niestety Dailymotion nie wspiera nowych kafelków i rozdzielczości z Windows Phone 8. Czasem ma też problemy z wczytywanym materiałem. Udostępni nam dźwięk, ale na ekranie będzie widniał ciągły znak wczytywania treści. Oficjalna aplikacja Dailymotion na Windows Phone to produkt dobry niestety ubogi i pozbawiony wsparcia. Jeżeli jesteście miłośnikami treści niezależnych, znajdziecie tam sporo materiałów których nie ma na YouTube. Warto pobrać i sprawdzić czy są tam materiały odpowiednie dla waszych gustów. 