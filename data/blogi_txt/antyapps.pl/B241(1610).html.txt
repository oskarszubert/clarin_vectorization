12.02.2014 Odkąd Android 4.4 KitKat wprowadził możliwość szybkiej zmiany aplikacji do SMS i pozbycia się domyślnej, przesiadka na alternatywne rozwiązania stała się naprawdę prosta i przyjemna. Dzięki nowemu mechanizmowi możemy zasmakować takich programów, jak Hello SMS. Opisywany dziś produkt wyróżnia się oryginalnym, intuicyjnym i bardzo praktycznym interfejsem, choć na tym jego zalety się nie kończą. Hello SMS to jedna z najbardziej nietuzinkowych aplikacji do obsługi SMS, z jakimi miałem dotąd do czynienia. Interfejs to zarazem największa zaleta i cecha rozpoznawcza tego produktu. Twórcy postawili na proste rozwiązanie niczym nie przypominające kultywowanego w wielu kręgach Holo UI.  Obraz jest wart więcej niż tysiąc słów, więc najlepiej będzie jak ocenicie aplikację własnym okiem poprzez analizę zamieszczonych grafik. Jak widać interfejs bazuje na pasku ze zdjęciami wyświetlanym po lewej stronie. W dowolnej chwili możemy go rozwinąć, aby zobaczyć pełne nazwy kontaktów, z którymi prowadziliśmy wcześniej konwersację. Wiadomości w widoku rozmowy są estetycznie posegregowane i nie ma problemów z rozpoznaniem, które należą do nas, a które od nadawcy. Przy dolnej krawędzi umieszczono pasek pozwalający na szybkie odpisywanie, a także wstawianie emotikon i zdjęć (prosto z aparatu lub galerii). U góry, za pomocą strzałki możemy natomiast rozwinąć panel z ikonkami pozwalającymi na zarządzanie wątkiem. Program nie jest zbyt konfigurowalny. W ustawieniach możemy dostosować dźwięki powiadomień i wibracje, a także aktywować/dezaktywować wyświetlanie opcji pozwalającej na zapraszanie znajomych do aplikacji. Propozycja ta pojawi się zresztą na pasku stanu tuż po jej zainstalowaniu. Widać, że twórcom zależy na rozgłosie.  Niestety interfejs to jeden z nielicznych (choć niewątpliwie bardzo istotny) atutów tego programu. Na drugiej szali znajdują się bardzo ograniczone możliwości. Przede wszystkim Hello SMS nie obsługuje raportów informujących o dostarczeniu wiadomości. Nie uświadczymy tutaj też możliwości włączenia uproszczonego kodowania polskich znaków, co sprawia, że będą one za każdym razem zajmowały sporo miejsca we wiadomości. Osobiście dorzuciłbym tutaj też takie proste, ale przydatne dodatki, jak okienko pop-up po otrzymaniu nowego SMS-a czy moduł czarnej listy do blokowania niechcianych numerów. Z drugiej strony bez tego program wydaje się bardzo prosty i skrojony na miarę, co zapewne wiele osób doceni. Dla mnie Hello SMS to jedna z najładniejszych aplikacji SMS dla Androida. Problemem mogą być jedynie tutaj jej ograniczone możliwości. Jeżeli jednak komuś nie przeszkadza brak obsługi raportów oraz niski stopień konfigurowalności, będzie z całą pewnością usatysfakcjonowany. 