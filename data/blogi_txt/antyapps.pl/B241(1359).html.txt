14.11.2012 Marketplace pełen jest aplikacji od Microsoftu. Nie chodzi jedynie o gry, w przypadku których firma czuwała tylko nad ich wydaniem, ale o programy do wielu usług. Część z nich prezentuje bardzo wysoki poziom, tak jak opisywane Translator czy też Photosynth, inne są prostymi aplikacjami do wspomagania popularnych usług. Recenzowany właśnie Foto Timeline znajduje się gdzieś po środku. Aplikacja pozwala na tworzenie popularnych linii czasu opartych o  zdjęcia. W Marketplace znajdziecie sporo podobnych programów, chociażby już opisywany, rodzimy Clever Moments. Dlaczego więc to Foto Timeline warto poświęcić uwagę? Z powodu kilku ciekawych detali, o których wspomnę za chwilę. Zacznę jednak od małego rozczarowania. Bardzo pozytywnie zaskoczyła mnie obecność możliwości synchronizacji z dyskiem SkyDrive. Niestety jak wielkie było moje rozczarowanie, gdy okazało się, że synchronizowane są tylko zdjęcia i nic więcej. Szkoda, wielka szkoda, liczyłem że wreszcie będę mógł zabezpieczyć swoje dane i w razie potrzeby je odzyskać. Warto jednak dodać, że trafiają one w oryginalnym rozmiarze, nawet w przypadku wybrania opcji automatycznego wysyłania zdjęcia zaraz po zrobieniu. Tej opcji brakuje w systemowym autowysyłaniu.  To co widzimy zaraz po starcie aplikacji  nie odbiega zbytnio od standardów znanych z innych aplikacji tego typu. Linia czasu, czekająca na dodanie zdjęć. Różnice tkwią w detalach. Pierwszą ciekawostką, którą podpowie nam sama aplikacja, są gesty, głównie jeden. Przybliżając i oddalając palce (tak jak przy powiększaniu obrazków) możemy łączyć zdjęcia w zestawy dniowe, tygodniowe i miesięczne. W znaczny sposób ułatwia to przeglądanie długich linii czasu, bogatych w zdjęcia.  Drugą z ciekawych opcji, jest możliwość tworzenia albumów. Każdy taki album otrzyma swoją linię czasu. Co więcej jedno zdjęcie może być przypisane do wielu albumów. Przykładowo, zakładamy sobie oddzielne albumu dla naszych dzieci, ale chcemy mieć też wspólny, rodzinny. Wystarczy otagować zdjęcia dzieci tagami dwóch albumów, a będą dostępne na obu liniach czasu. Bardzo przydatne rozwiązanie. W razie potrzeby możemy też wyświetlić linię globalną, łączącą zdjęcia ze wszystkich albumów.  Zdjęcia możemy robić z poziomu aplikacji, bądź też dołączyć już te posiadane. Aplikacja zawiera prosty edytor, który pozwala nam na obrócenie zdjęcia, jeżeli jest taka potrzeba. Następnie dodajemy podpis, przypisujemy albumy i już mamy gotowy wpis. Całość jest bardzo prosta i intuicyjna. Mamy też możliwość dodawania wpisów archiwalnych. Foto Timeline to aplikacja godna polecenia wszystkim tym, którzy lubią upamiętniać wybrane momenty ze swojego życia. Prosty interfejs, kilka naprawdę ciekawych rozwiązań oraz darmowa dystrybucja to czynnik mocno przemawiające za tą aplikacją. Tym bardziej boli brak normalnej synchronizacji naszych lini czasu z chmurą. Może wraz  rozwojem aplikacji autorzy dodadzą taką możliwość. Zapraszam do pobierania. 