31.07.2012 Paweł swoim porannym wpisem rozpoczął cykl podsumowujący najlepsze, naszym zadaniem, aplikacje miesiąca. Było już o Windows Phone, zatem przyjrzyjmy się teraz co dobrego w tym miesiącu opisywaliśmy dla Androida. A było tego sporo. Aplikacje olimpijskie — zestawienie czterech aplikacji, z którego jasno wynika, że cała reszta nie ma szans z oficjalnymi. Dla każdego fana sportu który nie ma możliwości śledzić wszystkich zmagań zawodników na żywo, pozycje obowiązkowe. Bilkom — tak jak napisał Paweł, PKP bardzo pozytywnie zaskoczyło aplikacją, która umożliwia zakup biletu na pociąg z poziomu telefonu. Mimo że jeszcze nie jest dopracowana, a także nie posiada w ofercie obsługi wszystkich przejazdów, warto mieć ją na oku z nadzieją, że w najbliższych tygodniach stan ten ulegnie poprawie.  Broken Sword: Director’s Cut — jedna z najlepszych gier przygodowych wszechczasów nareszcie doczekała się także wersji na Androida. Jeżeli szukacie dobrej gry, pozycja obowiązkowa — to jeden z najwybitniejszych tytułów, jaki znajdziecie w sklepiku Google Play.  Final Fantasy — pierwsza odsłona najbardziej kultowej japońskiej serii RPG nareszcie trafiła także na Androida. Nie jest to nic łatwego, ale to chyba właśnie dzięki temu tyle osób nie może się od niej oderwać. Pozycja obowiązkowa dla każdego miłośnika gier który jeszcze nie miał okazji sprawdzić jak to się wszystko zaczęło.  JakDojade.pl – aplikacja dostępna jest na sprzęty z Androidem już od dłuższego czasu, nie bez powodu jednak o niej znów piszemy. Dostała bowiem ogromną aktualizację, pozwalającą nabyć abonament premium. Jeżeli często korzystacie z jej dobrodziejstw, warto sprawdzić — jako regularny użytkownik twierdzę, że dla samej funkcji radaru warto jest zainwestować w roczną subskrypcję. NBP Safe — aplikacja którą warto sprawdzić, ot tak, w ramach ciekawostki. NBP naprawdę stanął na wysokości zadania i dostarczył najeżoną interesującymi informacjami produkcję, która prawdopodobnie każdego przykuje na kilkanaście dobrych minut do ekranu urządzenia, pozwalając zdobyć wiele ciekawych informacji na temat zarówno obecnych, jak i starszych banknotów i monet. Oscura — znakomita gra platformowa, której trudno nie porównać do kultowego Limbo. Klimatyczna, wciągająca, a nierzadko także wymagająca.  Samsung Hope Relay — czyli program za pośrednictwem którego możemy pomagać dzieciakom. Wystarczy odpalić aplikację, przespacerować kolejne kilometry, a później przelewać zarobione w ten sposób pieniądze na rzecz wiosek dziecięcych. Akcja trwa do 12 sierpnia, dlatego nie ma na co czekać!  Ski Safari – wyśmienita gra, w której przyjdzie nam nieustannie uciekać przed lawiną. Marcin napisał wprost, że to produkcja która nie ma wad — czy może być lepsza rekomendacja?  Solid Explorer Beta — polski, ładny i praktyczny menadżer plików na Androida. Mimo że program wciąż znajduje się w fazie beta, to już sprawuje się nienagannie. Jeżeli nie możecie się zdecydować którą z aplikacji będziecie zarządzać waszymi plikami, warto sprawdzić, może akurat Solid Explorer spełni wszystkie Wasze wymagania? 