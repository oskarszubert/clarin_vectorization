30.08.2013 Jeżeli chodzi o aplikacje do edycji zdjęć i grafik Windows Phone nie ma się czego wstydzić w porównaniu do innych systemów mobilnych. Jest wiele świetnych programów dysponujących sporą ilością narzędzi. Wystarczy wspomnieć chociażby Photo Editor by Aviary czy też Fotor. Niestety w większość z nich brakuje jednej bardzo przydatnej funkcji. Możliwości pomniejszenia rozmiaru jak i wielkości naszego zdjęcia. To właśnie na tym skupia się działanie aplikacji Shrinkit. Zaraz po jej starcie wita nas prosty przewodnik po interfejsie. Nie jest to nic skomplikowanego, ale plus dla autora, że go umieścił. Po wybraniu odpowiedniego zdjęcia, które chcemy przerobić ujrzymy panel edycji. Nową wielkość możemy wpisać ręcznie bądź też zmienić za pomocą suwaka. Jest on aktywny tylko wtedy gdy włączymy zachowanie proporcji pomiędzy poszczególnymi bokami. U góry znajduje się podgląd nowego rozmiaru względem oryginalnego. Jest też możliwość określenia przybliżonej wagi nowego pliku, nie mniejszej niż 50kb. Tak zmodyfikowaną grafikę możemy zapisać w pamięci telefonu (nie zastępuję oryginału), bądź też udostępnić za pomocą systemowego menu udostępniania (maile, aplikacje i usługi społecznościowe). To wszystko. Trzeba przyznać, że Shrinkit radzi sobie dobrze nawet z większymi zdjęciami.  Interfejs ograniczono do minimum. Mi przypadł do gustu, niestety widać że nie jest dopasowany do wysokich rozdzielczości. Pomimo małej ilości elementów, razi ich rozmazaniem. Kolejną drobną wadą jest brak integracji z menu aplikacji graficznych. Sprawia to, że nie możemy wywołać programu z poziomu konkretnej grafiki, a jedynie wczytać grafikę uruchomiwszy wcześniej program. Pozostając w obrębie możliwości Shrinkit, szkoda że aplikacja nie pozwala na zmianę wartości w jakich podajemy nowe rozmiary. Wprawdzie piksele są najpopularniejsza z nich, ale zawsze lepiej mieć wybór. Do czasu gdy inne edytory grafik nie doczekają się tej funkcji Shrinkit zagości w moim telefonie. Możliwość pomniejszenie zdjęcia nie jest może potrzebna zbyt często, ale gdy już się trafi, dobrze móc to zrobić szybko i sprawnie za pomocą smartfona. Jeżeli często dokonujecie prostych zabiegów na zdjęciach, polecam do pobrania. Shrinkit dostępny jest za darmo dla systemów Windows Phone 8. 