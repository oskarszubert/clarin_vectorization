12.03.2012 Co zrobić by nie przegapić żadnego koncertu swoich ulubionych artystów? Cóż, sposobów jest wiele. Możemy czytać wszystkie newsy z życia ulubieńców na Facebooku lub Twitterze, przeglądać planowane imprezy na Last.fm, systematycznie przeglądać ofertę koncertów na ścianie w Empiku. Co zrobić jeżeli nie mamy na to czasu, a co więcej ochoty? Wtedy z pomocą przychodzi Songkick. Songkick to aplikacja, w której zakochałem się od pierwszego wejrzenia. Jako osoba, która uwielbia słuchać muzyki, w swojej bibliotece mam setki różnych artystów. Sztuką byłoby śledzić informacje publikowane o każdym z nich. Wtedy oczy otworzył mi Songkick, który szybko i sprawnie przeskanował moją muzyczną bibliotekę na iPhonie, a następnie stworzył spersonalizowaną listę artystów. Ja dodałem miasta, których koncertowa oferta mnie interesuje i… gotowe! Szybko, łatwo i przyjemnie. Teraz jestem na bieżąco informowany o nadchodzących koncertach moich ulubionych muzyków w miastach, do których jestem w stanie dojechać. Dzięki aplikacji szybko sprawdzam kto i gdzie zagra, ile kosztują bilety oraz mogę się podzielić radosną nowiną na Facebooku lub Twitterze przy pomocy jednego dotknięcia palcem. Dobrym ruchem, jest także umożliwienie wysłania emaila ze szczegółami imprezy na wybrany adres.  Jak każda aplikacja, także Songkick ma jednak swoje minusy. To co mi się nie podobało, to fakt, że przy skanowaniu biblioteki program od razu dodaje wszystkich artystów do naszego katalogu śledzonych, przez co na wstępie miałem spory bałagan i musiałem poświęcić kilkanaście minut na oczyszczenie listy z muzyków „jednej piosenki”. Twórcy mogli wyświetlić listę znalezionych grup muzycznych i następnie dać nam wybór, których chcemy śledzić, albo chociaż nieco ułatwić usuwanie pozycji z listy ulubionych. Ten minus jest jednak niczym w porównaniu do tego czym jest ta aplikacja, która jest w dodatku bezpłatna. Zdecydowany niezbędnik na każdym iPhonie. Program pobierzecie stąd. 