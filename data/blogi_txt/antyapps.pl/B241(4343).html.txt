07.07.2012 Serwis znajdujący się pod adresem tripadvisor.com jest największą witryną turystyczną na świecie (według danych ze stycznia 2012 odwiedzana jest ona w ciągu miesiąca przez 50 milionów użytkowników). TripAdvisor udostępnia porady turystów oparte na ich własnych doświadczeniach, oferuje usługi umożliwiające zaplanowanie podróży oraz udostępnia zintegrowane narzędzia za pomocą których możliwe jest dokonanie rezerwacji. Serwisy współpracujące z TripAdvisor tworzą największą społeczność podróżnych na świecie. W dzisiejszych czasach tak ogromne przedsięwzięcie obowiązkowo musi posiadać aplikację mobilną, która ułatwia korzystanie z funkcjonalności oferowanych przez serwis na urządzeniach przenośnych takich jak smartfony czy tablety. Nie inaczej jest w przypadku TripAdvisor. Serwis posiada darmową aplikację na trzy najpopularniejsze obecnie systemy mobilne: Android, iOS oraz Windows Phone. Wersje te różnią się miedzy sobą – dzisiejszy wpis dotyczy wersji przeznaczonej na urządzenia z logo nadgryzionego jabłka. Aplikację testowałem na iPadzie wyposażonym w najnowszą wersję systemu iOS.  Pozwólcie, że nie będę się w tym opisie skupiał na bazie danych dostępnej w aplikacji – ta jest identyczna, jak w przypadku strony www, a więc gigantyczna. Hotele, restauracje, atrakcje, trasy zwiedzania – wszystko jest dokładnie opisane wraz z cenami i opiniami, pod tym względem TripAdvisor nie ma sobie równych. Na urządzeniu mobilnym to jednak nie wystarcza. Prócz treści, równie ważna jest prostota obsługi aplikacji oraz przejrzystość jej interfejsu. W tym miejscu TripAdvisor moim zdaniem poległ na całej linii.  Aplikacja wygląda na zaprojektowaną w pośpiechu przez osobę, która postawiła sobie za główny cel zmieścić wszystkie opcje i możliwości serwisu na jednym ekranie. W efekcie otrzymaliśmy nieczytelną papkę będącą przeciwieństwem czytelnego i łatwego w obsłudze systemu, jakim jest iOS. Czcionki użyte w programie są małe, poszczególne okna nachodzą na siebie zasłaniając treść, a całość prezentuje się po prostu brzydko. Kilkukrotnie napotkałem również problemy z odświeżaniem zawartości ekranu – skutkowało to np. ramką okienka z poprzedniego ekranu, widoczną na kolejnym. Z niewiadomych przyczyn nie ma możliwości wczytania forum witryny – choć przycisk odpowiedzialny za tą funkcjonalność widoczny jest w głównym menu aplikacji, jego dotknięcie nie daje żadnych efektów. Co ciekawe, oceny TripAdvisor w AppStore są bardzo wysokie. Nie wiem z czego to wynika, ale mnie to martwi. Użytkownicy powinni wymagać aplikacji o jak najwyższej jakości, a widać wyraźnie, że w tym wypadku bylejakość wykonania im nie przeszkadza. A szkoda, być może kilka słabych ocen zmusiłoby producenta do refleksji i być może, w przyszłości, do poprawienia słabego interfejsu aplikacji. Ocena (nie dotyczy bazy danych witryny, na której bazuje program, która jest na 5): 2- 