09.08.2013 Twórcy Nun Attack najwyraźniej postanowili odsunąć na bok wszelką kurtuazję i nie baczyć na obruszenie ze strony pewnych kręgów graczy. Zaserwowali nam bowiem tytuł, w którym gromadka uzbrojonych po zęby zakonnic zajmuje się eksterminacją plugawych stworów. Jakkolwiek wtórnie by to nie brzmiało, zabawa jest przednia. Nun Attack: Run   Gun to druga część serii o wojowniczych zakonnicach. Pierwszą w grudniu opisywał na AntyApps Kamil. Gra należy do gatunku runnerów, co już na starcie może zrazić wszystkich, którzy mają po dziurki w nosie produkcji tego typu. Tym razem jednak poza skakaniem otrzymujemy do dyspozycji też szereg innych akcji, jak strzelanie, czy ślizganie się pod przeszkodami i między nogami przeciwników. Całość prezentuje się bardzo efektownie.  Do dyspozycji oddano nam tutaj kilka postaci, które będziemy odblokowywać za zdobyte w trakcie gry monety lub zakupione (a jakże) diamenty. Każda z bohaterek charakteryzuje się nieco innymi umiejętnościami oraz innym rodzajem broni. Ten ostatni aspekt możemy ulepszać i za zdobyte monety poprawiać szybkostrzelność, siłę ognia i inne elementy. Monety możemy też wydawać na ulepszenia znajdowanych na naszej drodze power-upów. Te są różne – począwszy od standardowych (magnes przyciągający monety), a na typowo „zakonnych” skończywszy (biegnący przez kilka sekund po śmierci bohaterki duch).  Rozgrywka została wzbogacona o sztandarowe dla tego gatunku elementy, a więc system misji oraz tablice wyników. Szkoda, że nie zaimplementowano obsługi Google Play Games. Bez tego produkcje tego typu sporo tracą. Plansze są dość zróżnicowane, ale utrzymano je w zbliżonej, dość mrocznej konwencji. Nie zabraknie tutaj zatem cmentarzy, rubieży i innych nieprzyjemnych scenerii. Zresztą dobre się to komponuje z gromadami nieumarłych i innych typów kreatur stającymi na naszej drodze. Poszczególne rundy mają dwa, a nawet trzy poziomy, więc możemy decydować, którą drogę wybierzemy, unikając w ten sposób niektórych przeszkód.  Grafika jest dość szczegółowa, utrzymana w dwóch wymiarach i kreskówkowym klimacie. Jak dla mnie pasuje ona tutaj idealnie i właściwie trudno się do czegokolwiek przyczepić. Całość została wykonana w sposób bardzo spójny, co również jest istotne dla tego typu klimatycznych produkcji.  Nun Attack: Run   Gun to przyjemny w odbiorze solidny runner. Niestety nie oferuje on zbyt wiele ponad to, co znajdziemy w innych produkcjach tego typu. Do plusów na pewno trzeba zaliczyć oryginalną i ciekawą konwencję oraz postacie bohaterek. Szkoda, że nie położono tutaj jakiegokolwiek nacisku na fabułę, bo tak barwne realia aż się proszą, by je trochę lepiej wykorzystać. 