09.08.2013 Gry RPG to jeden z najlepiej reprezentowanych gatunków na Windows Phone. Coś dla siebie znajdą fani klasycznych RPG, jRPG, cRPG, MMO RPG i jeszcze paru innych odmian. To za co osobiście lubię większość z tych tytułów, to wolność od mikropłatności. Nie należą one do najtańszych, ale płacąc raz otrzymuję wiele godzin dobrej zabawy bez konieczności dodatkowych płatności. Zapraszam na nasze zestawienie najciekawszych RPG na Windows Phone.  The Harvest  Jeden z  pierwszych tytułów na Windows Phone 7, z czasów gdy Microsoft inwestował sporo w ekskluzywne gry na ich system. I to widać. Widać bardzo wyraźnie. Pomimo iż gra została dopasowana do możliwości słabych urządzeń pierwszej generacji, nawet dziś wygląda bardzo dobrze, a brzmi wciąż tak samo wyśmienicie. The Harvest przenosi nas w przyszłość. Stajemy w obronie naszej planety, zniszczonej przez tytułowych żniwiarzy. Pomimo drętwej fabuły i dialogów, oprawa świetnie budowała klimat. Dobrze przemyślany interfejs sprawiał, że gra na ekranie dotykowym była czystą przyjemnością. Cena nie jest niska, 23 zł to sporo jak na grę, którą można przejść w 4h. Oczywiście chcąc odblokować wszystkie osiągnięcia wszystkimi 3 postaciami, poświęcimy zabawie sporo więcej czasu. Gra niestety nie jest dostępna na Windows Phone 8 z bardzo błahego powodu. Są problemy z wyświetlaniem umieszczonych w grze filmów. Mam nadzieję, że w końcu doczekamy się tej gry także na nowym systemie. Może już w odświeżonej wersji z Windows 8? Cena: 23,49zł  Wersja Próbna: Tak  Dostępność: Windows Phone 7 Chaos Rings  Przez niektórych nazywany mobilnym Final Fantasy. Jest w tym sporo racji, wszak za grę odpowiada firma SQUARE ENIX. Chaos Rings od początku był projektowany z myślą o urządzeniach z ekranem dotykowym. Dzięki temu rozgrywka jest bardzo przyjemna. O ile ktoś lubi jRPG. Tytuł ten posiada wszystkie wady i zalety tego gatunku. Fabuła jednych zachwyci i wciągnie, innych zniechęci przerysowanymi postaciami i ckliwymi wydarzeniami. Gra jest najdroższym tytułem Xbox Live, kosztuje prawie 35zł. Osobiście nie żałuję ich wydania. Fani jRPG powinni pokochać ten tytuł, a w razie wątpliwości mogą pobrać darmową wersję próbną. Niestety, tytuł ten również nie jest dostępny na Windows Phone 8. Powody takiego stanu rzeczy nie są znane. Cena: 34,49zł Wersja Próbna: Tak  Dostępność: Windows Phone 7 Dragon’s Blade Synonim tego co  najlepsze w grach i jRPG na Windows Phone. Tytuł garściami czerpiący z klasycznych Final Fantasy. Od strony technicznej jest to gra prawie idealna. Jako jedyna z nielicznych w zestawieniu pozwala na synchronizację stanów gry z chmurą. Posiada tryb multi, możliwość rozmowy na czatach z innymi graczami, specjalne areny, ciągle rozbudowywany świat gry i wiele, wiele więcej. A to wszystko w podstawowej wersji za darmo. Rozgrywka mocno przypomina to co znamy z Final Fantasy 1-6. Grafika choć nie zachwyca, jest dopracowana i nie razi nawet na urządzeniach z dużym ekranem i większą rozdzielczością. Zdecydowanie polecam też jej kontynuację Heroes of Larkwood. Cena: darmowa i płatna za 3,49zł  Wersja Próbna: Tak Dostępność: Windows Phone 7 i 8 Spectral Souls  Najdroższa gra w całym zestawieniu, zarazem kolejne jRPG. Swoim rozbudowaniem pozostawia w tyle nawet Chaos Rings. Choć cena 44,49zł odstrasza, to zabawy starcza na dziesiątki godzin (a są też powody by przechodzić grę ponownie). Niestety Spectral Souls cierpi na największa bolączkę gier mobilnych. Brak synchronizacji stanów gry z chmurą. I dlatego odradzam jej zakup w takiej cenie. Nic tak nie irytuje jak utrata wielu godzin gry tylko dlatego, że musimy zresetować system, albo zmienić telefon. W mało której grze jest to tak boleśnie odczuwalne jak tu. Cała reszta zasługuje na pochwałę. Wykonanie (zwłaszcza muzyka) złożoność świata gry, fabuła, postaci, elastyczny model sterowania. Jedynie grafika jest po prostu dobra. Cała reszta prosi o zakup każdego miłośnika jRPG. Cena: 44,49zł  Wersja Próbna: Nie Dostępność: Windows Phone 8 Order   Chaos  Tę grę można określić jednym zdaniem: mobilny klon World of Warcraft. Jej twórcy nigdy nie kryli inspiracji dla swego dzieła, co jednak ważniejsze wywiązali się ze swojego zadania znakomicie. Jest to jedno z najlepszych MMORPG na systemy mobilne. Wprawdzie ostatnimi czasy coraz bardziej wyniszcza je mikropłatności (rozrasta się od czasu rezygnacji z miesięcznego abonamentu), ale to wciąż pozycja godna polecenia fanom tego gatunku. W wersji na Windows Phone możecie za darmo pobrać i przetestować. Jedyne czego nie rozumiem, to brak możliwości synchronizacji postaci pomiędzy różnymi systemami oraz zabawy z graczami iOS jak i Androida. Cena: 23,49zł  Wersja Próbna: Tak  Dostępność: Windows Phone 8 Dark Quest  Tytuł dla miłośników RPG w starym stylu. Jeżeli w dzieciństwie nie jedną przygodę rozegraliście za pomocą planszy, figurek i kości, Dark Quest przypomni tamte dni. Model rozgrywki jest bardzo prosty, świat gry mało rozbudowany, a możliwości wyboru prawie wcale. Mimo to tytuł potrafi wciągnąć i zachęcić do penetracji kolejnych poziomów lochów. Duża w tym zasługa klimatycznej grafiki. Niestety brak wersji testowej oraz cena 6,99zł sprawia że nie mogę polecić tej gry każdemu. Cena: 6,99zł  Wersja Próbna: Nie Dostępność: Windows Phone 7 i 8 Puzzle Quest 2  Połączenie RPG i gry logicznej, które kilka lat temu zachwyciło redaktorów i graczy. Ten nietypowy gatunek idealnie sprawdza się na urządzeniach mobilnych z ekranami dotykowymi. Piękna grafika i muzyka, sporo trybów gry, rozbudowany świat, to wszytko przemawia na korzyść Puzzle Quest 2. Nawet pomimo wysokiej ceny 23,49zł. Tym co najbardziej irytuje, jest brak wsparcia dla szybkiego przełączania w systemie Windows Phone. Ilekroć podczas walki wyjdziecie na chwilę z gry (np. żeby przeczytać sms), rozpoczniecie ją od początku. Niestety, raczej nie mamy co liczyć na aktualizację. Twórcy gry już dawno zapomnieli o tej edycji. Szkoda. Cena: 23,49zł  Wersja Próbna: Tak  Dostępność: Windows Phone 7 i 8 Dungeon Stalker 2  Kolejne RPG dla fanów gier w starym stylu. Tym razem z rodziny Stonekeep czy też pierwszych Elder Scroll. Świat gry obserwujemy z oczu bohatera. Sterowanie wymaga sporej wprawy, zwłaszcza rzucanie czarów oparte na gestach i znakach. Grafika jest przeciętna, ale na urządzeniach mobilnych nie odczuwamy tego zbyt mocno. Jeżeli przebrniecie przez mechanizm tworzenia postaci oparty na rzutach kośćmi, to sama gra też powinna Was wciągnąć. A że w podstawowej wersji jest za darmo, tym bardziej warto dać jej szansę. Cena: darmowa i płatna za 6,99zł Wersja Próbna: Tak  Dostępność: Windows Phone 7 i 8 TibiaME  Tego tytułu chyba nikomu nie trzeba przedstawiać. Pierwsze MMO dostępne na Windows Phone, zarazem bardzo dobra gra. Wprawdzie jej komputerowa wersja cieszy się bardzo złą sławą, to edycja mobilna wydaje się być od niej lepsze pod każdym względem. Tibia ME jest darmowa, natomiast rozgrywkę mocno ogranicza mikropłatność. Jeżeli szukasz dobrego MMO na Windows Phone nie masz zbyt dużego wyboru, tym bardziej warto przyjrzeć się Tibi. Cena: darmowa  Wersja Próbna: -  Dostępność: Windows Phone 8 Soulcraft  Multiplatformowy cRPG. Jesteś fanem RPG pokroju Diablo ? Soulcraft powinien przypaść Ci do gustu. Dobra grafika, przyjemna rozgrywka, a co najważniejsze synchronizacja stanów gry pomiędzy urządzeniami to najmocniejsze strony tego tytułu. W edycji na Windows Phone zabrakło wersji darmowej oraz testowej. Jest to o tyle dziwne, że sama gra przesiąknięta jest mikropłatnościami. Do tego dochodzi kilka innych błędów które wpływają na stabilność zabawy. Na szczęście autorzy dbają o częste aktualizacje gry. Cena: 5,99zł  Wersja Próbna: Nie  Dostępność: Windows Phone 8 