01.07.2013 Użytkownicy urządzeń działających pod kontrolą iOS nie powinni narzekać na nudę w ostatnim przed wakacyjnym miesiącu. W AppStore działo się sporo – był to czas głośnych premier, ważnych aktualizacji i naprawdę ciekawych promocji. W czerwcu napisaliśmy dla Was 91 tekstów, w których poruszaliśmy tematykę programów i gier przeznaczonych na mobilny system Apple. Przytłaczającą większością naszych wpisów stanowiły recenzje nowości, znalazło się również miejsce na przypomnienie kilku wartych uwagi, ale nieco już zapomnianych przebojów. Zapraszam do podsumowania czerwca 2013 na Antyapps.pl. Dumb Ways to Die Mini-gra oparta na wirusowym filmiku, któremu udało się zebrać przeszło 50 mln wyświetleń na YouTube w pierwszych dniach czerwca okupowała wysokie miejsca w rankingu darmowych aplikacji w AppStore. W sumie nie ma co się temu dziwić, bo produkcja to ze wszech miar udana i do tego zaprawiona spora dawką specyficznego humoru (fani serii Happy Tree Friends będą usatysfakcjonowani). Bohaterami Dumb Ways to Die jest grupa stworków pozbawionych instynktu samozachowawczego. Zadaniem gracza jest ratownie kolorowych milusińskich przed konsekwencjami ich lekkomyślnych działań. Jakich konkretnie? Zagrajcie, a się przekonacie! Wikiweb  Wikiweb jest znakomitym przykładem na to, jak mało efektowną, encyklopedyczną wiedzę przedstawić w ciekawej formie. Aplikacja bazuje na materiałach z największej internetowej encyklopedii – Wikipedii, a sposób w jaki przedstawia zawarte w niej informacje zasługuje na największe słowa uznania. Wikiweb tworzy jedyny w swoim rodzaju graf wiedzy, na którym ujrzymy terminy przez nas poszukiwane… oraz całą masę haseł powiązanych. Taki sposób eksploracji umożliwia odkrycie zaskakujących powiązań i ciekawostek, na które, korzystając z tradycyjnych metod wyszukiwania informacji, nigdy byśmy nie trafili. AleGratka  Sprzedawanie i kupowanie za pomocą urządzenia mobilnego jeszcze nigdy nie było tak przyjemne, jak w aplikacji AleGratka. Serwis, w którym możemy kupić dosłownie wszystko wkroczył na smartfony bez kompleksów. …nie tylko buty, zwierzaki czy elektronikę … ogłoszenia o poszukiwaniach osób do wspólnych ćwiczeń, kompletowania ekipy do zespołu, czy propozycje sprzedaży nasienia. Interfejs programu jest czytelny, prosty w obsłudze i umożliwia błyskawiczne wystawienie na sprzedaż niemalże dowolnego posiadanego przedmiotu czy usługi. NamNam  Moda na gotowanie opanowała nasz kraj. O gotowaniu mówią wszyscy i wszędzie – od telewizji, poprzez radio, prasę, książki i internet. Blogi kulinarne biją rekordy popularności, a serwis kotlet.tv odwiedza co miesiąc ponad 1 mln unikalnych użytkowników. W tyle nie pozostają aplikacje mobile, a doskonałym przykładem takowej jest rodzima produkcja NamNam. Program, a właściwie jego użytkownicy dostarczą prosto na naszego smartfona mnóstwo ciekawych przepisów, z których pomocą powinny powstać nie tylko przepyszne, ale i pięknie prezentujące się potrawy. Star Wars: Knights of the Old Republic  Star Wars: Knights of the Old Republic to prawdopodobnie najlepsza gra komputerowa osadzona w uniwersum Gwiezdnych Wojen. Wciągająca fabuła, rozbudowany świat, ogromne możliwości rozwoju postaci i wiele godzin rozrywki na najwyższym poziomie – teraz to wszystko otrzymujemy w postaci mobilnej. Wartym podkreślenia jest fakt, że wersja gry na iPad’a praktycznie nie odbiega swoją zawartością od jej „dorosłego” odpowiednika. Jeżeli lubicie RPG i Gwiezdne Wojny – pozycja obowiązkowa. Anodia  Arkanoidy to kategoria gier, z którą prawdopodobnie każdy średnio doświadczony gracz zetknął się w swoim życiu nie raz. W AppStore znajdziemy całe mnóstwo produkcji, w których naszym głównym celem jest rozbicie zawieszonych u góry ekranu klocków. Są wśród nich tytuły lepsze i gorsze, a do tej pierwszej grupy z całą pewnością zalicza się Anodia. Ekipa ze studia Clueless Little Muffin stanęła na wysokości zadania i godnie przeniosła klasyczną formułę na nowoczesny grunt nie tracąc przy tym niepowtarzalnego klimatu oryginału. Wygodne sterowanie, świetna oprawa, mnóstwo mocno zróżnicowanych poziomów – brać i grać! Hungry Now  Czerwcowa propozycja dla głodomorów. Zadaniem Hungry Now jest dostarczenie informacji o lokalach 34 popularnych sieci fastfoodowych. Co prawda w naszym kraju dostępnych jest zaledwie kilka najpopularniejszych, ale w niczym nie umniejsza to faktu, że aplikacja wygląda i działa wręcz rewelacyjnie. Program „za rączkę” poprowadzi użytkownika (zarówno pieszego, jak i zmotoryzowanego) do wybranego lokalu. Hungry Now działa szybko i wygląda pieknie. Smacznego! Tiny Troopers 2: Special Ops  Druga część przygód małych żołnierzy jest jeszcze lepsza niż bardzo udana „jedynka”. Tiny Troopers 2: Special Ops to zręcznościowa strzelanka z izometrycznym widokiem na pole bitwy. Gracz steruje kilkuosobowym odziałem wojaków, których zadaniem jest zlikwidowanie znacznie liczniejszych sił wroga. Misji do wykonania jest sporo i są one całkiem zróżnicowane. Dodajmy do tego dobrą grafikę, zagrzewającą do walki muzykę i wysoki poziom trudności, a otrzymamy jedną z najlepszych gier o tematyce wojennej na urządzenia mobilne. Layton Brothers Mystery Room Japońska przygodówka, w której sterujemy poczynaniami Alphendiego Laytona, śledczego pracującego w Scotlad Yardzie oraz jego nowej współpracowniczki – Lucy Baker. Podczas rozgrywki naszym zadaniem będzie rozwikływanie zagadek kolejnych zbrodni. Poznawanie spraw, zbieranie informacji, rozmowy ze świadkami, a to wszystko okraszone charakterystycznym japońskim humorem i mimiką – oto Layton Brothers Mystery Room. 