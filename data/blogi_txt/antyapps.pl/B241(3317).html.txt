30.12.2013 Nie jestem co prawda specjalistą w kwestii cen przedszkola, ale obiło mi się o uszy, że w takowych są godziny płatne i darmowe. Do tego dochodzi cała gama płatnych zajęć i bałagan gotowy. Na szczęście Przedszkolak pomoże nam choć w drobnym stopniu wszystko uporządkować i podsumować, nim nadejdzie czas dokonywania wpłat. Przygodę z programem zaczynamy od stworzenia profilu pociechy, z którą związane wydatki będziemy podliczać. Imię, opis, opłata podstawowa oraz stawka godzinowa — na dobry początek. Następnie Możemy zdefiniować płatne godziny oraz dodatkowe zajęcia. I już można rozpocząć rejestrowanie należności. Wystarczy podać widełki czasowe w których nasz maluch był w przedszkolu i gotowe. Cała matematyka odbywa się w tle.  Dlaczego zatem napisałem o uporządkowaniu całości jedynie w drobnym stopniu? Bo z moich obserwacji wynika, że rozliczanie się w przedszkolach wcale nie jest takie proste. Do tych wszystkich obliczeń należałoby jeszcze doliczyć w poszczególnych dniach zmienną stawkę żywieniową czy koszty jednorazowe. Za dodatkowe materiały plastyczne, wyjścia do kina, teatru czy muzeum… Przedszkolak nie jest w chwili obecnej rozwiązaniem idealnym. To znakomite narzędzie, które pozwoli wiele rzeczy ułatwić, jednak nie rozwiąże w obecnej formie problemów wszystkich rodziców. Mam jednak cichą nadzieję że niebawem doczekamy się aktualizacji, bo nie raz mnie już o podobną aplikację pytano i wówczas będę mógł ją z czystym sercem polecać. Program można pobrać za darmo na platformie Google Play. 