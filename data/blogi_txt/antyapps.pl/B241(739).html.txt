08.11.2012 Jeżeli poszukujecie aplikacji, która pozwoli Wam szybko i łatwo dodać napis do zdjęcia lub grafiki, tudzież na odwrót, to w AppStore znajdziecie niejedną pozycję, która Wam to umożliwi. Funkcję tę można bardzo często znaleźć w rozbudowanych narzędziach do edycji zdjęć, powstają również aplikacje, które skupiają się tylko na tym aspekcie. Jedną z nich jest Color Cap, darmowa aplikacja, która w szybki sposób przeprowadzi nas przez proces tworzenia napisów na zdjęciach. Aplikacja ta jest łatwa w obsłudze, ma ciekawy i czytelny design i całkiem sporo opcji, choć część z nich jest płatna, w przeciwieństwie do samego produktu. Co znajdziemy w Color Cap? Po uruchomieniu aplikacji pojawia się pole do wpisania tekstu. Jeżeli nie mamy żadnego pomysłu, aplikacja może nam wygenerować losowy napis. Gdyż już zdecydujemy się na to, co chcieliśmy przekazać, przechodzimy do głównego edytora. W nim możemy wybrać styl grafiki i napisu spośród zaproponowanych motywów. Znajdziemy ich 10 za darmo, za resztę należy zapłacić. Motyw sam ustawia nam rodzaj czcionki i tła. Ale możemy to zmienić i samemu wybrać, chociażby tło. W tym przypadku ponownie mamy do wyboru kilkanaście grafik, są również płatne opcje. Oczywiście możemy darować sobie szablony i załadować jako nasze tło zdjęcie z telefonu.  Skoro mamy już grafikę, to jeszcze napis. Możemy zwiększyć lub zmniejszyć rozmiar czcionki, a sam napis przemieścić na obrazku, niestety zabrakło funkcji jego rotacji. Oprócz tego możemy wybrać czcionkę spośród zaproponowanych przez twórców, które są dość ciekawe, oraz jej kolor, choć w tym przypadku znów wzywają nas do płacenia. Jeżeli klikniemy dwa razy na napis to pojawi się jego cień. Gotową grafikę możemy posłać na Instagram, zapisać w telefonie lub wysłać MMSem. Jak wspomniałem wcześniej, Color Cap to prosta aplikacja do tworzenia napisów na zdjęciach. Generalnie niczym szczególnym się nie wyróżnia, co nie znaczy, że jest zła. Ma całkiem sporo funkcji, jest dobrze zaprojektowana i prosta w obsłudze. Jeżeli więc szukacie tego typu produktu, to myślę, że możecie wypróbować Color Cap. Wprawdzie nie znajdziecie tutaj szczególnie rozbudowanych narzędzi, ale do prostego i szybkiego tworzenia grafik nada się znakomicie. 