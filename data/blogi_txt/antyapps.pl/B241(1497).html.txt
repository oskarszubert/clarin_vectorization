18.10.2012 Kalendarz to jedna z tych usług Google, z których korzystałem do tej pory najczęściej. Jego elastyczność i otwartość dla aplikacji trzecich uczyniła z tego produktu jedną z wizytówek Google. Do tej jednak pory Google nie wydawało własnej aplikacji do obsługi kalendarza, dostępnej dla wszystkich, a usługa ta dostępna była tylko na niektórych urządzeniach z Androidem. To właśnie się zmieniło. Wczoraj Google zdecydowało się w końcu na wydanie oficjalnej aplikacji, która jest dostępna w Google Play. Dotychczas tylko niektóre urządzenia miały pre-instalowaną aplikację Kalendarza, teraz każdy może ją pobrać ze sklepu. No, prawie każdy, ponieważ Google zdecydowało, że Kalendarz będzie dostępny tylko dla urządzeń działających pod kontrolą Androida 4.0.3 lub nowszego. W tym momencie liczba takich urządzeń oscyluje już w okolicach 25-30%, więc nie jest źle, niemniej jednak nie każdy będzie mógł się nim nacieszyć.  A jak wygląda aplikacja. Zasadniczo jest niemal zupełnie identyczna z tym, co mamy w wersji webowej, co szczególnie widać na tablecie. Aplikacja oczywiście obsługuje różne nasze kalendarze, możemy też się między nimi przełączać, mamy widok dnia, tygodnia czy miesiąca, oraz plan dnia. Również pole edycji wpisu wygląda i działa bardzo podobnie. Dodatkowo aplikacja obsługuje gesty, dzięki którym możemy zmniejszać lub powiększać pola wpisów.   Co ciekawe, w przypadku kalendarza, który mam na Transformerze z Androidem 4.0.3. aplikacja z Google Play prawie zupełnie niczym się nie różni. Nawet moim zdaniem lepiej rozwiązano w wersji pre-instalowanej guziki poszczególnych widoków. Za to odniosłem wrażenie, że Google Kalendarz pobrany ze sklepu działa płynniej i szybciej, niż wersja, którą miałem od początku. Wprowadzenie Kalendarza do Google Play nie tylko daje niektórym użytkownikom Androida szansę na dobrą aplikację do obsługi tej usługi, ale przy okazji pokazuje, że Google powoli żegna się ze starszymi wersjami Androida. Widać to było już po Chrome, które działa tylko z Androidem 4.0 lub wyższym, teraz dochodzi również Kalendarz. Czekam także w końcu na aplikację na iOSa. Ocena: 4+ 