12.09.2013 Posiadacze Nokii z Windows Phone zapewne pamiętają aplikację Photobeamer. Zbiera ona bardzo wysokie noty w sklepie jak i wiele pozytywnych komentarzy. A przecież jej zadanie i działanie jest tak proste. Za pomocą kilku kliknięć i zaskanowania kodu QR możemy wyświetlać nasze zdjęcia z telefonu na dowolne urządzenie posiadające przeglądarkę internetową. Photo Server lekko modyfikuje ten proces, przez co staje się nie tylko konkurentem, ale i ciekawą alternatywą. Jeżeli chodzi o opcje, ustawienia czy też wszelkiego rodzaju niezbędne do wykonania kroki Photo Server zostawia w tyle nawet Photobeamera. Zaraz po starcie aplikacji ujrzymy niezbyt atrakcyjne okno z krótkim poleceniem. Będzie w sobie zawierało adres ip jaki mamy wpisać w przeglądarce. I jest to jedyny wymagany krok. Po chwili na komputerze/tablecie/telewizorze ujrzymy naszą galerię z telefonu. Już prościej chyba się nie da.  Niestety, takie ułatwienia mają też swoje minusy. Po początkowym zachwycie związanym z tak prostą konfiguracją, wychodzą na jaw ograniczenia. Po pierwsze aplikacja działa tylko w ramach wspólnej sieci wi-fi. Zarówno telefon jak i urządzenie z przeglądarką muszą być do niej podpięte. Na ekranie prezentowane są wszystkie grafiki z naszego telefonu ze wszystkich folderów. Nie mamy wpływu na ich kolejność. Jeżeli chcemy pokazać zdjęcia z ostatniej imprezy mogą zostać przemieszane z innych, niekoniecznie przeznaczonymi do publicznej prezentacji ;)  Sam interfejs serwisu, w którym przeglądamy nasze zbiory jest bardzo przyjemny. Miniaturki generują się szybko. Wprawdzie czasem trafi się jakiś drobny błąd (a to zdjęcie wczyta się parę razy, a to nie powstanie do niego podgląd), ale są to elementy występujące sporadycznie i nie mające zbyt dużego wpływu na działanie całości. Poza wspomnianymi wcześniej braki, należy dodać sporą kompresję zdjęć. Owszem, wszystko pozostaje czytelne, ale zawsze lepiej mieć wybór. Nie uświadczymy też interfejsu, który w łatwy sposób pozwoliłby na przechodzenie pomiędzy grafikami. Każdą musimy otwierać i zamykać oddzielnie. Pomimo takich ograniczeń i braków Photo Server oceniam jako dobre i przydatne narzędzie. Pozwala w szybki sposób wyświetlić i sprawdzić zasoby graficzne naszego smartofnu. Niezależnie czy chcemy pokazać coś znajomemu, czy też samemu odnaleźć konkretne zdjęcie. Program dostępny jest za darmo, tak więc każdy z Was sam może przekonać się o tym czy potrzebuje takiego rozwiązania. Niestety, tylko gdy posiada telefon z Windows Phone 8. 