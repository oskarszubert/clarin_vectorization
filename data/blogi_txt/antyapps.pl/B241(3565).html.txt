07.05.2012 Czasami, aby zrobić coś ciekawego nie potrzeba zestawu skomplikowanych i zaawansowanych narzędzi (tudzież aplikacji), a jedynie odrobina wyobraźni. Na wieczór chciałbym więc polecić Wam prostą i darmową aplikację do tworzenia kolaży z naszych zdjęć, dzięki której w kilku krokach można stworzyć naprawdę interesujące rzeczy. Rollage dla iOSa to nieskomplikowana, wręcz prosta do bólu aplikacja do tworzenia kolażu z dwóch zdjęć. Najpierw wybieramy dwie foty z albumu lub też robimy je z poziomu aplikacji, które chcemy wykorzystać do naszego projektu. Po ich załadowaniu możemy je przeskalować, zmienić ich stronę lub obrócić. Jedno, pierwsze, ze zdjęć robi za tło naszego kolażu, więc warto się zastanowić nad ich wyborem.  Po przejściu do kolejnej fazy projektu mamy do wyboru 3 metody fragmentacji drugiego zdjęcia, które ma być nałożone na nasze tło. Zarówno tło, jak i „poszatkowane” zdjęcie możemy powiększyć, pomniejszyć lub obrócić za pomocą gestów – wszystko zależy od naszego pomysłu. Gdy już ustalimy, jak ma wyglądać konfiguracja naszego kolażu, możemy nałożyć, a jakże, jeden z czterech filtrów, które służą do upiększenia naszego małego projektu.  Potem zostaje już tylko nazwanie naszego kolażu i podzielenie się nim z całym światem. Możemy to zrobić oczywiście za pomocą zintegrowanych social media. Możemy jednak również po prostu zapisać nasz projekt na dysku naszego telefonu. Oprócz tego mamy możliwość dodania geotagów oraz wybrania jednego z trzech rozmiarów, gdybyśmy myśleli o druku. Jeżeli nie chcemy się dzielić, to możemy po prostu zapisać naszą fotkę w wewnętrznej galerii aplikacji.  Gdybym miał się przyczepić do Rollage, to przyczepiłbym się do nawigacji. Po pierwsze, po zapisaniu obrazka już nie możemy go edytować. To się czasami zdarza, niestety. Ale już fakt, że nie mogę zapisać go ani wysłać nigdzie z poziomu galerii, jeżeli wcześniej nie zintegrowałem z aplikacją kont, jest dość irytujące, bo z galerii już nie można się cofnąć do tych ustawień. Warto również zaznaczyć, że jest to naprawdę prosta aplikacja, bez rozbudowanych i potężnych narzędzi. Jeżeli więc szukacie bardzo potężnej aplikacji, to Rollage taka nie jest. Jej celem jest pozwolenie użytkownikom na szybkie stworzenie ciekawych kolaży. Jest to bardziej aplikacja z kategorii rozrywka niż narzędzie. Ponieważ jest za darmo, więc zachęcam Was do jej wypróbowania. 