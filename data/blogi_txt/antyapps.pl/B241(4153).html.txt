25.11.2013 Ostatnimi czasu kilkukrotnie na łamach AntyApps opisywaliśmy gry, których mechanika skupiała się na szybkości naszej reakcji. Proste uderzenia w ekran, w odpowiedniej kolejności. Instalując Tap The Frog liczyłem na kolejny prosty tytuł z tego gatunku. Otrzymałem o wiele więcej i do dziś jestem pod wrażeniem, tego jak bardzo autorzy wykorzystali potencjał takich gier. Mechanizm się nie zmienia. Naszym zadaniem dalej jest odpowiednio szybkie uderzanie w ekran, w większości przypadków także przy zachowaniu właściwej kolejności. To co wyróżnia Tap The Frog na tle innych produkcji, to duża różnorodność zasad. Gra oferuje nie jedną, a kilka mini gier opartych na tym schemacie. Raz naszym celem będzie pozbycie się poprzez tapnięcie wszystkich żab, innym razem sprawienie by na planszy pozostały żaby tylko w jednym kolorze, jeszcze w innym eliminacja kolejnych cyfr w kolejności od najmniejszej do największej. Za każdym razem inna część naszego mózgu zostanie zagoniona do pracy.  Na każdą planszę mamy określoną ilość czasu. W przypadku poprawie wykonanego zadania otrzymujemy dodatkowe sekundy (ich ilość zależy od tego jak skomplikowane są misje, przykładowo w matematycznych będą to 3 sekundy, w prostszych 1). Gdy czas się kończy, gra podsumowuje nasz wynik i przyznaje ocenę w skali pd 1 do 5 gwiazdek. Gdy zbierzemy ich odpowiednią ilość odblokowuje się kolejna gra. Na sam koniec czeka nas tryb multi, który pozwoli na rywalizację ze znajomymi. Oczywiście nic nie stoi na przeszkodzie by dalej szlifować swój wynik w poprzednich gierkach.  Oprawa graficzna jest bardzo przyjemna dla oka i przepełniona humorem. Wygląda dobrze nawet na większych rozdzielczościach (HD w nazwie zobowiązuje). Niestety Tap The Frog ma problemy z optymalizacją. Gra potrafi złapać potwornego laga, nawet na Lumii 920. W grze nastawionej na szybkość, gdzie podczas sekundy dokonujemy kilka operacji, jest to mocno odczuwalne. Dodatkowo, potrafi rozgrzać telefon, niczym rozbudowane produkcje od Gameloftu. To jej główne i chyba jedyne wady. Tap The Frog dostępna jest w 2 wersjach. Edycji standardowej która działa na Windows Phone 7 i 8 oraz wersji HD tylko na Windows Phone 8. Ta pierwsza posiada też wersję testową, niestety nie jest ona dostępna w naszym kraju. Drugą znajdziecie pod linkiem podany poniżej, jednak w jej przypadku musicie zdecydować się na zakup. Cena to standardowe 3,49z. Polecam, zdecydowanie warto mieć ją w swojej kolekcji. 