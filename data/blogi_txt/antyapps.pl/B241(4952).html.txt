14.08.2012 Seria Sally’s jest dobrze znana fanom prostych gier ekonomicznych. Na myśl przywołuje stare, dobre tytuły z Tyccon w nazwie, ale dzięki uproszczonym zasadom stała się dostępna dla większego grona graczy. Jej druga odsłona trafiła niedawno na Windows Phone. Warto się jej przyjrzeć, nie tylko z powodu braku konkurentów. Sallys Spa jest połączeniem gry ekonomicznej i zręcznościówki. W rozgrywce znacznie przeważa ten drugi element. Choć dobre rozplanowanie działań odgrywa znaczącą rolę, to bez zręcznych palców i sporego refleksu możemy mieć problemy. Nasza rola sprowadza się do szybkiego spełniania potrzeb klientów, przekierowywania ich do poszczególnych zabiegów i odbierania wypłaty. O ile w przypadku jednego klienta jest to proste, o tyle w momencie gdy ich przybędzie, a każdy w tym samym czasie będzie czegoś od nas wymagał, zabawa staje się bardzo dynamiczna. Gra oferuje blisko 25 plansz, podzielonych na 5 salonów Spa. Z każdym nowym dniem (planszą) przybywa przedmiotów jakie możemy dokupić do naszego salonu. Pomogą nam one w lepszy i szybszy sposób obsługiwać klientów. Dla wytrwałych jest dostępny tryb przetrwania, oraz możliwość wyboru poziomu trudności. To co cieszy w dobie obecnych gier, to brak mikropłatności. Całe szczęście Windows Phone jest na tym polu upośledzony, dzięki czemu gracze po zakupie otrzymują całą grę, bez potrzeby wydawania kolejnych kwot. A tego typu gatunki i tytuły aż się o to proszą. Sallys Spa posiada polską wersję językową, a raczej translatorową polską wersję językową. W tego typu grze nie razi to aż tak bardzo, łatwo zrozumieć o co chodzi, a kwiatki w tekście o wiele częściej powodują uśmiech niż irytację.  Na pewno docenią to osoby, które nie do końca dobrze władają językiem angielskim. Grafika prezentuje się znośnie, nie odbiega zbytnio od tej którą znamy z pozostałych systemów mobilnych, czy też wersji komputerowej. Lekko niewyraźnie prezentuje się na dużym ekranie HTC Titan. Warstwa muzyczna trzyma podobny poziom. Pasuje do klimatu gry, jest przyjemna dla ucha, ale nie wyróżnia się niczym wybitnym. Jak przystało na grę Xbox Live Sallys Spa posiada wersję próbną. Niestety jest ona bardzo okrojona, ogranicza się do pierwszego dnia, czyli 2 klientów. Nowych graczy raczej nie zachęci do zakupu, a znawcy gatunku i bez niej wiedzą na co mogą liczyć. Sallys Spa w pełnej wersji kosztuje 10,49 zł. Nie jest to dużo jak na ilość rozgrywki jaką oferuje. Dodatkowo gra motywuje do kolejnego przechodzenia i zdobywania jeszcze lepszych wyników. Jeżeli przymkniemy oko na tematykę i kolorystykę, otrzymamy przyjemnego Tycoona, także dla męskiej części graczy. Niestety na Windows Phone brakuje innych tytułów tego rodzaju. Ocena: 4+ Logo: 