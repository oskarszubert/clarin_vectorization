11.12.2012 Agoda to dynamicznie rozwijający się dostawca usług z zakresu rezerwacji hoteli online. Jak możemy przeczytać na głównej stronie serwisu, głównym jego celem jest zagwarantowanie możliwie jak najniższych cen na hotele na całym świecie. „Zasięg Agody w regionie Azji i Pacyfiku jest nieporównywalny z żadnym innym serwisem, między innymi ze względu na błyskawiczny dostęp do ponad 40 000 hoteli” – między innymi taką informację znajdziemy na stronie www tej ciekawie zapowiadającej się wyszukiwarki. Przetestowaliśmy dostępną w AppStore oficjalną aplikację serwisu by przekonać się czy te zapewnienia mają przełożenie na rzeczywistość. Aplikację Agoda.com znajdziemy zarówno w AppStore jak i w Google Play. My zdecydowaliśmy się na sprawdzenie uniwersalnej wersji aplikacji zaprojektowanej z myślą o urządzeniach działających pod kontrolą systemu iOS. Program do prawidłowego działania wymaga systemu w wersji 4.3 lub wyższej. Agoda.com (podobnie jak strona www) dostępna jest w 38 językach wśród których znajdziemy również język polski. Według informacji jakie możemy znaleźć w opisie programu baza serwisu zawiera ponad 200 000 hoteli na całym świecie, co jest znacznie mniejszą ilością niż dokładnie 256.194 miejsc noclegowych znajdujących się w jednym z największych serwisów umożliwiających rezerwacje online – Booking.com (z recenzją aplikacji Booking.com możecie zapoznać się w tym miejscu).  Po niespełna dwóch godzinach obcowania z interfejsem Agoda.com mam podobne wrażenia jak w przypadku jego konkurentów, z których miałem okazję (i nadal mam) korzystać – Booking.com oraz TripAdvisor. Lekki chaos i przeładowanie opcjami – nawet na stosunkowo sporym ekranie tabletu mam nieodparte wrażenie, że informacje momentami na siebie „nachodzą” i jest ich po prostu za dużo upchniętych w jednym miejscu. To co nie przeszkadza na 20-sto calowym monitorze niekoniecznie dobrze sprawdza się na 10-cio calowych i mniejszych wyświetlaczach. Mimo wszystko Agoda.com i tak prezentuje się znacznie lepiej niż totalnie „napaćkany” TripAdvisor (choć na usprawiedliwienie tego drugiego można wziąć fakt, że prócz bazy miejsc noclegowych oferuje on użytkownikowi znacznie większą ilość informacji).  Dużym plusem Agoda.com jest możliwość korzystania z aplikacji w orientacji poziomej i pionowej. Zmiana układu interfejsu zachodzi oczywiście automatycznie i jest związana ze zmianą położenia tabletu. Aplikacja wita użytkownika oryginalnym i funkcjonalnym pierwszym ekranem. Za jego pośrednictwem rozpoczynamy przeszukiwanie bazy serwisu: możemy wpisać interesującą nas destynację w tradycyjnej wyszukiwarce lub wybierać jeden z najpopularniejszych turystycznych kierunków, które przedstawione zostały w formie charakterystycznych dla danego rejonu zabytków. Wybranie określonego miasta przenosi nas do drugiego ekranu, który został podzielony na kilka sekcji.  W tym miejscu znajdziemy wszystkie informacje potrzebne do wybrania miejsca noclegu. Lista dostępnych hoteli znajduje się po lewej stronie ekranu. Oczywiście nic nie stoi na przeszkodzie by dopasować ją do swoich preferencji – czy to zawężając zakres cen do budżetu jakim dysponujemy, czy też według konkretnych udogodnień lub ściśle określonego położenia. Skrajnie lewy przycisk umożliwia sortowanie wyświetlonej listy – program może wziąć pod uwagę: popularność hotelu, liczbę gwiazdek, ocenę klientów, nazwę lub cenę (od najwyższej do najniższej lub od najniższej do najwyższej). Prawa strona ekranu zawiera dokładne informacje o wybranym przez nas hotelu – kolejne zakładki umożliwiają sprawdzenie: lokalizacji na mapie, dostępnych pokoi (wraz z cenami), zdjęć, informacji o hotelu (po polsku), recenzji użytkowników oraz wyposażenia hotelu.  Wiedziony ciekawością postanowiłem porównać bazę hoteli i ceny dostępne za pośrednictwem aplikacji Agoda.com z wspomnianym już wcześniej Booking.com. Booking jest chyba najpopularniejszą wyszukiwarką tego typu – sam korzystałem z niej wielokrotnie i zawsze byłem zadowolony zarówno z jakości usług świadczonych przez serwis, jak i z ostatecznych cen za nocleg, które przyszło mi zapłacić w wybranym hotelu. Porównując obie aplikacje wstukałem kilka lokalizacji z Azji (gdyż na ten kontynent jest w szczególności skierowana Agoda.com) oraz z Europy. Spodziewałem się niemal całkowitej dominacji Booking.com zarówno w ilości proponowanych miejscówek na nocleg, jak i cen. Nie ukrywam, że wyniki mnie nieco zaskoczyły. Wyszukiwarki idą łeb w łeb z lekką przewagą Agody na rynku azjatyckim. Kierunek, który postanowiłem sprawdzić to Sri Lanka. W stolicy tego kraju – Kolombo, recenzowana aplikacja zaproponowała niemal dwukrotnie większą ilość miejsc noclegowych niż Booking.com (70 vs. 36). Sprawdzając miasta europejskie lider zmieniał się w zależności od kraju – raz zdecydowanie lepszą ofertę prezentował Booking.com, a innym razem z lekką przewagą wysuwał się na prowadzenie jego konkurent. Podobnie sytuacja wyglądała z cenami oferowanymi za noclegi. Różnica w tym samym hotelu (i w tym samym pokoju) wynosiła zazwyczaj kilka złotych, przy czym niekiedy to Agoda.com przedstawiała ofertę korzystniejszą, a niekiedy Booking.com. W sumie, tak jak wspomniałem wcześniej – walka była zadziwiająco wyrównana! Agoda.com zaskoczyła mnie pozytywnie. Choć teoretycznie aplikacja oferuje bazę danych znacznie mniejszą niż popularny Booking.com, to różnicy tej nie odczułem w praktyce. Oba programy wzajemnie się uzupełniały, a znalezienie najkorzystniejszej oferty w interesującej mnie lokalizacji wymagało dokładnego porównania ofert przygotowanych przez konkurentów. 