04.11.2013 Jeśli chodzi o aplikacje dla muzyków, co jakiś czas staram się wyszukiwać interesujące pozycje, które mogłyby okazać się praktyczne podczas pisania utworów czy grania na instrumentach. Na łamach AntyApps pojawiały się już takie pozycje jak: stroik gitarowy na Androida – DaTuner, syntezator Zynth oraz sekwencer Sequenz Music od rodzimych twórców z Sathra, czy aplikacja Metronome Beat pomagająca w równym graniu z wykorzystaniem naszego smartfona. Tym razem trafiłem na apkę, której zastosowanie docenią szczególnie profesjonaliści kształcący się w zawodzie muzyka. Perfect Ear to narzędzie umożliwiające kształcenie słuchu muzycznego z pomocą naszego mobilnego urządzenia, wyposażonego w system spod znaku Zielonego Robota. Nawet jeśli wasza kariera w żaden sposób nie łączy się z muzyką, myślę, że w wolnej chwili warto się sprawdzić. Być może drzemie w was ukryty talent… Aplikacja nie powala niestety swoim interfejsem (szczególnie w darmowej odsłonie, gdzie u dołu ekranu towarzyszy nam dodatkowy banner z reklamą), jednak nie jest znowu tak najgorzej. W czytelny sposób rozwiązano natomiast kwestię instruktażu poruszania się po aplikacji. Otwierając okno, pojawia się na nim półprzezroczysta plansza ze strzałkami opisującymi poszczególne części apki.  Aplikacja dostępna jest w dwóch wersjach. Bezpłatny wariant Perfect Ear jest nieco uboższy w ćwiczenia, jednak jego możliwości z pewnością wystarczą na początek. Dzięki temu możecie sami zdecydować, czy warto zapłacić cztery złote za wersję PRO, testując najpierw wersję darmową. A jak wyglądają same ćwiczenia słuchu muzycznego? Podzielono je na kilka kategorii. Mamy do wyboru porównywanie interwałów, rozpoznawanie skal lub akordów, a także identyfikowanie dźwięków ze słuchu. Zadania podzielone są a grupy, gdzie każde składa się z kilku ćwiczeń, które po wykonaniu oceniane są w procentach.  Ponieważ moja przygoda z muzyką nigdy nie łączyła się z czytaniem nut i bardziej skomplikowanym graniem ze słuchu, nie jestem w stanie określić stopnia, w jakim aplikacja naprawdę może pomóc muzykowi w rozwoju. Czytając jednak same pozytywne komentarze w Google Play, mam wrażenie, że pomysł na tego typu apkę był strzałem w dziesiątkę i faktycznie można ją z powodzeniem wykorzystywać w codziennych ćwiczeniach słuchu muzycznego. Twórcy zadbali jednocześnie o możliwość wyboru instrumentów (dostępne są: pianino, gitara oraz bas), udostępnili suwak zmiany tempa oraz umożliwili nam również ćwiczenie głosu za pomocą mikrofonu. Ta funkcja wymaga jednak jeszcze dopracowania, ponieważ urządzenie zachowywało się tak, jakby w ogóle nie zbierało dźwięku. Tu jednak winny może być mój smartfon, więc nie chcę wydawać pochopnej oceny. Jeśli próbowaliście tej funkcji u siebie, będę wdzięczny za informacje na ten temat w komentarzach.  Aplikacja z pewnością zostanie doceniona przez środowisko profesjonalnych muzyków kształcących się w swojej dziedzinie, jak również wśród amatorów chcących podnieść swoje muzyczne kompetencje. Warto także dodać, że Perfect Ear doczekał się niedawno drugiej odsłony. Niestety druga cześć aplikacji nie współpracuje już ze starszymi wersjami Androida. Obiecuję jednak, że gdy tylko będę miał okazję sprawdzić ją na nowszym smartfonie lub tablecie, na pewno dam znać jak się sprawuje. 