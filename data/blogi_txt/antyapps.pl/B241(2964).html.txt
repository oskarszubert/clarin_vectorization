25.06.2013 Ośmiobitowe produkcje na nowoczesne urządzenia nie tracą na popularności. Tym razem wykorzystując dotykowy ekran będziemy sterować rozpikselowanym statkiem, którego zadaniem będzie zawłaszczenie większości planszy i nie zetknięcie się z przeciwnikiem. Pomysł prosty i stary jak świat, jednak wciąż grywalny i dający wiele radości. Patchy nie jest produkcją ani spektakularną ani szczególnie wyróżniającą się pod wzgędem grafiki. Siłą tej gry jest klimat automatów. Rozgrywka odbywa się na planie prostokąta. Celem naszej misji jest wędrowanie po planszy od ściany do ściany i dzięki temu oznaczanie naszego terenu. Musimy jednak uważać na inne statki, które próbują przeszkodzić nam w zdobyciu 80% pola gry, dającego zwycięstwo. Pokonując kolejne poziomy, naszych przeciwników przybywa i stają się coraz szybsi. Gra wymaga od graczy strategicznego myślenia, refleksu, ale i szczęścia. Poza klimatyczną grafiką rodem ze starych komputerów Atari, na dużą pochwałę zasługują dźwięki, również utrzymane w klimacie retro. Zabrakło mi tylko ośmiobitowych melodyjek, jakie wychwalałem ostatnio podczas recenzowania The Tapping Dead - gry, która również stylizowana jest na automaty z lat 80.  W grze bardzo brakuje mi trybu multiplayer, w którym moglibyśmy rozgrywać pojedynki z innymi graczami na jednej planszy lub przez WiFi. Twórcy mogliby również nieco poprawić sposób kontroli nad naszym pikselowym pojazdem, ponieważ kierunek wyznaczany przesuwaniem palca po ekranie nie zawsze zgadza się z tym, co oczekiwaliśmy zobaczyć na ekranie. Patchy powinno przypaść do gustu nie tylko fanom ośmiobitowej zabawy, ale także wszystkim tym, którzy szukają szybkiej i prostej gierki do zabijania czasu. Gra dostępna jest za darmo oraz w wariancie płatnym, który pozbawiony jest reklam. Za taką wersję przyjdzie nam zapłacić niespełna trzy złote. 