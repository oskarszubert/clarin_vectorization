01.06.2012 Jeżeli ktokolwiek z was myślał, że wprowadzona w ubiegły czwartek promocja App of the Week to jednorazowy wybryk Apple był w błędzie. Ta akcja dopiero się rozkręca, a to co przygotowano dla nas w tym tygodniu to naprawdę nie lada gratka. Najlepsza mobilna aplikacja fotograficzna roku 2012 oraz aplikacja roku dla iPada. Co to takiego? W tym tygodniu bezpłatnie pobierzemy… Snapseed! New York Times napisał, że Snapseed to oprogramowanie pierwszej klasy w kategorii obróbki zdjęć. Wired ocenił, że ten program sprawia, że edycja zdjęć na iPadzie nabiera profesjonalnego wymiaru. Czym właściwie jest ta aplikacja? Czy to kolejny brat bliźniak Instagramu? Oj nie… i to bardzo nie. To program, który funkcjonalnością od Instagramu oddalony jest o lata świetlne i prawdopodobnie długo się to nie zmieni. Snapseed to mobilna aplikacja dla iOS, która powinna nazywać się Adobe Photoshop. Ten program umożliwia prawdopodobnie najbardziej szczegółową edycję fotografii na tablecie i telefonie z logo nadgryzionego jabłka. Z jego pomocą m.in. ustawimy kontrast zdjęcia, nasycenie kolorów, wyostrzymy, wykadrujemy, a także nałożymy znane wszystkim filtry. To naprawdę prawdziwy, fotograficzny kombajn, który możemy mieć zawsze przy sobie.  To co w Snapseed zachwyca, to łatwość i intuicyjność obsługi. Bez znajomości zaawansowanych funkcji graficznych, jesteśmy w stanie przeprowadzić profesjonalną edycję wykonywanych przez nas zdjęć. Tutaj wszystko się robi za pomocą przesuwania palcem bądź innych gestów znanych z codziennej obsługi sprzętów działających na mobilnym systemie od Apple. Dodatkowo przed każdym kolejnym krokiem, na ekranie wyświetli nam się instrukcja ze wskazówkami co i jak należy zrobić. Autokorekcja, innowacyjne filtry: Drama, Vintage, Grunge oraz Tilt-Shift, ramki, możliwość udostępniania zdjęć na łamach najpopularniejszych portali społecznościowych w tym Facebook, Twitter, Flickr oraz Instagram, a także graficzne wsparcie dla ekranu Retina to właśnie Snapseed.  Prasa nie kłamie, Snapseed to naprawdę produkt warty uwagi, tym bardziej cieszy fakt, że od wczoraj, do następnego czwartku możemy pobrać go bezpłatnie, ponieważ na co dzień jest to koszt rzędu +/- 5€. Zatem nie czekajcie… pobierajcie! Program znajdziecie w AppStore. A tymczasem… macie jakieś typy, które mogłyby się pojawić w ramach promocji w przyszłym tygodniu? Zachęcam do obstawiania w komentarzach. 