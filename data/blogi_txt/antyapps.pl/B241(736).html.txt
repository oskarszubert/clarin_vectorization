23.02.2012 Android Market aż roi się od prostych mini-gierek, platformówek, w których dzierżymy broń i idziemy przed siebie strzelając do wrogów. Ci raz są żołnierzami, raz zombie. Temat oklepany, same odgrzewane kotlety. Na szczęście potencjał platformy dostrzega coraz więcej twórców gier, którzy wydają produkcje z prawdziwego zdarzenia. Tymbardziej cieszy mnie fakt, że takim kolejnym zapowiadającym się solidnym tytułem będzie polska gra – Colony Defender. Colony Defender to gra akcji z elementami strategii. Android nie jest jedyną platformą, na której wyląduje, ale to tutaj pojawi się jako pierwsza – zarówno w wersji na telefony, jak i tablety. Głównym wyzwaniem podczas kilkudziesięciu misji rozgrywanych na różnych planetach jest obrona kolonii wydobywczych przed atakami wrogich jednostek. Według notki prasowej twórcy przewidują również misje polegające na niszczeniu konwojów przeciwnika, ochronie ważnych instalacji czy przetrwaniu misji przez określony czas.  Do dyspozycji gracza podczas obrony oddany zostanie spory zestaw opcji, bo będą to nie tylko standardowe bronie, ale również satelity, umożliwiające lepszą kontrolę nad polem walki, ale także bonusowe bronie w niektórych misjach. Jak dalej podają twórcy, element strategiczny opiera się na rozbudowie obrony. Przed walką możemy ustawić w wybranych przez nas miejscach odpowiedni do czekających nas zagrożeń typ muru oraz wieżyczki obronne. Nie kontrolujemy ich, ale właściwie ustawione skutecznie wspierają nas w walce. Z tego, co wyczytałem w notce prasowej, gra będzie naprawdę rozbudowana. Nie zdradzę Wam jednak szczegółów, potrzymam w niepewności do czasu recenzji. Na tę nie powinniście czekać długo, bo premiera gry zapowiedziana jest na pierwszy kwartał tego roku. Zapowiada się ciekawie, moją uwagę zwraca przede wszystkim unikalna oprawa wizualna, która naprawdę robi wrażenie. Za grę odpowiada polski zespół Handcrafted. 