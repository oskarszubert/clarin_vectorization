29.11.2013 Niespełna dwa tygodnie dzielą nas od premiery najnowszej części Przygód Wściekłych Ptaków. Gra, nosząca tytuł Angry Birds Go! zostanie oficjalnie zaprezentowana 11 grudnia, istnieje jednak sposób by zagrać w nią już dziś – wystarczy zarejestrować się w nowozelandzkim AppStore, gdzie od kilku dni dostępna jest ona za darmo. Postanowiłem skorzystać z okazji i przekonać się na własnej skórze, czy ptaszyska podane w zupełnie nowej konwencji prezentują się równie dobrze, jak w formie, do której Rovio przyzwyczajało nas przez kilka ostatnich lat. Jak się okazuje Nowa Zelandia to nie tylko piękne krajobrazy, kiwi i Władca Pierścieni, ale również przedpremierowe wydania potencjalnych mobilnych hitów. Podobna sytuacja, jak z Angry Birds Go! Miała niedawno miejsce w przypadku drugiej części Plants vs. Zombies, która w nowozelandzkim AppStore pojawiła się znacznie wcześniej niż gdziekolwiek indziej na świecie. Na szczęście, by mieć możliwość przedpremierowego zapoznania się z najnowszymi mobilnymi hitami nie musimy wykupywać drogich biletów lotniczych, czy kombinować ze zmianą proxy – wystarczy jedynie zarejestrować się w tamtejszym AppStore, co bez problemu można zrobić z poziomu dowolnego urządzenia działającego pod kontrolą systemu iOS lub za pomocą programu iTunes zainstalowanego na komputerze stacjonarnym.  Angry Birds Go! to skok w całkowicie inny klimat, niż ten, którym Rovio raczyło nas przez ostatnie lata. Z dwóch wymiarów przenosimy się w środowisko w pełni trójwymiarowe, a ze stosunkowo statycznych plansz teleportujemy się na dynamiczny tor wyścigowy. Nowe Wściekłe Ptaki to szalona wyścigówka, w której za sterami mniej lub bardziej wymyślnych pojazdów zasiadają znani i lubiani bohaterowie poprzednich części, a zadaniem gracza jest dotarcie do mety przed licznie zgromadzonymi na starcie konkurentami.  Przebijam się przez pierwsze ekrany i krótką, komiksową historyjkę wprowadzającą. Grafika w menu nastraja optymistycznie, choć daje się zauważyć lekkie przycinki, które występując już w tym miejscu nie wróżą niczego dobrego. Nie będę się jednak martwił na zapas, wszak iPad 2, na którym zainstalowałem grę znajduje się na liście urządzeń obsługiwanych, nie wspominając już o tym, że nadal jest w oficjalnej dystrybucji, co w przypadku urządzeń Apple było dotychczas gwarancją, że z płynnością nie powinno być dużego problemu.  Przechodzę do wyścigu. Tradycji staje się zadość – początkiem zmagań jest wystrzelenie wszystkich zawodników z procy:) W tym momencie mam okazję po raz pierwszy podziwiać oprawę graficzną nowych Wściekłych Ptaków. Nie owijając w bawełnę – spodziewałem sie jednak czegoś lepszego. To co widzimy na ekranie pozbawione jest szczegółów i stylu. Nie chcę jednak wydawać ostatecznego werdyktu, póki nie zobaczę ABG na urządzeniu z wyświetlaczem Retina, bo być może na takim ekranie gra prezentuje się lepiej. W każdym razie, na iPadzie 2 rewelacji nie doświadczyłem, a dalej było już tylko gorzej.  Gra jest niegrywalna. Brakuje jej płynności, a ukończenie wyścigu bez wywalenia użytkownika do systemu graniczy z cudem. Brak płynności jest zaskakujący, biorąc pod uwagę, że na iPadzie 2 wciąż bez problemu gram w niedawno opisywany Asphalt 8, wyścigówkę z nieporównywalnie lepszą grafiką niż nowe Angry Birds Go! Problemów ze stabilnością i płynnością nie mogę również zrzucić na wczesną wersję gry, gdyż nie jest to żadna beta, ale oficjalnie wydana przedpremierowa wersja ostateczna, czyli taka, jaka trafić ma za kilkanaście dni również do polskiego AppStore. W obliczu tych faktów jeszcze gorzej prezentuje się tragiczny model transakcji dostępnych w grze. Nowe Wściekłe Ptaki to produkcja darmowa, ale wzbogacona o liczne mikropłatności. Jak się okazuje, mikropłatności w tym przypadku podane zostały w skali makro – jeden z samochodów dostępnych w sklepiku wyceniony został przez Rovio na… ponad 100$! Równie słabym zagraniem jest zastosowanie w grze paska energii – po pięciu wyścigach nasz bohater „męczy się” i stajemy przed wyborem – czekać cierpliwie, czy wykupić przyspieszoną regenerację. Ja, na chwilę obecną wybieram odinstalowanie. 