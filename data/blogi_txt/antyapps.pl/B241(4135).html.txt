15.01.2013 Po fenomenie Angry Birds rzadko która produkcja oparta na podobnych zasadach, tj. strzelaniu i zabawą fizyką, potrafi zrobić na graczach wrażenie. Sympatyczni bohaterowie od Rovio zawładnęli sercami ludzi na całym świecie i już dawno opuścili urządzenia elektroniczne atakując odzież, zabawki, a nawet słodycze. Na szczęście co jakiś czas w Google Play pojawiają się produkcje, które mimo podobnej budowy i zasad również przebijają się na pierwszą stronę. Jak opisywany dziś sequel Shoot the Apple. W porównaniu do pierwszej części jest więcej, lepiej, ładniej; a jak na moje także trudniej. Tym razem zamiast nieznośnych zielonych świń kradnących nam jajka, musimy dostać się zakochanym robotem do uroczej jabłonki (czyt. pani jabłko). W dotarciu do celu pomogą nam porozstawiane po planszy wyrzutnie rakiet, za pośrednictwem których będziemy się przemieszczać po planszy. Najlepiej byłoby załatwić to w jak najmniejszej liczbie strzałów, po skończeniu każdej planszy podliczane są bowiem statystyki. Jeżeli dobrze wypadniemy, zostajemy nagradzani większą ilością złotych monet, za które możemy kupować power-upy czy możliwość pominięcia aktualnej planszy. Oprócz żmudnego zdobywania ich podczas gry, możemy też, oczywiście, nabyć je za pośrednictwem mikrotransakcji.  Pierwsze plansze to po prostu samouczki, w których zapoznawani jesteśmy z mechaniką i mamy szansę poćwiczyć celność. Im dalej w las, tym twórcy rzucają nam pod nogi więcej kłód, wplątując ruchome platformy i najróżniejsze „przeszkadzajki” oraz przedmioty, które mają pomóc nam dotrzeć bezpiecznie do celu. Jak już wspominałem jest to pełnoprawny sequel który zakłada, że wszystkiego będzie więcej — co cieszy, bo plansze naprawdę są różnorodne.  Mieszane uczucia mam jednak odnośnie power-upów: z jednej strony dostęp do jabłka wraz z każdą planszą jest blokowany coraz większą ilością przeszkód, których możemy się szybko pozbyć dzięki czarnym masom i innym magicznym sztuczkom, które możemy nabyć w growym sklepiku. To ciekawy dodatek, dzięki któremu możemy szybko ruszyć naprzód — mimo wszystko widać, że twórcy usilnie starają się wyciągnąć z mikrotransakcji jak najwięcej.  Pod względem technicznym Shoot the Apple 2 nic zarzucić nie mogę. Przyjemna dla ucha muzyka idealnie dopełnia kolorowe projekty plansz i postaci. Do sterowania nie można przyczepić, strzelamy wskazując miejsce na ekranie, dlatego problemy z celnością rosną odwrotnie proporcjonalnie do wielkości ekranu. Ale to już detale, bo nawet na niewielkim ekranie smartfona można dokładnie wskazywać i nie ma z tym najmniejszych problemów, choć przyda się chwila ćwiczeńby zapoznać się z panującą w tamtejszym świecie fizyką. Shoot the Apple 2 to przyjemna gra, która z pewnością przypadnie do gustu wszystkim miłośnikom logicznych produkcji opartych o fizykę. Dużo wyzwań, co rusz czyhające za rogiem nowości. Tytuł dostępny jest za darmo Google Play. 