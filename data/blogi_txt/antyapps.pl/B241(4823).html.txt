08.10.2012 Zima coraz bliżej. Wczorajszego wieczora temperatura w centrum Polski była na tyle niska, że pokusiłbym się o stwierdzenie, że czuć ją już w powietrzu. Sam jestem wielkim miłośnikiem tej mroźnej pory roku, z jednym tylko wyjątkiem — nie lubię, gdy na ośnieżone ulice spadnie ulewa, a później znów będzie mróz. Ślizgawki i lodowiska są super, kiedy mamy łyżwy albo po prostu chcemy się pobawić, a nie gdy przemierzamy ulice pospiesznym krokiem. Żaba we Frog on Ice też ma problem z wszędobylskim lodem. Musi dawać sobie radę z kolejnymi planszami, które są jedną wielką niesamowicie śliską powierzchnią, a jakby tego było mało, po drodze czeka na nią wiele niebezpieczeństw. Naszym zadaniem zaś jest nie dopuścić, by stało jej się coś złego.  W tym celu sterujemy nią klikając na ekranie w miejsce, do którego nasza bohaterka ma się przedostać. Musimy jednak cały czas pamiętać o tym, że woda jest zbyt mroźna, by się w niej skąpać, dlatego wszelkie wyrwy w lodzie musimy omijać — umiejętnie prześlizgując się obok, lub wykonując przez nie precyzyjne skoki. Jakby tego było mało, wszędzie czyhają na nas potworki które chciałyby nam zrobić krzywdę. Na szczęście nasz długi język da sobie z nimi radę, należy jedynie odpowiednio szybko zareagować i pozbawić życia oprawców niż zdążą zaatakować jako pierwsi. Na drodze nie raz napotkamy też wielkie bryły lodu, które również możemy łatwo zniszczyć po prostu na nie klikając. Jęzor naszej żaby potrafi czynić cuda! Na końcu każdego poziomu zaś czeka na nas starcie z bossem, jak na dobrą grę wideo przystało.  Ślizgając się po tym nieskończonym lodowisku, zbieramy najróżniejszej maści przedmioty. Znajdziemy tam zarówno apteczki, jak i power upy, nie mówiąc o tysiącach porozrzucanych dookoła złotych monet. Za te, oczywiście, możemy kupować kolejne dobra: dodatkowe życia, kontynuacje czy więcej power upów. Jeżeli zaś nie jesteście typem kolekcjonera to nie szkodzi — wystarczy sięgnąć do portfela i kupić nieco złota w ramach mikrotransakcji.  Na starcie dość ciężko jest przyzwyczaić się do sterowania, trzeba wyczuć jak daleko ślizga się bohater całej zabawy by móc z większą precyzją operować jego ruchami. Całość jednak umila przyjemna grafika utrzymana w ciepłych kolorach, a w tle przygrywa wówczas sielska muzyka. Jeżeli szukacie odmóżdżającej platformówki z nietypowym sterowaniem, warto dać szansę Frog on Ice. Całość mącą jedynie mikrotransakcje, ale coś za coś, w końcu gra dostępna jest za darmo w Google Play. Ocena: 4 