26.07.2012 Nie wiem czy kojarzycie aplikację Showyou, która w ostatnim czasie wywoła duże poruszenie i zdobyła sporą popularność. Jeżeli nie, to zachęcam do jej pobrania, bo dzięki tej aplikacji możemy oglądać filmy umieszczane przez naszych znajomych oraz osoby, które obserwujemy, pobierane z Youtube’a, Vimeo, Twittera czy Facebooka. Dodatkowo Showyou proponuje nam wybrane kanały tematyczne do obserwowania. Aplikacja ta właśnie przeszła gruntowną odnowę i rzec można, że jest to obecnie zupełnie nowy produkt. Twórcy Showyou, robiąc remont aplikacji, postawili na społecznościowe narzędzia, dzięki którym łatwiej i szybciej jesteśmy w stanie dzielić się wideo-treściami. Ale o tym za chwilę, na razie przybliżmy wygląd i działanie samej aplikacji. W Showyou mamy obecnie 5 podstawowych kart. Najważniejszą z nich jest oczywiście stream obserwowanych przez nas osób lub kanałów. To w nim pokazują się materiały wideo z Twittera, Facebooka czy z YouTube’a. W przeciwieństwie do poprzedniej wersji wyeksponowano i poprawiono funkcje dzielenia się. Teraz pod każdym wpisem mamy ikonki, dzięki którym możemy wysłać dany wpis mailem lub podzielić się nim za pomocą FB i Twittera. W każdym z tych przypadków aplikacja odsyła nas do specjalnego, wbudowanego edytora treści. Oprócz tego każdy post możemy skomentować lub dodać do naszej listy „na później”. Oprócz głównego streamu mamy również inne karty. Pierwsza z nich odsyła na do opcji aplikacji. To w niej możemy skonfigurować Showyou z serwisami social media, dodać sugerowane kanały wideo, zobaczyć najpopularniejsze filmy lub te zostawione na później. Z poziomu tego widoku możemy również dodawać nowych znajomych poprzez nasza listę kontaktów (jeżeli pozwolimy na dostęp do niej aplikacji). Kolejna karta do wyszukiwarka, która oprócz podstawowej funkcji wyświetla nam również trendy. Dodatkowo mamy oczywiście centrum powiadomień oraz nasz profil, na którym możemy zobaczyć, jakie filmy sami zalinkowaliśmy, ile osób obserwujemy i kto obserwuje nas oraz zobaczyć, kto dziękuje nam za daną treść.    Sama aplikacja działa całkiem szybko, choć ładowanie się filmików, z których większość pochodzi oczywiście z YouTube’a, trwa trochę czasu. Jednak przy przebudowie, a właściwie podmianie, twórcy Showyou postarali się o to, aby ich produkt miał intuicyjną nawigację i dobrze się prezentował. Trudno jest w tym momencie cokolwiek zarzucić tej aplikacji, więc jeżeli lubicie oglądać różnego typu filmy i filmiki i chcielibyście, aby agregowały się one z różnych źródeł w jednym miejscu, to koniecznie pobierzcie Showyou. Ocena: 5 