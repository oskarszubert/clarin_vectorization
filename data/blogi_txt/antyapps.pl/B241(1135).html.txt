05.12.2012 Na tą chwilę czekało wielu posiadaczy tabletów z logo nadgryzionego jabłka. Wraz z wyjściem na świat najnowszej wersji mobilnego systemu operacyjnego Apple – iOS 6, musieli oni pożegnać się z darmową, intuicyjną i sprawnie działającą aplikacją służącą do przeglądania nieskończonych zasobów największego serwisu z plikami wideo – YouTube. Strata była o tyle bolesna, że firma z Kalifornii nie zaproponowała żadnej alternatywy co, biorąc pod uwagę „filmowy” charakter iPad’a było sporym niedopatrzeniem. Wraz z dzisiejszą premierą oficjalnej aplikacji YouTube sytuacja wróciła do normy. YouTube w wersji na iPad’a to wygodne i intuicyjne narzędzie. Interfejs programu jest bliźniaczo podobny do tego, co widzimy w oknie tradycyjnej przeglądarki internetowej- dzięki temu każdy kto miał choć przez chwilę do czynienia ze stroną www serwisu bez problemu powinien opanować najważniejsze funkcje aplikacji. Konrad z Antyweb tak opisał dziś wygląd nowego dziecka Google: Standardowo więc po lewej stronie znajdziemy nasze menu nawigacyjne, skąd możemy dostać się do ustawień (…) a także przełączać się pomiędzy subskrybowanymi kanałami. Aktywność śledzonych profili wyświetlana jest po prawej stronie i na całe szczęście możliwe jest wybranie opcji pokazywania jedynie przesłanych filmów, zamiast wszystkich aktywności typu polubienie czy skomentowanie filmiku. Po naciśnięciu na nazwę naszego konta lista poniżej zostanie rozwinięta, a my zyskamy możliwość przejścia do historii oglądanych filmów, playlist czy przesłanych przez nas filmów. W widoku oglądania filmiku po lewej stronie znajdują się polecane dla nas inne nagrania. (…) Oglądane filmy możemy ocenić pozytywie lub negatywnie za pomocą ikonek kciuków oraz podzielić się filmem ze znajomymi za pomocą Twittera, Facebooka czy wiadomości e-mail.  Gdyby nie jedno, ale poważne niedopatrzenie ciężko by było YouTube na iPad’a coś zarzucić. Niestety, Google najwyraźniej nie ufa użytkownikom na tyle, by dać im możliwość samodzielnego wyboru jakości filmu. Jesteśmy skazani na automatyczny dobór jakości odtwarzanego materiału, co w moim przypadku w ogóle się nie sprawdza. Mimo, że mój internet nie należy do demonów szybkości chciałbym mieć możliwość oglądania materiałów w jakości HD – niestety z mobilnym YouTube jest to niemożliwe.  Dzisiejszy debiut tabletowej aplikacji służącej do przeglądania zasobów popularnego serwisu wideo to nie wszystkie nowości przygotowane przez Google. Zaledwie wczoraj światło dzienne ujrzał odświeżony klient pocztowy – Gmail. Obecna wersja oznaczona numerem 2.0 wprowadza kilka praktycznych funkcjonalności. Nareszcie otrzymaliśmy możliwość obsługi kilku profili bez ciągłego wylogowywania się i ponownego logowania. Obecnie dostępna liczba obsługiwanych kont (5 sztuk) powinna zaspokoić potrzeby większości użytkowników.  Poprawie uległa także wyszukiwarka dostępna z poziomu aplikacji – podczas wprowadzania tekstu program wyświetla podpowiedzi, co skutecznie przyspiesza znalezienie potrzebnej wiadomości czy informacji. Świetnym dodatkiem jest prosty szkicownik dostępny z poziomu ekranu tworzenia nowej wiadomości – w połączeniu z dotykowym ekranem otrzymujemy prawie nieograniczone możliwości nabazgrania wszystkiego co tylko sobie wymarzymy. Sama aplikacja otrzymała odświeżony wygląd i animacje – całość utrzymana jest w bardzo minimalistycznym, czytelnym tonie. 