17.12.2012 W kwestii usług mobilnych, choć sprawnie nadrabiamy zaległości, jesteśmy w tyle w porównaniu z Amerykanami. Nadal nie doczekaliśmy się swojego Netflixa, Hulu czy też Pandory – od korzystania z każdej z tych usług dzieli nas irytująca bariera terytorialna. Na szczęście nie ma takich zabezpieczeń na świecie, których nie dałoby się obejść i także na naszą obecną lokalizację możemy coś poradzić.  Tunnel Bear to fantastyczna inicjatywa, która pozwala nam zobaczyć Internet z pozycji mieszkańca innego kraju. Wykorzystując technologię VPN ukrywa naszą bieżącą lokalizację, jednocześnie ściągając terytorialną blokadę z takich aplikacji jak m.in.: Netflix, Hulu, Spotify, Pandora, czy też ABC i ABC Family. Jeżeli kiedykolwiek chcieliście zatem obejrzeć najnowszy odcinek ulubionego serialu z amerykańskiej telewizji jednocześnie nie ściągając go z nielegalnych źródeł, Tunnel Bear zdaje się być idealnym rozwiązaniem waszego problemu. Obsługa programu jest bajecznie prosta, a cała jego konfiguracja wymaga od nas jedynie przechodzenia po kolejnych oknach i instalacji ustawień. Niezbędne dane konfiguracyjne zostaną umieszczone na urządzeniu automatycznie, naszym zadaniem jest jedynie umożliwienie tego działania. Twórcy oprogramowania zapewniają o jego bezpieczeństwie i zachowaniu prywatności. Pod jego skutecznością podpisali się m.in. redaktorzy PC World oraz The Next Web, a z programu korzysta już tysiące osób na całym świecie.  Jak używać Tunnel Bear? Po instalacji, w ustawieniach naszego telefonu pojawi się pozycja VPN. Jedyne co musimy zrobić to uruchomić konfigurację z pożądanego kraju – USA lub UK. To wszystko. Następnie możemy uruchomić zablokowane dotychczas aplikacje, a wszystko powinno działać bez problemu. By jednak nie było tak kolorowo Tunnel Bear ma pewne ograniczenia. W darmowej wersji oferuje nam do 1,5GB bezpłatnego transferu miesięcznie (500 MB domyślnie + 1GB za wysłanie Tweeta o programie), jeżeli natomiast bylibyśmy zainteresowani nielimitowanym dostępem, miesięczny abonament to kwestia 3$, pakiet na 3 miesiące to 7.99$, a roczny to wydatek rzędu 29.99$. Po kilku dniowym teście programu, mogę powiedzieć jedno – działa bez zarzutu. Bez większych problemów oglądam filmy i seriale na Netflixie, a także słucham muzyki z biblioteki Spotify. Tak właśnie powinien działać Internet. Wszystko i dla wszystkich, bez względu na pochodzenie. 