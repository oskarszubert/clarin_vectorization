21.08.2012 Serwisy społecznościowe wbudowane w system Windows Phone, doskonale sprawdzają się przy podstawowych zadaniach. Bez problemu połączymy kontakty, skontaktujemy się ze znajomymi, czy też dodamy nową wiadomość. Co jednak gdy chcemy skorzystać z innych, niedostępnych w ten sposób opcji? Trzeba sięgnąć po dodatkowe aplikacje. Niestety ta oficjalna do Facebooka wielu nie przypadła do gustu. W takim wypadku polecam Facebook PC. Nazwa jest lekko myląca, gdyż aplikacja daje nam dostęp do 3 różnych wersji Facebooka, nie tylko tej znanej z komputerów stacjonarnych. Pierwszą z nich jest wersja mobile. To ta, którą możecie znać z waszych przeglądarek. Bardzo lekka, szybka a zarazem pozbawiona zbędnych elementów graficznych. Jeżeli jej wygląd, albo UI nie przypadło Wam do gustu, jest też wersja pod ekrany dotykowe. Wyglądem przypomina ona to co znamy z aplikacji Facebook dla systemów Android i iOS. Klawisze dopasowano do sterowania dotykiem, a wszystkie dodatkowe opcje ukryto w menu, wywoływanym ikonką w lewym, górnym rogu. Dzięki temu wersja ta jest bardziej czytelna i przejrzysta od mobilnej.  Ostatnią dostępną jest Facebook PC. Czyli to co dobrze znamy z naszych domowych komputerów, pełna wersja serwisu. Przydatna zwłaszcza gdy korzystamy z telefonu o sporym ekranie, lub gdy chcemy wykonać jakąś niestandardową operację. Niestety ostatnimi czasy mobilne wersje na Windows Phone posiadają dziwny błąd. Podczas przejścia do bardziej zaawansowanych działów i opcji, wyskakuje „błąd połączenia”. Nie jest to wina tylko tej aplikacji, Facebook wczytany z poziomu przeglądarki wyświetla podobny błąd. Czasem, przy ciągłym spamowaniu „Spróbuj ponownie” udaje się wczytać stronę, ale jednak nie jest to najbardziej komfortowe rozwiązanie. Mam nadzieję, że z czasem błąd ten zostanie rozwiązany. Aplikacja dostępna jest za darmo, przez co jesteśmy skazani na mały baner u góry ekranu. Na szczęście nie jest on specjalnie inwazyjny. Pomijając bardzo irytujący błąd opisany powyżej, polecam aplikację dla tych wszystkich, którym systemowe możliwości to za mało. Ocena: 4 