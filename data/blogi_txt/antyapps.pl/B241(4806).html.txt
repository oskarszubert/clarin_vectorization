06.05.2013 Najpopularniejsza aplikacja do dzielenia się kwadratowymi zdjęciami z retro filtrami doczekała się nowej wersji, oznaczonej cyferkami 3.5. A w niej, poza drobnymi poprawkami, dodana została zupełnie nowa funkcja: Zdjęcia, na których jestem. W serwisie od dawna można było używać hashtagów do opisu elementów widocznych na fotce oraz „tagować” inne konta. Tym razem twórcy poszli o krok dalej i wprowadzili pełne oznaczanie ludzi i miejsc, które się na niej znalazły. Autor zdjęcia musi jedynie skorzystać z opcji „dodaj osoby” — następnie wskazać miejsce gdzie ma pojawić się plakietka i wyszukać użytkownika. Później zostaje tylko zatwierdzić wybór i gotowe!  To jak działać będzie opcja zależy wyłącznie od konfiguracji na koncie, które żeśmy oznaczyli. Jeżeli ma ustawione automatyczne dodawanie do profilu, to wszystkie zdjęcia na których został otagowany będą dostępne w świeżej zakładce dostępnej w jego profilu. Może jednak zdecydować się na ich ręczne dodawanie, wówczas każdorazową propozycję będzie musiał zaakceptować nim się tam pojawi. Jeżeli ten motyw w ogóle do nas nie przemawia, to możemy ukryć wybrane fotki w naszym profilu, albo też zupełnie usunąć dodaną przez jego autora etykietę. Warto jednak zaznaczyć, że zakładka ze zdjęciami na których nas oznaczono jest jeszcze niedostępna dla naszych znajomych. Funkcja w pełni zadziała dopiero po 16 maja — do tego dnia macie chwilę, by dokładnie zapoznać się z zasadami jej działania i dostosować wszelkie ustawienia. Po tym czasie będzie ona dobrem publicznym (oczywiście w zależności od rodzaju profilu, dostępna dla wszystkich użytkowników serwisu, albo jedynie zaakceptowanych przez nas podglądaczy). Czy to potrzebny element? Użytkownicy ocenią, w końcu tych na świecie nie brakuje, a nie od dziś wiadomo, że większość ma zawsze rację. To funkcja opcjonalna, do tego można się od niej zręcznie wymiksować, także przymusu do setek oznaczeń nie ma. Cóż, nie ukrywam, że dla mnie ogromnym atutem Instagramu była prostota i brak specjalnych kombinacji. Ale może to naturalny krok w rozwoju aplikacji po jej sprzedaży? Tak czy inaczej pamiętajcie, że po 16 maja zakładka będzie otwarta, także nie zapomnijcie zrobić tam porządku i miejcie na uwadze dostosowanie ustawień do własnych potrzeb. Instagram w najświeższej wersji można pobrać zarówno w AppStorze jak i Google Play, oczywiście w obu przypadkach zupełnie za darmo. 