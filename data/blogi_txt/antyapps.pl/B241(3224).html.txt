16.03.2012 Pierwsze, cieplejsze dni tego roku właśnie przed nami. Jak wykorzystać je na 100%? Ja już wiem. Uruchomię jedną z moich ulubionych aplikacji na iPhonie – Nike+ GPS – i ruszę w miasto w celu podreperowania swojej formy. Jeżeli i was denerwuje zmęczenie, które pojawia się po podbiegnięciu kilku metrów do autobusu, może także powinniście się nad tym zastanowić? Na pewno nie będziecie żałować!  Nike+ GPS to zupełnie nowa wersja preinstalowanego programu na iPhonach i iPodach Touch – Nike+. W przypadku poprzedniej wersji programu, do używania go na 100% musieliśmy posiadać specjalne obuwie oraz czujnik, który komunikował się z naszym urządzeniem. Nigdy więcej. Nike+ GPS do lokalizowania naszej biegowej ścieżki używa tytułowego GPSa, który jest obecny w iPhonach 3GS/4/4S oraz iPodach Touch 2/3/4. Zatem żadne dodatkowe urządzenia nie będą już potrzebne. Z własnego doświadczenia muszę przyznać, że bieganie z Nike+ GPS to po prostu czysta przyjemność. Oczywiście, jeżeli ktoś z zasady biegać nie lubi, to ta aplikacja prawdopodobnie tego nie zmieni. Natomiast jeżeli macie w sobie choć odrobinę chęci, ta aplikacja ją tylko diametralnie zwiększy. Nike+ GPS wspiera biegaczy na trasie. W kryzysowych momentach dostarcza otuchy mówiąc, że już nie wiele pozostało do końca i warto dać z siebie wszystko. Kiedy zbliżamy się do wyznaczonego celu, proponuje odtworzenie Power Song, która jest zdefiniowana przez nas wcześniej. A kiedy pokonujemy kolejne kilometry, informuje nas o dokonanym postępie.  Aplikacja umożliwia bieganie rekreacyjne, a także pokonywanie rekordów, które ustanawiamy naszymi kolejnymi biegami. Możemy zmierzyć się z czasem, przebiec wyznaczony dystans, a także rzucić wyznanie naszym znajomym, którzy także biegają z Nike+. W każdym trybie, program umożliwia dobranie ścieżki dźwiękowej oraz wspomnianej Power Song, która ma za zadanie dać nam pożądanego „kopa” w słabszych chwilach. Program jest bardzo prosty w obsłudze. Oprawiony w intuicyjną grafikę nie powinien sprawiać nikomu większych problemów, pomimo wyłącznie angielskiej wersji językowej. Pozwala spersonalizować swój profil, a po zakończonym biegu podzielić się swoimi osiągami i przebiegniętą trasą ze znajomymi na Twitterze lub Facebooku, co w moim odczuciu jest rewelacyjną metodą by zachęcić innych do ruszenia się z domu. W końcu nic nie przekonuje tak, jak rekomendacja znajomego. Swoje wyniki możemy także na bieżąco podglądać na stronie Nike Plus. Obecnie program możecie zdobyć za 1.59€ w AppStore. Gorąco polecam i zachęcam do biegania! 