23.12.2013 Apex Launcher to obok Nova Launchera jeden z najpopularniejszych alternatywnych ekranów domowych dla Androida. Twórcy kazali trochę użytkownikom czekać na aktualizację wprowadzającą funkcje z wydania 4.4 KitKat. W końcu jednak udało się wydać aktualizację, którą z pewnością docenią fani programu. Co się zmieniło i czy nowy Apex jest lepszy od konkurencyjnego Nova Launchera? Apex Launcher w wersji 2.2.0 w końcu otrzymał funkcje, z których użytkownicy Nova Launchera mogli już się cieszyć od kilku tygodni. Mowa tutaj w szczególności o tym, co wniosła ze sobą aktualizacja systemu Android w wersji 4.4 KitKat, a więc np. przeźroczystym pasku stanu i panelu z przyciskami nawigacyjnymi. Changelog nowej wersji launchera kryje jednak więcej nowości. Zmieniono wskaźniki przełączania pulpitów na charakterystyczne kropki, co prezentuje się o wiele przyjemniej niż wcześniej. Styl KitKata otrzymał też pasek wyszukiwania wyświetlany na ekranie, który jest teraz znacznie jaśniejszy. W końcu zmieniono też stylizację foldeów, które również swoim wyglądem nawiązują do najnowszej wersji systemu. Użytkownicy nowego Androida mogą przede wszystkim aktywować rewelacyjną funkcję przeźroczystych pasków, co czyni pulpit znacznie ładniejszym. Natomiast posiadając wersję 4.1 i nowszą, będziemy mogli dostosować font używany w opisach wyświetlanych pod ikonkami aplikacji i folderów. Pomniejszych zmian wizualnych przywodzących na myśl nowoczesnego KitKata jest tutaj ogółem sporo, ale pozwolę sobie nie opisywać każdej z osobna. Aktualizacja Apex Launchera wnosi też za sobą szereg poprawek, które mają przełożyć się na stabilność działania aplikacji. Wyeliminowano błąd ze znikającymi ikonami i skrótami, a także zaktualizowano tłumaczenia. Jakiś większych zmian w polskiej wersji językowej nie znalazłem, ale może Wam się uda trafić na coś konkretnego.  Nowy Apex Launcer dogonił pod względem wyglądu i możliwości Nova Launchera, ale trudno znaleźć w aktualizacji jakiekolwiek rewolucyjne zmiany, które pozwoliłyby programowi wysunąć się na prowadzenie. Dopracowano wygląd, zrobiono to, co należało zrobić oraz wprowadzono szereg poprawek. To trochę za mało, aby przekonać użytkowników o swojej wyższości. Z drugiej strony Apex przynajmniej nie idzie drogą popularnego niegdyś GO launchera, który z szybkiego i żwawego ekranu domowego szybko przeistoczył się w ociężały kombajn. 