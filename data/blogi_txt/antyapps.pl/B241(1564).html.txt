30.05.2013 Gitarzyści z pewnością nieraz przekonali się już o wielu udogodnieniach jakie przynoszą im na co dzień urządzenia mobilne. Pisaliśmy już o aplikacji pomagającej nastroić instrument (DaTuner) oraz o praktycznym metronomie Metronome Beats. Tym razem przyszła pora na chwyty, akordy i riffy. Dzięki GuitarTapp sposoby na zagranie tysięcy utworów przestaną być tajemnicą. Aplikacja dostępna jest na systemy Android oraz iOS, a także od niedawna na Windows RT. GuitarTapp dostępny jest w dwóch wersjach. Darmowy trial umożliwia nam niestety odpalenie zaledwie piętnastu utworów. Nie możemy też zapisać ulubionych tabulatur w pamięci telefonu i przeglądać ich w trybie offline. Wersja PRO nie jest jednak dużym wydatkiem i wydaje mi się, że 8,32 ZŁ, które przyjdzie nam za nią zapłacić, to niezbyt wygórowana kwota.  Aplikacja jest prawdziwą kopalnią utworów. Jedynym minusem w kwestii jej zasobów może być brak polskich wykonawców, jednak z całą pewnością zrekompensują nam to zagraniczne piosenki, których liczbę twórcy apki szacują na przeszło pół miliona. Chcąc odnaleźć wybrane riffy możemy posłużyć się wyszukiwarką wykonawców lub tytułów. Bardzo praktycznym narzędziem jest sugerowanie najpopularniejszych nazw, które wyświetla nam często wyszukiwane frazy zaledwie po wpisaniu kilku pierwszych liter. Utwory podzielone są na kategorie określające w jakiej formie zapisana jest określona piosenka. Do wyboru mamy zwykłe chwyty (chords), wygodny i o wiele bardziej czytelny układ chords pro oraz całe tabulatury rozpisane dźwięk po dźwięku zarówno na gitary, jak i na bas. Ponadto każda z dostępnych wersji piosenek oznaczona jest gwiazdkami podpowiadającymi, które z nich najlepiej oddają oryginał utworu i z których użytkownicy są najbardziej zadowoleni. Moim zdaniem, najlepszą częścią apki są utwory zapisane w układzie „chords pro”. Chwyty, na których grany jest utwór, wyświetlone są po lewej stronie, natomiast po prawej rozpisany jest tekst utworu z miejscami, gdzie należy zmieniać dźwięki (screen poniżej). Gorzej ma się sprawa z tabulaturami, gdzie na małym ekranie smartfonu panuje niewielki chaos, a próby odtworzenia dźwięków midi nie zawsze spełnią wasze oczekiwania. Mimo to, jeśli chcemy szybko sprawdzić jak zagrać dany riff lub rozwiać wątpliwości grając coś ze słuchu, aplikacja z pewnością spełni swoje zadanie.  GuitarTapp Pro to świetne narzędzie dla tych, którzy cenią sobie mobilność i nie zawsze mają okazję odpalić ulubione tabulatury na komputerze. Jeśli wśród podobnych aplikacji szukacie taniego rozwiązania, to z pewnością będzie to apka, którą powinniście brać pod uwagę eksplorując Google Play. Pobranie wersji trial powinno rozwiać wasze wątpliwości. 