30.07.2013 Mijając saloniki prasowe zastanawiam się często co stanie się w przyszłości z innymi wydawnictwami niż typowa prasa – ta bowiem przeniesienie się zapewne na ekrany naszych smartfonów, tabletów i komputerów. Serie kolekcjonerskie, czasopisma z dołączanymi gadżetami, krzyżówki… Te ostatnie juz powoli szturmują nasze urządzenia mobilne – sprawdźmy jak im się to udaje.  Aplikacja Krzyżówki, którą zupełnie za darmo dostaniemy w App Store przeznaczona jest na iPhone’y. Po uruchomieniu aplikacji pierwsze co rzuci nam się w oczy to dość odważna kolorystyka interfejsu, która może nas nieco na początku zmylić – można odnieść wrażenie, że aplikacja przeznaczona jest raczej do młodszych użytkowników.  Ważne jednak, że do wyboru mamy trzy poziomy trudności oznaczone odpowiednim kolorem – zielone, żółte i czerwone. Ogólnie aplikacja oferuje aż 150 krzyżówek do rozwiązania. A jak wygląda sama kwestia rozwiązywania? W górnej części ekranu, zajmującej około 2/3 powierzchni wczytywana jest sama krzyżówka, zaś poniżej do naszej dyspozycji oddano klawiaturę, za pomocą której będziemy wpisywać hasła. Na całe szczęście dostępne jest skalowanie krzyżówki, więc nie ma potrzeby wytężania wzroku, wystarczy wykonać gest uszczypnięcia. Wielka szkoda jednak, że jakość grafik nie jest zbyt wysoka i po maksymalnym przybliżeniu tekst staje się nieco niewyraźny.  Sama klawiatura oraz mechanizm wprowadzania haseł działają całkiem sprawnie. Owszem, od czasu do czasu nasze intencje mogą zostać niepoprwanie odczytane i litery będą wpisywane poziomo, zamiast pionowo i odwrotnie, ale wtedy wystarczające jest tylko jedno dotknięcie ekranu, by to zmienić. Aplikacja oferuje zapisywanie naszych postępów i prezentowanie ich w formie procentowego progresu – z niewiadomych mi przyczyn po wpisaniu kilku haseł i opuszczeniu aplikacji nie został on za pierwszym razem zachowany, później obyło się bez problemów. Czy aplikacja zastąpi standardową krzyżówkę? Chyba jeszcze nie, ale jeżeli to Wasze ulubione zajęcie i po prostu nie możecie oderwać się od kolejnych plansz to ta darmowa propozycja będzie w sam raz dla Was. 