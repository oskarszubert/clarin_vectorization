22.11.2011 Wpłatomaty są naprawdę wygodnymi urządzeniami, które pozwalają ominąć długie kolejki w oddziałach bankowych. Dla klientów mBanku mają one jednak znacznie większe znaczenie. Bank ten nie posiada oddziałów fizycznych, w których można wypłacić czy wpłacić gotówkę, a opiera się jedynie o tego typu urządzenia. Problem został dostrzeżony przez jednego z Polaków, który stworzył dla Androida narzędzie wskazujące położenie wpłatomatów. Wpłatomaty mBanku to prosta aplikacja z ładnymi ikonami, jednak po dłuższym używaniu zdajemy sobie sprawę, że jest zbyt prosta. Oczywiście spełnia swoje przeznaczenie, jednak w toporny sposób – jak na dzisiejsze standardy. Wyszukiwanie wpłatomatów opiera się o wskazanie województwa, a następnie miejscowości, podczas gdy dzisiejszym trendem jest geolokalizacja. Miejscowość powinna być wyszukiwana na podstawie lokalizacji. Drugi problem z aplikacją jest taki, że nie uruchamia się bez połączenia z internetem. Strzał w kolano. Rozumiem, że do Map Google, o które opiera się program może być potrzebny internet, jednak sam ekran wyświetlający adresy wpłatomatów raczej takiego połączenia nie potrzebuje. Bez problemu można by było przechowywać dane na temat wpłatomatów w aplikacji i raz na jakiś czas je aktualizować przy połączeniu z siecią. Moim zdaniem na samej mapie powinny być wyświetlane wszystkie wpłatomaty w danej miejscowości. Obecnie wygląda to tak, że po wybraniu pozycji z menu dodaje się ona do mapki. Jeśli jednak nie znamy danego miasta, a jest duże, taki interfejs wcale nie ułatwia sprawy. Pomijam już fakt, iż zdarza się, że narzędzie wskazuje, że wpłatomat jest czynny, podczas gdy obok wypisane są godziny otwarcia, z których wynika, że już czynny nie jest. Aplikacja jest jednak świeża. Na obecną chwilę według Android Marketu nie przekroczyła 500 instalacji. Dodatkowo wciąż jest rozwijana – ostatnia aktualizacja miała miejsce 3 dni temu. Myślę, że z kolejnymi aktualizacjami błędy będą eliminowane. Zachęcam do pobierania Wpłatomatów mBanku, które w Android Markecie dostępne są za darmo. 