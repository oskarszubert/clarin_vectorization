12.12.2013 Czy zdarza się, że wasze portfele nie chcą się dopinać? Chciałbym, żeby była to wina nadmiaru gotówki, jednak w moim przypadku najczęściej wynika to z dziesiątek programów lojalnościowych, kuponów zniżkowych i innych prostokątnych kartoników, które wciąż otrzymuję w przeróżnych sklepach lub restauracjach. Dziś zaprezentuję wam bardzo pomysłowy startup, który być może sprawi, że nasze portfele nieco się odchudzą, a my nie będziemy musieli pamiętać o tym, żeby za każdym razem zabierać ze sobą kartonik, na którym ostatnio zbieraliśmy pieczątki umożliwiające otrzymanie bonusowej kawy lub darmowy przejazd taksówką. Osobiście nieraz ominęła mnie już nagroda przysługująca mi za zebranie określonej liczby pieczątek na specjalnie przygotowanych kartach. Te najczęściej gubiłem albo po prostu zapominałem zabrać je ze sobą przy kolejnych wizytach w danym miejscu. Kekemeke oferuje nam możliwość wirtualnego zbierania pieczątek za pomocą aplikacji dedykowanej urządzeniom z systemem Android, iOS oraz Windows. Twórcy apki łapią dużego plusa za multiplatformowość. Obsługa wszystkich trzech najpopularniejszych systemów od początku funkcjonowania aplikacji naprawdę się chwali, a jest niestety rzadkością.  Aby dodać kupon na naszej karcie, wystarczy odnaleźć odpowiednią firmę na liście (możemy posegregować je według odległości od miejsca, w którym akurat się znajdujemy lub alfabetycznie) i poprosić obsługującą nas osobę o wirtualną pieczątkę. Co ciekawe, nie wymaga to połączenia internetowego. Sprzedawca wpisuje w naszym urządzeniu specjalny kod PIN, który może aktywować się później, kiedy uda nam się połączyć z siecią lub znajdziemy się w zasięgu Wi-Fi. Jest to chyba najprostsze rozwiązanie, jakie twórcy apki mogli wdrożyć do swojego systemu, a co najważniejsze, firmy współpracujące z Kekemeke nie powinny mieć problemu z wprowadzeniem takiej metody zbierania punktów. Zastanawia mnie, co stanie się z naszymi punktami, jeśli odinstalujemy aplikację z naszych urządzeń i ponownie zainstalujemy lub gdy będziemy chcieli skorzystać z niej na kilku smartfonach lub tabletach. Istnieje możliwość logowania się do apki z poziomu Facebooka, mam więc nadzieję, że pozwala to zapamiętać ilość zebranych pieczątek w poszczególnych miejscach.  Kekemeke obecnie najlepiej radzi sobie w Warszawie. Już 144 miejsca współpracują z aplikacją. Ciekawą opcją jest też możliwość polecenia swoich ulubionych sklepów lub restauracji z poziomu apki. Mam nadzieję, że startup będzie się rozwijał i już niedługo także inne miasta będą mogły pochwalić się taką samą jak w stolicy ilością współpracujących z Kekemeke miejsc. 