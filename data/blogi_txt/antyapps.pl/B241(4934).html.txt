13.09.2012 Uwielbiam Plants vs. Zombies i wcale się z tym nie kryję. Moja miłość do tego tytułu trwa już od kilku lat, dokładnie od momentu gdy po raz pierwszy zagrałem w wersję przeznaczoną na komputery PC. Absurdalny humor, świetna grafika, muzyka i dźwięki oraz grywalność, grywalność i jeszcze raz grywalność… W przeciągu kilku ostatnich lat żadna inna produkcja na jakąkolwiek platformę nie sprawiła mi tyle radości i nie wciągnęła na tak długo jak popularne Zombiaki. Spieszę Wam donieść, że kilka dni temu w AppStore pojawiła się nowa, zaktualizowana wersja gry. Moja radość jest tym większa, że podczas szukania materiałów do niniejszego tekstu trafiłem na informację dotyczącą kontynuacji PvsZ, którą jakimś cudem wcześniej przegapiłem. Nowa wersja gry oznaczona numerkiem 1.9.5 to przede wszystkim zmiany cieszące zmysł wzroku. Największą różnicę odczują posiadacze najnowszych tabletów od Apple’a – wersja HD otrzymała wsparcie dla ekranu Retina. Nasze sadzonki dzięki tej funkcjonalności będą wyglądać jeszcze wspanialej, a nacierające Zombiaki… cóż, to trzeba zobaczyć na własne oczy;) Twórcy nie poprzestali na implementacji wyższej rozdzielczości. Sama gra zyskała wiele nowych elementów graficznych, które prezentują się naprawdę wyśmienicie.  Prócz efektów wizualnych, wraz z nową wersją otrzymujemy kilka zmian w trybach rozgrywki, dzięki którym wersja mobilna gry jeszcze bardziej zbliży się do oryginału znanego z komputerów osobistych. Na koniec zostawiłem informację, która z pewnością uraduje wszystkich zombie-fanów. W sierpniu studio PopCap Games poinformowało, że druga część ich największego hitu pojawi się późną wiosną 2013 roku. Niestety nie podano żadnych szczegółów dotyczących tej produkcji. Wersję HD Plants vs. Zombies pobierzecie stąd, natomiast wydanie przeznaczone na iPhone’a znajdziecie tutaj. P.S. Tematyka nie związana z aplikacjami mobilnymi, ale może komuś taka informacja się przyda:) Między 30 września, a 10 października każdy będzie miał możliwość pobrania całkowicie za darmo oryginalnej, pełnej wersji Plants VS. Zombies na komputery PC oraz MAC. Promocja związana jest oczywiście z obchodami Hallowen:) Po więcej szczegółów zapraszamy na stronę: http://www.stopzombiemouth.com/ Za info o promocji dziękujemy tajemniczemu ‚Gościowi’ z komentarzy!:) 