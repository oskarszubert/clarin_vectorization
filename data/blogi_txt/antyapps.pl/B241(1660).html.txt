26.09.2013 O inicjatywie pisaliśmy już wielokrotnie przy okazji poprzednich odsłon akcji, a w minionym tygodniu miałem również przyjemność podzielić się pozytywnymi wrażeniami z dedykowanej mobilnej aplikacji dla Humble Bundle. I bardzo dobrze że program trafił do Google Play, bowiem przed nami kolejna część akcji, w której dosłownie za kilka złotówek, a nawet mniej, możemy wyrwać zestaw solidnych produkcji. Większości w wydaniu indie. Za ile chcemy możemy nabyć zestaw czterech gier:  Star Command – nim wyruszymy w podróż kosmiczną, trzeba zaplanować budowę odpowiedniego sprzętu i akcesoriów. Takie nasze zadanie w grze, dlatego jeśli strategiczne i ekonomiczne myślenie Wam nieobce, a przy tym lubicie nieziemskie przygody i stylizowaną na retro grafikę, to powinniście być zachwyceni! Time Surfer  — Kumobius atakuje kolejną, po Bean’s Quest, ciekawie wyglądającą produkcją. Tym razem proponują nam infinity runner ze sterowaniem i mechaniką, które z pewnością nie będą obce żadnemu miłośnikowi Tiny Wings. Punch Quest — bieganie przed siebie? Tak, ale tym razem to coś więcej. Gra określana jest mianem punchrunnera i to nie bez powodu — bo oprócz ciągłego napierania przed siebie, musimy pozbywać się wszystkim stających nam na drodze przeszkód. Oj będzie się działo, pięści pójdą w ruch! Bloons TD5 — klasyczny w mechanice i rozgrywce tower defence z… małpami i balonami w roli głównej. Brzmi abstrakcyjnie? No, przynajmniej dziwnie, wiem. Sam jeszcze nie miałem przyjemności sprawdzić do końca o co chodzi, jednak i tutaj trailery oraz obrazki promocyjne zachęcają do zabawy!  Dodatkowo, wpłacając powyżej średniej (która obecnie wynosi około 4,5 dolara), możemy odblokować dostęp do dwóch kolejnych produkcji:  Ravensword: Shadowflames — RPG akcji w przebojowej odsłonie. Zachwycające designem oraz swoją wielkością. Epicka przygoda na wiele długich godzin, która powinna przypaść do gustu nie tylko miłośnikom gatunku. Samemu niestety nie jest mi dane sprawdzić jak prezentuje się w akcji, bo mój Android jest najzwyczajniej w świecie dla niej… za słaby. Ale mam nadzieję, że przy najbliższej wymianie sprzętu uda mi się zatopić w tym magicznie prezentującym się świecie! Carmageddon — nic dodać, nic ująć. Trudno mi sobie wyobrazić kogoś, kto mógłby tej serii nie znać. Kontrowersyjna, bezkompromisowa, krwawa i… mimo upływu lat dająca równie dużą frajdę. To tytuł o którym można pisać i pisać, dlatego by już nie przedłużać, odeślę Was do archiwalnej recenzji Pawła.  Jak widać za niewielkie pieniądze można się po raz kolejny nieźle wyposażyć, by mieć w co grać podczas długich, jesiennych wieczorów. Zakupów można dokonać, tradycyjnie, na oficjalnej stronie akcji: https://www.humblebundle.com/. 