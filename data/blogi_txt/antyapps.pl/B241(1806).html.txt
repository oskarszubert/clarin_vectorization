30.12.2011 Bardzo lubię, kiedy trafiające do Android Marketu aplikacje cechują się pomysłowością i innowacyjnym pomysłem. Nie zawsze tak jest, jednak w przypadku Gesture Challange ten opis dokładnie mówi o tym, co nas czeka – innowacyjny sposób rozrywki. Jak w to się gra? Przez ekran przewijają nam się przeróżne obrazki z gatunku abstrakcyjnych. Wykorzystując naprawdę przeróżne kolory prezentują kształty oparte na takich figurach jak koło czy kwadrat, na liniach, ciesząc oko. To jednak nie wszystko. Największą frajdę sprawia fakt, iż gra wymaga od nas zapamiętywania tych kształtów. Obrazek z abstrakcyjnymi liniami, pełen żywych kolorów po sekundzie czy dwóch znika, pozostawiając czarne tło. W tym momencie to my musimy narysować palcem kontur linii widocznych na obrazku, który dopiero co zniknął. Nie jest to wcale aż takie łatwe zadanie, gdy myślimy o tym, by zrobić to perfekcyjnie. Za zgodność z oryginałem gra przyznaje odpowiednią liczbę punktów, dlatego wyniki można piłować. Gra sprawia przyjemność również dlatego, że po prostu pomysł jest ciekawy i niespotykany wcześniej. Czy warto? Zdecydowanie. Warto spróbować czegoś nowego, nawet jeśli nie do końca może nam się spodobać. W końcu Gesture Challange jest za darmo, więc co nam szkodzi :) Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 