18.06.2013 JakDojade.pl to obok Transportoida jedna z najciekawszych aplikacji do informowania o rozkładzie jazdy komunikacji publicznej. Przez minione pół roku twórcy pracowali nad aktualizacją swojego produktu, który właśnie wylądował w Google Play. Głównym atutem najnowszej wersji ma być efektywne wykorzystanie interfejsu Holo. Jak to wygląda w praktyce? Jakdojade.pl to podręczny informator na temat transportu publicznego i pod tym względem rola aplikacji nie uległa zmianie. W dalszym ciągu znajdziemy tutaj rozkłady jazdy autobusów i tramwajów dużych polskich miast. Ich liczba nie jest szczególnie duża, a mieszkańcy miejscowości o mniejszej renomie nie mają co liczyć na wsparcie ze strony Jakdojade.pl. Informacje w nowej wersji aplikacji zostały podzielone na trzy ekrany. Trasa wyszukuje dla nas dogodne połączenia dla wybranego celu. Aplikacja na podstawie odbiornika GPS potrafi określić naszą aktualną lokalizację i po podaniu punktu docelowego, znaleźć i wskazać linie, którymi musimy się poruszać by tam dotrzeć. Pod kartą odjazdy umieszczono funkcję wyszukiwania odjazdów z najbliższego przystanku, ale jest to funkcja premium, za która przyjdzie nam dopłacić. Ponadto na tym ekranie znajdziemy spis najbliższych odjazdów wybranej linii z obserwowanego przez nas przystanku. Na ostatnim ekranie umieszczono wyszukiwarkę oraz ogół wszystkich linii autobusowych i tramwajowych, które możemy przeglądać i analizować. Jakdojade.pl jest jak widać rozwiązaniem kompleksowym. Dużym atutem aplikacji jest możliwość pracy w trybie offline, w którym aplikacja nie potrzebuje żadnych dodatkowych danych, a nasze obserwowane linie są zapisywane w pamięci podręcznej. Ponadto w wersji premium, która kosztuje ok. 6 złotych rocznie, możemy skorzystać z widżetów na pulpit informujących o najbliższych odjazdach.   Nowy interfejs jest bardzo estetyczny i intuicyjny. Poszczególne elementy, mimo, że utrzymane w kolorystyce pastelowego fioletu, efektywnie wykorzystują atuty interfejsu Holo. Aplikacja w istocie sprawia wrażenie, jakby była natywną funkcją systemu. Między poszczególnymi ekranami możemy się przełączać za pomocą przeciągania poziomo palcem, a ewentualne dodatkowe funkcje znajdziemy w menu w prawym górnym rogu. W porównaniu z poprzednią wersją aplikacji postęp jest ogromny, a nowości bardzo pozytywne. Nie pozostaje mi zatem nic innego, jak wystawić programowi soczystą piątkę i wyczekiwać kolejnych aktualizacji, które już zapowiedziano: map i widoku nawigacji. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 