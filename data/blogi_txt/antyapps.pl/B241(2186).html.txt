03.01.2014 Zarządzanie otwartymi aplikacjami na Androidzie nie jest szczególnie kłopotliwe. Jak się jednak okazuje, nic nie jest na tyle dobre, by nie mogło być lepsze. W myśl tej zasady powstało już kilka alternatywnych rozwiązań, dzięki którym można efektywniej przełączać się między zapisanymi w pamięci programami. Loopr to kolejne z nich. Czym się wyróżnia i dlaczego warto dać mu szansę? Loopr do przełączania się między otwartymi aplikacjami wykorzystuje krawędzie ekranu. Przeciągając palcem zza jednej z nich (lub obu – w ustawieniach programu możemy dostosować tę kwestię), zobaczymy ułożone w półokręgu ikonki aktualnie działających w tle programów. Możemy się swobodnie przełączać między nimi, przesuwając palcem na wybraną pozycję. W sytuacji, kiedy jest ich zbyt wiele, tuż obok zobaczymy ikonę plusa, dzięki której wyświetlimy następne w kolejności programu. Jest to dość wygodne, a dzięki stosunkowo niedużej liczbie ikon wyświetlanych jednocześnie, możemy łatwo znaleźć tą pozycję, której aktualnie poszukujemy.  Program jest bardzo konfigurowalny. W jego ustawieniach znajdziemy przełączniki pozwalające nam dostosować rozmiary aktywnej krawędzi, określić czas opóźnienia, a także dostosować efekt przejścia i motyw kolorystyczny. Istnieje również możliwość dynamicznej zmiany aktywnego programu w tle – w zależności od tego na którą aplikację własnie najeżdżamy palcem. Ta opcja, a także możliwość wybrania alternatywnej paczki ikon oraz efektu przełączania się, są dostępne jedynie po wykupieniu pełnego dostępu do aplikacji, co kosztuje nieco ponad 8 zł. Sporo, jak na program o dość wąskim zastosowaniu, który w nazwie nosi jeszcze oznaczenie „beta”.  Nie da się ukryć, że program jest całkiem użyteczny. Przełączanie między aplikacjami w ten sposób jest szybsze i łatwiejsze niż przedzieranie się przez listę dużych miniatur. Sęk w tym, że pomysł z wykorzystaniem bocznych krawędzi do multitaskingu nie jest nowy i już go wyeksploatowano. Loopr robi to w sposób przyzwoity, ale nie jest tak dobry, jak chociażby opisywany przeze mnie jakiś czas temu Switchr. Co jednak najistotniejsze, ten ostatni jest darmowy. Czy zatem warto? Loopr robi to na pewno inaczej, ale wątpię czy lepiej. Pozostaje zatem kwestia osobistych preferencji i gustu. Jeżeli Switchr nie przypadnie Wam do gustu, warto dać szansę alternatywnemu rozwiązaniu. Nie spodziewajcie się jednak tutaj rewolucji, a już tym bardziej większych możliwości. 