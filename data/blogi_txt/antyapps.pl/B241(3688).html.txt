06.01.2012 Shoot the Apple to jedna z gier studia Droidhen. Znane jest ono z tego, że oferuje swoje gry najczęściej za darmo, zarabiając na reklamach i sprzedaży wirtualnej waluty. Tak też jest i w tym przypadku – gry, w której naszym zadaniem jest strzelanie kosmitami w jabłko. O ile rozgrywka momentami bywa trudna, a dany level potrafi stać się prawdziwym wyzwaniem, o tyle tytuł ten nie wprowadza praktycznie niczego innowacyjnego. Jest po prostu odgrzewanym kotletem zasypanym reklamami. Jak w to się gra? Głównymi obiektami w grze są armata oraz jabłko. Z armaty strzelamy kosmitami, którzy przypominają w praktyce lalki w przebraniu robota. Tak samo też się zachowują – odbijają się od ścian jak kukły. Dany level zostaje zaliczony, jeśli kosmita zderzy się z jabłkiem. To natomiast ulokowane jest w przeróżnych miejscach, z poziomu na poziom trudniej dostępnych. Musimy w grze wykorzystywać zatem elementy środowiska, by dotrzeć do celu. Właśnie dzięki wykorzystywaniu innych obiektów na planszy gra staje się ciekawa. Piłowanie wyników również potrafi wciągnąć, zwłaszcza biorąc pod uwagę fakt konieczności zdobycia konkretnej liczby monet by osiągnąć kolejny zestaw leveli. Im mniejszą liczbę kosmitów wystrzelimy, tym więcej monet dostajemy za ukończenie danego levelu. W grze jest możliwość przechodzenia do następnego levelu bez jego ukończenia. Pominąć dany level możemy za pomocą monet – kosz to 50 jednostek. Jeśli nie zamierzacie kupować wirtualnej waluty, warto korzystać z monet rozważnie, bo możecie nie dojść do wymaganej liczby potrzebnej do osiągnięcia kolejnego zestawu poziomów.  Czy warto? Mnóstwo reklam oraz nachalnie wyskakujące okienka dotyczące między innymi instalacji aplikacji partnerskich potrafią zirytować. Poza tym na usta cisną się słowa – ale to już było. Rzeczywiście. Gier opartych o wystrzeliwanie obiektu w celu zderzenia z innym jest od groma. Trend zapoczątkowało Angry Birds. Jeśli ten typ gier jeszcze Wam się nie znudził, zapraszam do pobierania. W przeciwnym razie lepiej odpuścić i spróbować czegoś innego. W naszym serwisie znajdziecie znacznie ciekawsze propozycje.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 