19.04.2013 Umiesz trzymać nerwy na wodzy? Jesteś oazą spokoju? A może wręcz przeciwnie – wystarczy jedno nieodpowiednie słowo by wyprowadzić Cię z równowagi? Poznajcie historię Stev’a, który na pierwsze z powyższych pytań odpowiedział przecząco. Programista Steve Snaps nie wytrzymał. Kolejna zarwana noc w biurze w towarzystwie bezdusznie migających monitorów komputerowych. W takiej sytuacji niewiele trzeba, by stracić nad sobą kontrolę. W tym konkretnym przypadku kroplą, która przepełniła czarę goryczy był legendarny niebieski ekran w naprawdę nieodpowiednim momencie. No i się zaczęło.  Nasz bohater, którego poczynaniami kierujemy za pośrednictwem ekranu dotykowego smartfona lub tabletu niszczy wszystko, co tylko znajdzie na swojej drodze. Jako, że akcja gry ma miejsce w biurze, pod dostatkiem tu komputerów, kserokopiarek, biurek, szafek, automatów z wodą i tym podobnych korporacyjnych atrybutów. Steve trzymając w rękach kij golfowy sieje pożogę i zniszczenie. W powietrzu unoszą się papiery i strzępki biurowego wyposażenia, a trasa po której nasz heros się przemieszcza naznaczona jest osmolonymi ścianami i sufitem (efekt licznych eksplozji).  Smash The Office dysponuje pewnym potencjałem. Sam pomysł na rozgrywkę wydaje się całkiem udany, a historia naszego bohatera daje nadzieję na ciekawe rozwinięcie. Niestety twórcom zabrakło chęci lub umiejętności by StO uczynić ciekawą produkcją. Przemierzanie bez końca bliźniaczo do siebie podobnych, anonimowych pomieszczeń nudzi i zniechęca. Bezmyślne klepanie „przycisku” odpowiedzialnego za uderzenia kijem nie ma w sobie za grosz finezji i jest jedyną wymaganą od użytkownika czynnością. Podczas rozgrywki brakuje misji i wyzwań, a jedynym urozmaiceniem są porozmieszczane tu i ówdzie powerupy zwiększające umiejętności sfrustrowanego bohatera. W związku z trwającą właśnie promocję Smash the Office dostępny jest za darmo. Regularna cena gry wynosi 0,89 euro. 