27.01.2014 Google na podstawie pobieranych przeze mnie ostatnio pozycji zaproponowało mi Rozmówki Polsko-Angielskie. Jako że takowe dotychczas na łamach AntyApps pojawiły się tylko w postaci Blondynki na językach postanowiłem dać aplikacji szansę. Wrażenia? Hm, dość mieszane. Dlaczego? Już Wam mówię… Nigdy wcześniej nie miałem przyjemności korzystania z tego rodzaju aplikacji językowej, ale swego czasu kilka tradycyjnych, drukowanych, wersji przewinęło się przez moje dłonie. Stąd mam pewien obraz jak rozmówki polsko-angielskie wyglądać powinny, a czego tutejszym zabrakło. Sam program jest urzekający w swojej prostocie. Tuż po jego włączeniu widzimy listę tematów / grup, w jakie zostały posegregowane. Tych jest tak naprawdę tylko osiem: powitania, pytania o osobę i drogę, rezerwacja hotelu/lotu, zamawianie posiłku, kuchnia, liczby oraz praca. Pozostałe zaś są niczym więcej jak… idiomami. Znalazło się ich w aplikacji kilkadziesiąt (a może nawet i kilkaset) — tak, ich obecność również okazała się być dla mnie ogromnym zdziwieniem. Przecież z założenia tego typu materiały mają pomóc ludziom w załatwieniu potrzebnych formalności nawet wówczas, gdy nie znają danego języka. Idiomy zaś, mimo że obecne w języku angielskim którym posługują się ludzie, są zdecydowanie bardziej zaawansowanym materiałem — nie bez powodu zresztą do ich nauki przechodzi się dopiero po zestawie materiałów podstawowych.  No dobrze, ale skoro już ponarzekałem na to co mnie zraziło, to teraz o samym działaniu programu i tych bardziej przydatnych w kryzysowych sytuacjach materiałach. Wyrażeń, zwrotów oraz słownictwa nie ma specjalnie dużo, ale najpotrzebniejsze rzeczy wśród nich znajdziemy. Dziwi mnie jednak ich układ. Zamiast postawić na klasyczną, alfabetyczną, segregację; cała baza wiedzy jest w kolejności widzimisię autorów, co w pośpiechu może okazać się dość problematyczne. Na szczęście z pomocą przyjdzie nam wówczas funkcja z wyszukiwaniem, którą umiejscowiono w głównym menu. Wystarczy wpisać słowo lub frazę i gotowe. Na wszystkich wspomnianych listach obok tekstu i jego tłumaczenia znalazł się także szary przycisk z charakterystycznym trójkątem oznaczającym „play”. Wówczas uruchomimy odczytywanie pozycji dzięki syntezatorowi mowy — jakiego? To już zależy wyłącznie od pozycji zainstalowanych na naszym urządzeniu. U mnie propozycja Google i ich Text-to-speech sprawdziła się bardzo dobrze. Rozmówki Polsko-Angielskie (choć znalazły się również angielsko-polskie, wystarczy zmienić zakładkę) to prosta, acz w krytycznych sytuacjach niezwykle pomocna aplikacja. Może nie jest to największa baza słownictwa i wyrażeń jaką widziałem, ale podstawy które pomogą nam się porozumieć się w niej znalazły. Program dostępny jest za darmo na platformie Google Play. 