24.10.2011 Trzeba kuć żelazo, póki jest gorące. Zapewne taka myśl krążyła w głowach u włodarzy Disneya, gdy zobaczyli, jaki sukces odniosło Where’s My Water. Gdybyście przypadkiem pominęli naszą recenzję, to przypomnę, że jest to przesympatyczna gra logiczna oparta na fizyce, w której próbujemy przelać wodę do wanny aligatora próbującego właśnie wziąć kąpiel. Wydanie 0,79 Euro na tę produkcję to mus dla każdego posiadacza iPhone’a, tym bardziej, że właśnie pojawiła się aktualizacja jeszcze bardziej rozszerzająca grę. Swampy się cieszy, bo dostanie więcej wody. Nowy rozdział w grze nazywać się będzie „Change is Good” (Zmiany są dobre) i dostarczy nam 20 nowych plansz oraz kilka bonusów do zebrania. Nową mechaniką pojawiającą się w aktualizacji do Where’s my Water będzie konwerter cieczy, jakkolwiek dziwnie by to nie brzmiało. Ten gadżet pozwoli nam bezproblemowo zamieniać brudną lub toksyczną wodę w jej czystą odmianę lub odwrotnie. Oczywiście nowe plansze zmuszą nas do kombinowania, kiedy konwertera cieczy użyć, by Swampy otrzymał wystarczającą ilość krystalicznie czystej wody.  Nowe plansze będą dostępne w aktualizacji za darmo (nie lubimy mikropłatności, co nie?), ale wcześniej będziemy potrzebować 185 gumowych kaczek, które zdobywamy na wcześniejszych planszach. Bez tego nie pogramy, zatem nie wiem jak Wy, ale ja już wiem, jak spędzę swój wieczór. Jeśli jeszcze gry nie kupiliście to nie wahajcie się ani minuty dłużej i klikajcie tutaj. 