17.10.2012 Kiedy jeszcze kilka(naście) lat temu oglądałem amerykańskie seriale i filmy, których bohaterowie ochoczo zamawiali jedzenie przez telefon/internet, nie bardzo chciało mi się wierzyć w to, że to standard. Ale upłynęło trochę wody, a i u nas takie rozwiązanie stało się dość popularne. Z tym, że kto teraz dzwoni? Szybciej wyklikać. A najlepiej, oczywiście, na smartfonie lub tablecie. Popularny PizzaPortal doczekał się aplikacji dla iOS oraz Androida i… cóż mogę powiedzieć, więcej takich usług poproszę! By zamówić jedzenie nie potrzebujemy żadnych wybitnych rzeczy. Zbędne są gesty, wypasiona grafika czy świetna muzyka. Wystarczy, po prostu, czytelny i intuicyjny interfejs, by się w tym wszystkim nie pogubić, aktualne menu i wszystkie informacje zgromadzone w jednym miejscu. Na starcie podajemy miasto oraz adres na który chcemy zamówić posiłek. Następnie naszym oczom ukazuje się lista lokali, najczęściej okolicznych, oferujących dowóz jedzenia wprost do naszych drzwi. Na liście oprócz logotypu i nazwy lokalu podane są również godziny w których możemy jedzenie odebrać osobiście oraz do których dowożone jest jedzenie, a pośród nich nie zabrakło średniej oceny użytkowników. Jeżeli mieszkamy w miejscu, w którym naprawdę jest w czym wybierać, możemy wszystkie lokale posortować, na przykład według oceny. Nie zabrakło także kolorowych plakietek informujących, czy miejsce jest wciąż otwarte. Kiedy już wybierzemy lokal, naszym oczom ukazuje się menu z podziałem na kategorie. Teraz pozostaje nam już tylko wybór interesujących potraw, wielkości, a dalej dodanie ich do naszego koszyka. Kiedy już wiemy co jemy, ustalamy formę odbiorcu (osobisty, a może dowóz?), w przypadku drugiej opcji dorzucamy adres pod który ma zostać dostarczone jedzenie. Nie wiem czy to wina aplikacji, czy faktycznie wybierane przeze mnie lokale nie oferują możliwości płacenia kartą, ale ze wszystkich których menu pałaszowałem mogłem wybrać jedynie gotówkę. Szkoda. Jasne tło, ciemne napisy i niewiele kolorów. Czytelnie, wygodnie, użytecznie — czyli tak, jak być powinno. Warto również dodać, że nie zabrakło funkcji logowania, dzięki której możemy omijać wpisywanie adresu doręczenia po raz któryś. Szkoda tylko, że by założyć konto należy skorzystać z przeglądarki, bo nie ma opcji zrobienia tego z poziomu aplikacji. A dodam jeszcze, że tam także się jej naszukałem. Ale cóż, dobrze że jest. Cieszę się, że coraz więcej polskich serwisów inwestuje w mobile i dostarcza nam świetnych aplikacji, przez które następne aktywności możemy przerzucić z komputerów na wygodną wersję dostosowaną do tabletów i smartfonów. Sam nie korzystam z takich usług za często, ale PizzaPortal zagości w moim telefonie na dłużej — nigdy nie wiem, kiedy może się przydać. Aplikacja jest dostępna na urządzenia z Androidem oraz iOS na pokładzie, oczywiście za darmo. 