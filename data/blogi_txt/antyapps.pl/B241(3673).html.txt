29.01.2014 Mimo ogromnej ilości coraz bardziej skomplikowanych i wyspecjalizowanych aplikacji, jakie każdego dnia trafiają na nasze smartfony i tablety, nadal najczęściej korzystamy z aplikacji będących zamiennikami przedmiotów będących niegdyś akcesoriami codziennego użytku – kalendarza, zegarka, notatnika czy stopera. Aplikacje, które w ostatnich latach u coraz większej rzeszy osób zastępują swoich analogowych przodków regularnie zajmują wysokie miejsca w przeróżnych rankingach najpopularniejszych programów, czy to w AppStore, czy Google Play. Seventy-7 to cyfrowy czasomierz zamknięty w prostej, uniwersalnej aplikacji. Program możecie zainstalować na tablecie oraz smartfonie pod warunkiem, że działają one pod kontrolą systemu iOS w wersji 5.0 lub nowszej.  Seventy-7 zajmuje się odliczaniem czasu. Aplikacja ze swojego zadania wywiązuje się bardzo dobrze. Program umożliwia ustawienie dowolnej liczby zegarów odliczających zadany czas. Każdy zegar możemy dopasować do swoich potrzeb, tzn. nadać mu nazwę, ustawić czas oraz wybrać dźwięk odtwarzany w momencie zakończenia pomiaru. Na uwagę zasługuje całkiem sensowna biblioteka melodii podzielona na cztery kategorie: alarms, beeps, instruments oraz music. Niestety nie ma możliwości przypisania utworów z systemowego odtwarzacza.  Obsługa Seventy-7 jest bardzo prosta – została niemal w całości oparta na intuicyjnych gestach. Samouczek w postaci przykładowych alarmów widocznych przy pierwszym uruchomieniu aplikacji wyjaśnia wszystkie tajniki programu. Seventy-7 w wersji uniwersalnej został wyceniony na 0,89 euro. 