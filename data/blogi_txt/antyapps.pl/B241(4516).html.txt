22.10.2012 Nie wiem czy jest to trend na większą skalę, czy też raczej indywidualny „wybryk”, jednak bardzo lubię tuż przed snem obejrzeć coś na ekranie mojego iPhone’a. Z reguły jest to kolejny odcinek jednego z programów z biblioteki aplikacji tvn player, jednak czasami zdarzyło mi się podjąć trud konwersji pobranego z Internetu pliku na format obsługiwany przez iOS, by wieczorem oddać się przyjemności oglądania pod pierzyną. Dziś mozolna konwersja odeszła dla mnie w zapomnienie, a z poziomu telefonu mam dostęp do wszystkich filmów zgromadzonych na twardym dysku mojego komputera. Wszystko to za sprawą aplikacji VLC Streamer.  Konieczność konwersji pobranych z Internetu filmów i seriali skutecznie zniechęciła mnie do oglądania tych materiałów na ekranie mojego telefonu. Zdobycie odpowiedniego oprogramowania, długotrwały proces konwersji pliku… zwyczajnie się odechciewa. Zadowalałem się więc tym, co zostało udostępnione przez tvn player, iplę czy też tvp.pl. Od dziś moje wieczorne seanse wejdą jednak na zupełnie inny poziom, bowiem dzięki aplikacji VLC Streamer mogę oglądać wszystkie materiały video zgromadzone na dysku mojego komputera bez konwersji, a nawet przesyłania pliku do pamięci iPhone’a. Aby było to możliwe, nasze urządzenie z systemem iOS (program działa także na iPadzie) musi mieć zainstalowaną aplikację VLC Streamer, niezbędny będzie także dodatkowy program, który będziemy musieli zainstalować na naszym komputerze – to właśnie on otworzy nam drzwi do zawartości dysku twardego. Oprogramowanie jest jednak bezpłatne i można je pobrać ze strony producenta zarówno dla Mac OSX jak i Windows. Dalej jest już tylko prościej. Zgromadzone filmy możemy udostępniać w wybranej jakości z poziomu komputera bądź oglądać „na żywo” bez wcześniejszego zoptymalizowania materiału wybierając odpowiedni plik na ekranie naszego urządzenia.  VLC Streamer dostępny jest zarówno w wersji bezpłatnej i płatnej. Aktualizacja programu do wersji płatnej (1.59€) umożliwia nam usunięcie reklam wyświetlanych pod filmem, pobieranie plików do pamięci naszego urządzenia dzięki czemu będziemy mogli oglądać filmy będąc z dala od komputera oraz przesyłanie obrazu do naszego telewizora bądź Apple TV. Przydatna funkcjonalność programu zdecydowanie przytłacza jego dość nie dopracowany design, jednak w przypadku tej aplikacji – nie to się liczy. Jest to zatem nadal pozycja godna polecenia. Bezpłatną oraz płatną wersję programu znajdziecie w AppStore. 