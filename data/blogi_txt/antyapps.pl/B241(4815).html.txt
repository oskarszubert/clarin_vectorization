09.11.2011 ipla to naprawdę dobra aplikacja oferująca strumieniowanie wideo w modelu VOD. Oglądanie seriali czy telewizji na ekranie smartfona jest ciekawą opcją, ale tak na prawdę dopiero na tablecie ipla w płatnej wersji pokazuje swoje skrzydła. Jeśli lubicie polskie seriale, a jednocześnie chcecie sami decydować, kiedy oglądacie dany program, postawcie na iplę. ipla to jedna z największych polskich usług typu wideo na życzenie. Oferuje strumieniowanie multimediów nie tylko na urządzenia mobilne, ale również na komputery. Gdyby tego było mało, od zeszłego roku ipla dostępna jest również prosto z pudełka na 100 modelach telewizorów Samsunga, a także na telewizorach Sony i Panasonica. Baza tej usługi liczy około 20 tysięcy materiałów wideo wyprodukowanych głównie na zlecenie Telewizji Polsat, Polsat Sport, Polsat Sport Extra, Polsat News, Polsat Play, Polsat Cafe i TV4. Oprócz tego w ipla mamy możliwość obejrzenia przeszło 700 filmów pełnometrażowych. Liczby te robią wrażenie. Najlepsze jest jednak to, że nie samymi liczbami przyciąga aplikacja, ale również wygodą użytkowania i przejrzystym interfejsem. Korzystałem z ipla na tablecie i muszę przyznać, że to naprawdę świetna usługa. Możliwość obejrzenia ulubionego serialu w dowolnym czasie, a nie zgodnie z ramówką, a na dodatek z dowolnego miejsca z dostępem do internetu to właśnie to, czego oczekiwałem od VOD. Sama aplikacja jest w pełni darmowa, tak samo darmowe są materiały dostepne za pomocą usługi. Istnieje jednak możliwość uzyskania dostępu za pomocą konta VIP, które zapewnia strumieniowanie wideo w wyższej jakości, ogranicza otrzymywane maile jedynie do informacyjnych, a nie reklamowych. Oprócz tego posiadacz konta płatnego ma możliwość pobierania nielimitowanej liczby materiałów wideo, w celu oglądania ich w trybie offline, co jest szczególnie przydatne na urządzeniach mobilnych. Miesięczna opłata za konto VIP wynosi 14 zł, roczna – 84 zł. Uważam, że naprawdę warto. Nawet jeśli nie zamierzacie korzystać z pełni możliwości ipla i nie wymagacie od materiałów wideo najwyższej jakości, i tak polecam Wam instalację tej aplikacji. Jest też dostępna wersja na iOS. 