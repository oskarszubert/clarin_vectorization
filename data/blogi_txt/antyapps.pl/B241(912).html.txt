07.01.2013 Dokładnie dwa dni temu ruszył popularny na całym świecie rajd Dakar (kiedyś znany jako Paryż – Dakar). W konkursie nie brakuje polskich reprezentantów, a wśród nich – Adam Małysz oraz Krzysztof Hołowczyc. Tak prestiżowa impreza w roku 2013 nie mogła się obyć bez mobilnej aplikacji, która na bieżąco dostarczałaby nam informacji o przebiegu wyścigu. W AppStore znajdziemy aż dwie – polską produkcję firmy Finder – Nasi na Dakarze oraz oficjalną aplikację przygotowaną przez organizatorów o prostej nazwie DAKAR 2013, ta druga dostępna jest także w Google Play.  Instalując polską produkcję Nasi na Dakarze szybko możemy się przekonać, że ten program już dawno w AppStore być nie powinien. Zdezaktualizowane informacje pochodzące z maja i stycznia ubiegłego roku wyraźnie mówią – tutaj aktualizacji spodziewać się już nie należy. A szkoda, bo program wygląda naprawdę przyzwoicie i prawdopodobnie codzienna aktualizacja wyświetlanych przez niego danych to kwestia uruchomienia działającego w 2012 roku systemu. Na szczęście swoją aplikację przygotowali też organizatorzy rajdu. Program DAKAR 2013 dostępny jest zarówno na urządzenia z iOS jak i na Androida i jest bezpłatny. Przeglądając kolejne karty dowiemy się kto startuje w rajdzie i na jakiej obecnie pozycji się znajduje, zapoznamy się z kolejnymi odcinkami na trasie uczestników, a także przeczytamy najświeższe informacje.  Choć program wizualnie prezentuje się naprawdę dobrze, aktualizacje informacji są publikowane na bieżąco, a liczba dodatków i materiałów jest co najmniej imponująca, ma jednak jeden duży minus, który znacznie obniża jego wartość w moich oczach. Z punktu widzenia zwykłego kibica, który nie specjalnie jest fanem samochodowych rajdów, jednak chętnie kibicuje „naszym”, z pewnością gratką byłoby, gdyby do publikowanych wiadomości mógł zastosować stosowny filtr, który wybierałby dla niego informacje tylko na temat narodowego zespołu. Niestety tego jednak zrobić nie możemy. W pełni zadowoleni będą jednak rajdowi zapaleńcy, którzy z rumieńcami na twarzy przeglądają wszystkie publikowane informacje, zdjęcia i rankingi na temat tegorocznego Dakaru. Zawieść może tylko aktualny brak materiałów video.  Tak czy inaczej, program DAKAR 2013 zdaje się być jednak jedynym wyjściem z sytuacji, gdy bieżące informacje z pierwszej ręki chcielibyśmy przeglądać na ekranie telefonu. Zachęcam do pobierania. 