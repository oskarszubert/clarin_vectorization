12.12.2011 TED to seria niezwykle ciekawych konferencji poświęconych przeróżnym dziedzinom, gdzie już samo rozwinięcie akronimu – Technology, Entertainment, Design – wskazuje, iż nie jest to konferencja monotematyczna. Nagrania z konferencji TED są dostępne nieodpłatnie ze względów ideologicznych polegających na dzieleniu się wiedzą, szerzeniu konkretnych idei. Powstało już kilka aplikacji na Androida do oglądania nagrań z konferencji, jednak to właśnie TED Air uważam za najlepszą. Na konferencjach TED poruszane są najróżniejsze tematy, przy czym o większości z nich nie mówi się na co dzień. Oglądając nagrania z takich konferencji można poznać wiele ciekawostek z dziedziny nauki, technologii czy designu. Konferencje TED są niezwykle inspirujące i dlatego cieszą się sporą popularnością. Skoro same przemówienia są tak wartościowe, to taka sama powinna być aplikacja do ich odtwarzania. W przypadku TED Air nie jest inaczej – program cechuje naprawdę przyjemny design i intuicyjne sterowanie. Korzystanie z tej aplikacji to czysta przyjemność, a same filmy ładują się błyskawicznie. Odtwarzacz wewnątrz aplikacji pozwala na wygodne przeglądanie filmów bez zacięć. Oprócz tego posiada funkcję wyświetlania napisów, których język definiujemy w ustawieniach. Napisy są wyświetlane oczywiście tylko wtedy, kiedy zostały dla danego języka dołączone w głównym serwisie TED. Poszczególne wystąpienia możemy z poziomy aplikacji dodawać do ulubionych, dzielić się nimi, ale również pobierać je na naszego smartfona. Nagrania podzielone są na wieloraki sposób. Na dole aplikacji znajdują się zakładki, które pozwalają odnaleźć interesujące nas wystąpienia w tym gąszczu nagrań – jest ich naprawdę sporo. Wystąpienia możemy przeglądać po tytułach, filtrować po tagach, tematach, prelegentach. Z poziomu tego menu mamy także dostęp do nagrań oznaczonych jako ulubione oraz tych zapisanych w pamięci telefonu. TED Air dostępne jest w Android Markecie za darmo. Jeśli szukacie podobnej aplikacji na iOS, to przypominam o recenzji Jakuba. 