04.10.2013 W tym miesiącu rankingi pojawiły się nieco później, ale nie oznacza to bynajmniej, że nie dostaną stosownego podsumowania — co to, to nie! Sprawdźmy zatem co naszych Rodaków najbardziej interesowało w sierpniu z gier i aplikacji androidowych! Nowe Aplikacje Miesiąca: Płatne  Asphalt 8: Airborne Simple Rockets He-man: The Most Powerful Game Toca Kitchen Brudny Emojis HD Nox (adw apex nova icons) Minuum Keyboard Windows 98 Pro KakakoTalk Theme Skylanders Cloud Patrol Aviary Effects: saga Pro  Bez większego zaskoczenia — jak zwykle pierwsze miejsca okupowane są tłumnie przez gry. Świetna kontynuacja lubianych wyścigów została pobrana blisko pięć tysięcy razy — to naprawdę sporo, jak na standardy (dla porównania: miesiąc temu fenomenalny Little Thief który był zwycięzcą w rankingu ściągnięto tylko niespełna 1400 razy). Dalej zaś kolejne gry: Simple Rockets (ok. 1250 pobrań) oraz nostalgiczny powrót do dzieciństwa z Hi-manem, choć tutaj już o sukcesie specjalnym mówić nie można, gdyż jest to raptem około 300 pobrań. Kolejne miejsca, na których znalazło się trochę gier przeplatanych skórkami i drobnymi aplikacjami to 100 i mniej pobrań.  Nowe Aplikacje Miesiąca: Darmowe  Neon Motocross Pet Spa   Salon – kids games Baby Care   Baby Hospital Hill Racing: wyścig górski Bunny skater Timely – Budzik Stick Run Mobile Free Jak rysować: Koty Pęknięty ekran żywa tapeta Nose Hair pulling – Free games  Moja ulubiona kategoria jak zwykle potrafi zaskakiwać. Co miesiąc można tu znaleźć zestaw dziwnych, w dużej mierze marnej jakości, gier, przeplatanych kilkoma aplikacjami które chyba na nikim nie robią specjalnego wrażenia. Natomiast liczby i owszem — pierwsze miejsce to 124 tysiące pobrań, drugie — około 70. Pierwsza dziesiątka zaś nie spada poniżej 30 tys. co, uważam, jest naprawdę dobrym wynikiem. Jak zawsze liczby tutaj są w miarę stałe, ale nie ukrywam, że za każdym razem jestem zaskoczony dlaczego te, jakby nie patrzeć, wątpliwej jakości produkcje cieszą się taką popularnością. Wśród darmowych aplikacji można znaleźć o wiele lepsze rzeczy. Ale cóż, magia mobile ;-)  Najlepsze w tym miesiącu: Płatne Community Reader by Tapatalk 4 SwiftKey Keyboard Asphalt 8: Airborne Swype Keyboard Contra: Evolution Asphalt 7: Heat Plants vs. Zombies Real Boxing Flightradar 24 Pro AutoMapa  Tutaj bez większych niespodzianek. Każdorazowo widzimy tu jak na dłoni promocje (tu: Tapatalk 4) i zestaw naprawdę znakomitych produkcji, które są ponadczasowe i po prostu się nie starzeją. Chyba w przeciągu minionego roku nie było jeszcze rankingu, w którym zabrakłoby SwiftKeya; gry to również najwyższa półka: dwie odsłony Asphalta, Plants vs. Zombies i Real Boxing. Z okazji wakacji dużym zainteresowaniem cieszyła się również AutoMapa, co chyba nie jest dla nikogo zaskoczeniem. Bardzo pozytywnie natomiast wygląda to liczbowo — pierwsze miejsce to ponad 8,6 tysiąca pobrań, drugie — prawie 7,4. Wszystkie tytuły z pierwszej dziesiątki to co najmniej 1,5k, widać spory wzrost z porównaniem do lipca. Naprawdę bardzo miło mi to widzieć, czyżby Polacy przekonali się nareszcie do płatnych gier i aplikacji? :-)  Najlepsze w tym miesiącu: Darmowe  Pou YouTube Potwór Zuma Hangouts (zamiast Google Talk) Hill Climb Racing Gmail Mapy Samsung Push Service Facebook Wyszukiwarka Google  Uwaga, uwaga, tego nikt się nie spodziewał — Pou znowu na szczycie. I to kolejny miesiąc, w którym bije rekord. Tym razem pobrano go ponad 3,5 miliona razy. MILIONA. Tylko w Polsce. Absolutnie nie rozumiem potęgi marki, ale tym bardziej gratuluję autorom sukcesu… jednocześnie współczując innym deweloperom którzy widzą to i rozumieją, że nie ma do rzeczy ani design aplikacji, ani jej jakość, potrzebna jest odrobina szczęścia. Kolejne miejsca to standardowy zestaw, wzbogacony jedynie o Potwora Zumę. Z porównaniem do lipca widać spory wzrost zainteresowania każdą z aplikacji, co również cieszy — YouTube tym razem pobrano ponad milion razy (w lipcu: niespełna 350 tys.). Czyżby w sierpniu wszyscy wrócili już z wakacyjnych wyjazdów i na nowo zaczęli apkowe szaleństwa?  Sierpień w liczbach przedstawia się naprawdę korzystnie. Mam nadzieję, że ta tendencja się utrzyma :) 