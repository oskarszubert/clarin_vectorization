06.11.2012 Preria, wierny rumak, colt w kaburze, kapelusz na głowie. Oto cowboy. Jaki mały chłopiec choć przez chwilę nie chciał być dzielnym pogromcą Indian i szybkostrzelnym rewolwerowcem? Cóż, nie wiem, jak wygląda to teraz, ale w dzieciństwie pamiętam, jak godzinami biegało się z patykiem w dłoni po podwórku i udawało cowboya. Z wiekiem człowiek podrósł, a patyk zastąpił joystick, pad tudzież myszka i klawiatura (u innych pojawił się być może nawet prawdziwy colt). Jak dziś pamiętam gierki, gdzie strzelamy do pojawiających się dwuwymiarowych przeciwników, a nasze życie zależy od szybkości reagowania i klikania. Dzisiaj parę słów o Death Call, grze, która przywraca te wspomnienia. Death Call to prosta strzelanka, w której jesteśmy poskramiaczem Dzikiego Zachodu i naszym zadaniem jest strzelanie do wyskakujących zewsząd cowboyów, którzy koniecznie chcą nas zabić. Rozgrywka jest bardzo prosta: mamy broń, a naszym zadaniem jest jak najszybciej wycelować i strzelić, przy okazji nie dając się zabić. Gra zaczyna się w Saloonie, do dyspozycji na początku mamy rewolwer, ale z czasem i wraz z padającym gęsto trupem, zdobywamy pieniądze i możemy kupować lepsze bronie.  Nawigacja jest prosta: jednym palcem celujemy, drugim strzelamy. Jeżeli chcemy przeładować, wystarczy, że przekręcimy nieco telefonem, a nasz magazynek zacznie się wypełniać nowymi kulami. Wrogowie pojawiają się oczywiście falami, a jakże, są dwuwymiarowi, jak zresztą cała grafika, a ich celność i szybkość zależy od poziomu rozgrywki. Jeżeli chodzi o grafikę, to tutaj nie ma cudów, ale nie jest też źle. Zresztą, nie ma wiele czasu na to, aby się na niej skupiać, w końcu trzeba strzelać i przeładowywać. Gra jest prosta, wręcz odmóżdżająca i taka powinna być. I złego słowa bym o niej nie powiedział, gdyby nie to, że lubi się przyciąć. Przy tak mało wymagającej grafice oraz mechanizmie rozgrywki przycinanie się gry nie powinno mieć miejsca, a wystarczy, że wyskoczy jakiś komunikat, i już tracimy kontrolę nad naszą bronią lub po prostu obraz zamiera i nie pozostaje nic innego, jak zabicie aplikacji.  Death Call nie jest grą złą. Osobiście odczuwam pewien sentyment do tego tytułu, gdyż jak dziś pamiętam godziny spędzone na podobnych grach, w czasach, gdy komputer czy konsola nie mieściły się w kieszeni. Dlatego bardzo mnie zasmuciło, że twórcy nie do końca poradzili sobie z produkcją tej gry. Niemniej jednak jeszcze się nieco z nią pomęczę, bo to też przywołuje wspomnienia. Wypróbować można, jest za darmo. 