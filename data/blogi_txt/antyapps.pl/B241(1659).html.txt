20.11.2013 Z tymi paczkami pełnymi gier bardziej i mniej niezależnych to trudna sprawa. Z jednej strony bardzo fajnie, że można swoją kolekcję za bezcen wzbogacić o kolejne ciekawe pozycje, z drugiej powiększa się jedynie nasza kupka wstydu, a z trzeciej — mamy szansę dorzucić trochę grosza na cele dobroczynne. Jeżeli czujecie potrzebę wzbogacenia swojej androidowej biblioteki o kolejne gry, to nie ma na co czekać. Humble Mobile Bundle 3 wczorajszego wieczora wylądowało! Tym razem dosłownie za ile chcecie w Wasze ręce wpadają cztery tytuły:  Epoch — gra ma już swoje lata, jednak nie zmienia to faktu, że wciąż potrafi oczarować piękną oprawą, zapierającymi dech w piersiach krajobrazami, no i przede wszystkim samą akcją, której nie przeszkadza nawet dotykowy ekran. Więcej superlatyw znajdziecie w archiwalnej recenzji Beniamina. rymdkapsel — tajemniczo wyglądająca, minimalistyczna gra strategiczna ze znanymi wszystkimi kształtami w roli głównej. Spelltower – dziwne, ale wcale nie oznacza to że złe, połączenie mechanik znanych ze Scrabbli oraz Tetrisa. Minimalistyczna i urokliwa produkcja, o której więcej również doczytacie w naszej recenzji. Swordigo — debiutujący na Androidzie platformowy hack’n'slash, kolorowy i po brzegi wypełniony akcją. Na pierwszy rzut oka przywodzi na myśl złote czasy pierwszego PlayStation… no, może trochę mniej kanciate. Sama gra została bardzo ciepło przyjęta przez Marcina, do którego recenzji Was odsyłam.  To w podstawowym pakiecie, a co jeśli zapłacicie powyżej średniej, która obecnie wynosi około pięciu dolarów?  Ridiculous Fishing – kolejna produkcja zaliczająca debiut na mobilnym systemie Google w ramach akcji. Zręcznościowa produkcja, która na trailerze wygląda dość… niepokojąco, ale wszystko to w jak najbardziej pozytywnym sensie. Kingdom Rush – ciesząca się ogromną popularnością produkcja ze stajni Ironhide Game Studio znalazła dla siebie odrobinę miejsca i tutaj. Jeśli śledzicie nasze rankingi to wiecie, że to jeden z ciekawszych, udostępnionych w ostatnim czasie przedstawicieli gatunku tower defense. Po więcej, tradycyjnie już, odsyłam do naszej recenzji.  A wszyscy którzy śledzą akcję wiedzą, że dla wszystkich wpłacających powyżej średniej w przyszłym tygodniu znajdzie się kolejna porcja tytułów. Jak widzicie tym razem wiele znakomitych pozycji, o których mieliśmy już przyjemność pisać na łamach AntyApps — nic tylko kupować. Oczywiście nie mogło również zabraknąć zestawu ścieżek dźwiękowych, które wliczone są w pakiet. Cały zestaw można nabyć tradycyjnie już pod adresem https://www.humblebundle.com/. 