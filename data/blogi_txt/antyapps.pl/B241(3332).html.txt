09.10.2012 Kwestia bezpieczeństwa na drogach jest nieustannie poruszana we wszystkich możliwych mediach. Spokojnie, na tabletach i smartfonach z Androidem również zagadnienia nie zabrakło — pisałem o świetnym zbiorze zasad udzielania pierwszej pomocy, wspominałem także o tym jakie mogą być konsekwencje nieprzestrzegania przepisów w kontekście nowego taryfikatora mandatów. Dziś będzie o przepisach drogowych — w szeeeerokim znaczeniu. Aplikacja składa się z czterech głównych zakładek: Znaki: znajdziemy tam zbiór wszystkich znaków drogowych jakie tylko możemy spotkać na polskich drogach z podziałem na kategorię. Klikając na poszczególne ikony otrzymujemy dokładne informacje o znaku — czego dotyczy, jakie inne znaki mogą znajdować się nad nim i pod nim (łącznie z odnośnikami), do jakiej grupy należy, a nawet… jak nazywany był wcześniej. Istnieje również możliwość skorzystania z wyszukiwarki by czym prędzej odnaleźć interesującą nas frazę czy znak, bez przeglądania kilkudziesięciu ikon. Treść: tutaj znajdziemy całe rozporządzenie ministra spraw wewnętrznych w sprawie postępowania z kierowcami naruszającymi przepisy ruchu drogowego, całe prawo dotyczące ruchu drogowego z podziałem zakładkami, które pozwolą szybko dotrzeć do interesujących nas treści, a nawet… ten sam dokument dotyczący wykroczeń który wiosną przestał obowiązywać, datowany na 2002 rok. Taryfikator: głównym punktem w tej zakładce jest autorskie opracowanie mandatów i punktów karnych w czytelnej formie. Klikając na kwotę mandatu wyświetla się okno z historią zmian i podstawą prawną. Ale to jeszcze nie koniec — tutaj również jest długa lista z poukładanymi tematycznie taryfami; nie zabrakło również osobnych artykułów dotyczących mandatów i punktów oraz starego rozporządzenia w tej sprawie. Inne: tutaj zostały upchnięte elementy które nie pasowały do żadnej innej kategorii. Czy to oznacza, że są gorsze? Absolutnie nie! W tym misz-maszu są przytoczone zarówno artykuły dotyczące alkoholu, jak i kalkulator gdzie po zaznaczeniu odpowiednich wersji wydarzeń możemy przeczytać o konsekwencjach, ale także informacje dotyczące opon, olejów silnikowych czy kilka artykułów związanych z prędkością na drogach. W opcjach zaś możemy ustawić kilka elementów pod siebie, takie jak kwestia blokowania ekranu i jego orientacji bez potrzeby ingerencji zewnętrznych aplikacji, tryb nocny czy zmiana wielkości. Uff! Jak widać przepisy drogowe to naprawdę rozbudowana aplikacja, która jest prawdziwym kompendium wiedzy dla polskich kierowców. Co prawda część artykułów i funkcji jest jeszcze w budowie, ale nie zmienia to faktu, że już teraz jest to niezwykle potężne narzędzie. Czytelne, pełne interesujących treści, a do tego jeszcze darmowe — Przepisy drogowe można pobrać zupełnie za darmo w serwisie Google Play. 