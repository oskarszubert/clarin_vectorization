24.10.2012 Smiles HD to gra, która co jakiś czas gdzieś się przewijała, ale nigdy nie zwracałem na nią większej uwagi, mimo że na jej ikonkę trafiałem już nie raz, nie dwa. Wszystko zmieniło się jednak w dniu, kiedy to znajomy — niezbyt zapalony gracz zresztą — zafascynowany opowiadał mi o tym tytule. Wnioskując po jego opisie pomyślałem, ze będzie to kolejny klon Bejeweled. Ale skoro recenzji na AntyApps jeszcze nie ma, a jeden z największych „każuali” jakich znam jest tak bardzo nią zafascynowany postanowiłem sprawdzić o co chodzi. I, kurcze, miał rację — oderwać się od tej gry to nie byle sztuka!  Nie będę Was oszukiwał — trochę racji miałem już na początku, kiedy z opisu przyrównałem tę grę do fantastycznego, nie starzejącego się ani trochę Bejeweled. Ale tylko trochę, bo Smiles HD niejedno ma imię! W grze dostępne są bowiem trzy tryby, różniące się od siebie nie tylko nazwą, ale i konstrukcją całej zabawy. Kwadratowa plansza z różnymi figurami jest podstawą każdej z nich, zasady są jednak zgoła odmienne. — Zen: łączenie klocków w pary poprzez „zamianę” ich kolejności. By połączyć ze sobą emblematy potrzebne są minimum trzy identyczne pod rząd — a naszym zadaniem jest ułożyć konstrukcję całego poziomu na tyle sprawnie, by żaden z nich nie został bez pary. Dostępnych jest kilka poziomów trudności różniących się od siebie mnogością rodzajów klocków. — Drop: prawie-klasyczne Bejeweled. Zamieniamy klocki, zbijamy jeśli uda nam się zestawić ze sobą co najmniej trzy identyczne figury, a nieustannie z góry spadają kolejne. Gramy tak długo aż nie zabraknie nam ruchów na planszy, usiłując pobić swoje wyniki. Dodatkowo trzeba liczyć się z utrudnieniami w postaci zamrożonych czy skamieniałych klocków, których nie da rady przestawić. Możemy pozbyć się ich jedynie dostawiając figury tak, by doprowadzić do redukcji poprzez nagromadzenie co najmniej trzech (lub, w przypadku skamieniałości, czterech) identycznych ikon obok siebie. W razie potrzeby możemy również obrócić całą planszą zgodnie / przeciwnie z ruchem wskazówek zegara, co jest ogromnym ułatwieniem względem oryginalnego Bejeweled. — Avalanche: kolejna zabawa w zbijaka i podmianki, jednak tym razem z góry spadają nam tylko i wyłącznie zamrożone klocki. Trzeba uważać na swoje ruchy i robić wszystko na tyle rozważnie, by jak najdłużej utrzymać się w grze i nie znaleźć się w beznadziejnej pozycji, w której nie możemy już wykonać żadnego ruchu. Naturalnie każdy z trybów posiada swoją własną tablicę z punktami, w której nieustannie staramy się pobić obecnie najwyższy wynik. Wszystkie z nich posiadają wybór poziomu trudności / stylu gry. A poza tym do każdego z nich trzeba znaleźć inną taktykę zabawy, by przetrwać jak najdłużej i móc chwalić się wynikiem. Albo wręcz przeciwnie, by jak najszybciej ułożyć tablicę w 100% w przypadku trybu Zen. Smiles HD to również kilkanaście uroczych i słodziutkich ikon w postaci uśmieszków, estetyczny design oraz przyjemna dla uszu, niedrażniąca muzyka. W teorii to ciągle ta sama gra, w praktyce dzięki zmianie zasad w każdym z trybów otrzymujemy nieustanny powiew świeżości.  Sami twórcy, Sykhronics Entertainment, w opisie twierdzą, że wymyślili gatunek układanki na nowo. Myślę że ta papka marketingowa jest sporym nadużyciem, nie odmówię im jednak wykonania wyśmienitej roboty. Wciągająca, dopracowana i po prostu śliczna gra którą nam zaserwowali z pewnością warta jest tych 10 (Android), a nawet blisko 20 (iOS) złotych. Ocena: 5/6 