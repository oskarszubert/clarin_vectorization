19.07.2012 Czy nie marzyliście kiedykolwiek o zostaniu znanym rysownikiem lub twórcą komiksów, ale nie macie za grosz talentu? Wiem co czujecie, ja nawet rysując od linijki robię krzywe kreski. Ale od czego są nowe technologie i aplikacje, dzięki którym może nie stworzymy własnoręcznie grafiki, ale przynajmniej możemy zamienić nasze zdjęcia w rysunkowe dzieła. Wprawdzie AppStore roi się od takich aplikacji, to jednak można w nim znaleźć czasami naprawdę ciekawe produkcje, takie, jak ta opisana poniżej. Niezwykle rzadko korzystam z aplikacji, które nakładają na zdjęcia rysunkowe filtry i zwykle przy czyszczeniu pamięci telefonu tego typu produkcje lądują jako pierwsze w śmietniku. Jednak PowerSketch zostanie raczej u mnie na dłużej, ponieważ oferuje dużo interesujących funkcji, a jego twórcy podeszli do tematu z ciekawej strony. Można powiedzieć, że PowerSketch to kolejna aplikacja z filtrami, ale pozory mylą. Już na dzień dobry można dostrzec, że jej twórcy postarali się i stworzyli bardzo dobry produkt pod względem wyglądu, nawigacji i funkcji. Początkowy panel aplikacji obsługujemy w widoku poziomym. Zastosowano w nim kołową nawigację między 4 podstawowymi opcjami: galerią, aparatem, edycją oraz udostępnianiem. Zacznijmy od aparatu, gdyż stanowi fundament PowerSketch. Otóż zdecydowano się na zastosowanie w aparacie filtrów w realtime, czyli robiąc zdjęcie od razu możemy nałożyć wybrany efekt na obraz. Po lewej stronie na panelu kontrolnym mamy wybór filtrów, których naliczyłem 15 plus tryb normalny i losowy. Wśród nich znalazły się takie klasyki, jak oczywiście szkic czy stary papier lub komiks, ale znalazły się także takie, które nakładają na zdjęcie wirtualną rękę trzymającą skrawek papieru czy ramkę. Aby było szybciej można również wybierać efekty klikając na specjalną ikonkę na ekranie, co przyśpiesza przechodzenie od jednego filtru do drugiego podczas robienia zdjęć. Dużym atutem tej aplikacji jest to, że możemy za jej pomocą nie tylko robić zdjęcia z od razu nałożonym efektem, ale również kręcić filmy. Kolejną opcją jest oczywiście galeria, która powstaje na bazie zrobionych przez nas zdjęć lub fotek importowanych z pamięci telefonu. Co jednak dziwne, możliwość importowania dodano w trybie edycji, a nie w opcjach galerii. Interfejs galerii działa podobnie, jak natywnej aplikacji do odtwarzania muzyki. W widoku poziomym dostajemy slideshow, w widoku pionowym siatkę zdjęć. Z poziomu galerii możemy szybko wejść do trybu edycji lub wysyłania. Oprócz tego możemy wybierać dowolną liczbę zdjęć i robić z nich własne kolaże lub dodawać ramki.  Wspomniana wyżej opcja edycji pozwala nam na ponowne nałożenie filtru na dany obrazek, ewentualnie na gołe zdjęcie. Według mnie to najsłabszy element całej aplikacji. Niestety, twórcy nie zdecydowali się dać innych opcji, niż tylko wyselekcjonowane efekty, nie jesteśmy w stanie zarządzać rozmiarem, natężeniem barw czy kontrastu zdjęć. Jeżeli więc poszukujecie zaawansowanych narzędzi do edycji, to PowerSketch może Was zwieść.    Ostatnią opcją jest oczywiście funkcja udostępniania, którą również przygotowano w bardzo oryginalny sposób. Oczywiście udostępniać zdjęcia możemy z poziomu galerii, ale w tym przypadku zaprojektowano całkiem interesujący moduł. Dostajemy dwa formularze: na wpis i zdjęcie, które uzupełniamy, a pod spodem wyświetla nam się długa lista serwisów społecznościowych, od Facebooka, przez Tumblra, YouTube’a po, jeżeli się nie mylę, również chińskie social media. Ciekawe jest to, że po uprzednim zalogowaniu się do tych serwisów, później możemy wysłać stworzony komunikat na nie wszystkie jednocześnie. PowerSketch to jedna z ciekawszych aplikacji do nakładania rysunkowych filtrów, jaką do tej pory widziałem. Na pierwszy rzut oka może się wydawać dziwny sposób podziału funkcji, ale osobiście uważam go za dość ergonomiczny i czytelny, poza tym wszystkie te funkcje nieustannie się przenikają, więc można bardzo sprawnie korzystać z aplikacji. Do gustu przypadła mi również opcja kręcenia filmów oraz kilka ciekawych filtrów. Zabrakło mi jednak bardziej zaawansowanych opcji edycji. Aplikacja normalnie kosztuje 0,79 euro, ale obecnie można dostać ją za darmo, także polecam do wypróbowania. Ocena: 4+ 