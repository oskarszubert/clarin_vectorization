04.05.2012 Długi weekend trwa w najlepsze. Rekordowa, bo dla niektórych aż 9-cio dniowa przerwa od pracy musi zostać dobrze zagospodarowana. Jeżeli zjedliście już wszystkie kawałki mięsa z grilla, to znak by sięgnąć po swojego smartfona i nieco się rozluźnić przy dobrej grze. Moją dzisiejszą propozycją dla was jest Aby Escape.  Od dłuższego czasu, darmowe gry w App Store możemy podzielić na dwie grupy – zupełnie darmowe oraz darmowe w połowie. Te pierwsze, odkrywają przed nami wszystkie swoje karty zaraz po pobraniu. Gry z drugiej grupy, pokazują nam tylko fragment swoich możliwości, a pozostałe elementy możemy dokupić najczęściej przy pomocy wirtualnej waluty, którą oczywiście możemy zdobyć wypełniając darmowe misje, ale będzie znacznie szybciej i łatwiej, jeżeli zdecydujemy się na ich wykupienie przy pomocy kilku centów z naszego prawdziwego portfela. Polecana przeze mnie dziś gra, Aby Escape zdecydowanie należy do tej drugiej grupy, jednak bez obaw. Nawet „jazda próbna” w Aby Escape jest na tyle oryginalna, że nie prędko sięgniecie po ciężko zarobione pieniądze. Aby Escape to typowa gra przygodowa, w której wcielamy się w rolę sympatycznego szopa. W trybie Unlimited, który jest nam udostępniony zaraz po pobraniu gry, uciekamy przed goniącymi nas kłusownikami, zbierając po drodze monety oraz uważając na przeszkody. Wraz ze zwiększającym się, pokonanym przez nas dystansem, Aby przyspiesza swój bieg, przez co robi się coraz trudniej…  Do sterowania szopem używamy całego urządzenia. Chcąc skręcić przechylamy iPhona w odpowiednią stronę, chcąc przeskoczyć bądź schylić się pod wystającą przeszkodą, będziemy musieli przejechać palcem po ekranie. Na początku może być trochę trudno, jednak z czasem, wejdzie nam to w krew. To co jednak w Aby Escape jest najbardziej oryginalne to fakt, że za każdym razem kiedy na nowo uruchamiamy planszę w trybie Unlimited wygląda ona zupełnie inaczej niż poprzednio. Nie ma zatem szans na wyćwiczenie ruchów i nauczenie się pokonywanej trasy na pamięć. Tak jak wspominałem, domyślnie otrzymujemy dostęp do jednego poziomu w trybie Unlimited, za kolejne przyjdzie nam zapłacić. Osoby, którym zabawa z Aby przypadnie do gustu i zdecydują się na zakupy, będą mogły odblokować kolejne etapy nielimitowane, bądź dostęp do trybu historii.  Podczas gry towarzyszy nam także dynamiczna muzyka, która chwilami sprawia, że odnosimy wrażenie, że to my sami biegniemy, a nie tylko bohater w naszym telefonie… :). Aby Escape pobierzecie bezpłatnie z App Store. 