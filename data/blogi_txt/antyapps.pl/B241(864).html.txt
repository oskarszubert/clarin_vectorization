10.01.2013 Każdy, kto w dzieciństwie choć raz nie spróbował zabawy z klockami LEGO jest dla mnie stracony już na wejściu. Długie godziny spędzone na konstruowaniu bardziej lub mniej wymyślnych budowli to połowa mojego okresu dorastania. Dziś, kultowe LEGO przybierają jeszcze dziwniejsze kształty, a jakiś czas temu podjęto także próbę przeniesienia klocków do wirtualnego świata tabletów i smartphone’ów. Jak to wyszło?  Co jest największą wadą elementów LEGO? Mniejsze części zdecydowanie za łatwo można zgubić. O takim problemie nie możemy powiedzieć w przypadku Bloxy – wirtualne klocki, dostępne do pobrania na ekran telefonu oraz tabletu firmy Apple, z pewnością nie wypadną nam z ręki bądź nie wsuną się pod łóżko. Bloxy można w skrócie nazwać dotykowym, przenośnym symulatorem uwielbianego przez wszystkie dzieci surowca budowlanego. Bez potrzeby wożenia ze sobą ciężkich opakowań pełnych mniejszych bądź większych części, nasze dziecko może bawić się nimi dosłownie zawsze i wszędzie. Choć na ekranie telefonu bywa to trochę nie wygodne, potrafię sobie wyobrazić jak bardzo przyjemne musi być tworzenie kolejnych konstrukcji na ekranie tabletu. Wybierz kolor i wielkość podstawy, a potem po prostu twórz! Do wstawienia czeka ponad 50 rodzajów klocków dostępnych w różnych kolorach, pokrytych różnymi teksturami, a także wyjątkowe tła.  To co stworzymy i jak będzie wyglądało to na końcu, zależy już tylko od nas. Bloxy nie nakłada bowiem na nas większych ograniczeń. Twórz miasta, osiedla i domy.  Wprowadź do nich wirtualnych mieszkańców, kup im nowy, super szybki samochód. Gdy już skończysz – po prostu zapisz projekt i pochwal się wyjątkowym zdjęciem swoim bliskim. Intuicyjny sposób sterowania, a także wiele ułatwień przygotowanych z myślą o najmłodszych użytkownikach iGadżetówv tworzy z Bloxy aplikację prawdziwe uniwersalną. Z jednej strony – świetny zabijacz czasu dla dzieciaków, z drugiej – rewelacyjna odskocznia od życia codziennego dla dużych chłopców, którym po LEGO już sięgnąć po prostu nie wypada. Aplikacja obecnie jest dostępna do pobrania bezpłatnie. W środku czekają na nas jednak dodatkowe koszty w przypadku chęci zakupienia samochodów lub elementów miasta – 1,79€ za każdy.  Choć moim zdaniem, jedyna słuszna forma zabawy z LEGO to nadal „na dywanie”, z uśmiechem sentymentu testowałem Bloxy i uważam, że jest to naprawdę świetny zamiennik tradycyjnych klocków, zwłaszcza podczas dalekich podróży. 