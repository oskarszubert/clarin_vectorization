23.07.2012 W miniony weekend miałem nareszcie okazję sprawdzić w praktyce program, który już jakiś czas temu zagościł na dysku mojego iPada. Mam tu na myśli aplikację Booking.com, będącą mobilnym odpowiednikiem serwisu to tej samej nazwie. Booking.com jest jedną z największych na świecie witryn służących do rezerwacji hoteli online. Działająca od 1996 roku firma daje gwarancję najniższych cen noclegów w ponad 200 tys. hoteli znajdujących się w 172 krajach. Przekonajmy się jak spisuje się jej wersja na tablety Apple’a oraz czy rezerwacja noclegu za jej pośrednictwem przebiega bez większych problemów. Pierwsze odczucia po uruchomieniu Booking.com są zbliżone do wrażenia, jakie wywarła na mnie niedawno aplikacja TripAdvisor – przeładowanie różnymi tabelkami i lekki informacyjny chaos. Pierwsze wrażenie mija jednak bardzo szybko i okazuje się, że tym razem jest znacznie lepiej. Choć interfejs nie do końca sprawia wrażenie zaprojektowanego na potrzeby urządzeń mobilnych, to po chwili użytkowania aplikacji zaczynamy doceniać jego rozbudowanie. Pierwszym krokiem jest wybranie miasta, w którym zamierzamy się zatrzymać, daty pobytu oraz ilości osób zainteresowanych noclegiem. Załadowanie listy hoteli odpowiadających naszym wymaganiom zajmuje krótką chwilę. Hotele z otrzymanej listy możemy w dowolny sposób sortować oraz ograniczyć ich liczbę za pomocą przeróżnych kryteriów (liczby gwiazdek, ceny, specjalnych udogodnień, dzielnicy czy oceny gości). Użytkownik ma ciągły podgląd mapy wybranego miasta z zaznaczoną lokalizacją wszystkich miejsc noclegowych spełniających wybrane kryteria. Wybierając konkretny hotel zostajemy przeniesieni do kolejnego ekranu, na którym zawarte są wszystkie informacje pomagające podjąć ostateczną decyzję odnośnie noclegu: znajdziemy tu zdjęcia hotelu, jak i wybranych pokoi oraz pełny opis obiektu (i pokoi) z wymienionymi wszystkimi udogodnieniami oraz terminami zameldowania i wymeldowania. Niezwykle pomocne są również opinie gości dostępne wraz ze średnią oceną hotelu. Ostatnim krokiem jest wybranie opcji „Zarezerwuj teraz” i podanie podstawowych danych osobowych wraz z numerem karty kredytowej niezbędnym do zagwarantowania rezerwacji. Po kilku sekundach otrzymujemy maila z potwierdzeniem rezerwacji i nie pozostaje nic innego jak czekać na upragnioną datę rozpoczęcia podróży. Powyżej opisane czynności wykonałem dwa dni temu, rezerwując miejsce w hotelu, w którym za miesiąc zamierzam spędzić wakacje. Wiadomość z potwierdzoną rezerwacją otrzymałem, a za kilka tygodni przekonam się na własnej skórze, ile jest ona warta;-) Do samej aplikacji nie mam zastrzeżeń – poza kilkoma literówkami nie zauważyłem błędów czy niedoróbek, program działał stabilnie, a dane były wczytywane szybko, nawet na wolniejszym łączu. Booking.com obok uniwersalnej aplikacji na iOS posiada również wersję na urządzenia z systemem Android. Ocena: 4+ 