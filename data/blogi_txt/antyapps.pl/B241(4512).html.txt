06.01.2012 Ping-pong to sport z naszych podstawówek, który niejeden z nas amatorsko kontynuuje w dalszym swoim życiu. Gra jest przyjemna, a jeśli tylko mamy gdzie grać, to koszt jest niewielki, bo paletki można kupić za grosze. Nie zawsze jednak jest gdzie grać, a z racji tego, że sport ten budzi miłe skojarzenia, powstało sporo gier wideo z ping-pongiem w roli głównej. Virtual Table Tennis 3D jest jedną z nich – i to naprawdę niezłą! Jak w to się gra? Zasady tenisa stołowego są wszystkim znane. Nie oznacza to jednak, że dla każdego z góry jasne będzie, jak gra się w Virtual Table Tennis 3D. Owszem, tutaj również odbijamy piłeczkę, ale kwestia tego, w jaki sposób to robimy. Kiedy piłeczka leci w naszym kierunku, możemy dowolnie przesuwać paletkę po naszej stronie ekranu. W momencie, kiedy nadchodzi czas na uderzenie piłeczki, przeciągamy palcem w kierunku, w którym chcemy, żeby poleciała. Tak samo wygląda to podczas serwowania. Filozofia gry kończy się właśnie w tym momencie. Reszta to już sam tenis stołowy i jego zasady, które oczywiście zostały zaimplementowane do gry. Virtual Table Tennis 3D pozwala nam także rozgrywać mecze różnymi krajami, dzięki czemu uatrakcyjnia rozgrywkę. Wygranymi meczami odblokowujemy nowe kraje czy wyższe poziomy trudności. Podczas gry oko cieszy trójwymiarowa grafika oraz delikatne wibracje przy odbijaniu piłeczki. Czy warto? Rozgrywka nie jest powtarzalna dzięki zastosowanemu systemowi sterowania. To sprawia, że gra potrafi wciągnąć nie tylko miłośników ping-ponga. Jest to typowa zręcznościówka, więc fani tego gatunku mogą zacierać ręce, bo gra dostępna jest za darmo. Płatna wersja znosi jedynie reklamy, dlatego jej zakup to już indywidualna sprawa każdego – uważam, że za 7 złotych się nie opłaca, chyba że potraktować to w formie datku na dalszy rozwój. Tak czy inaczej, zachęcam do wypróbowania tego tytułu.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 