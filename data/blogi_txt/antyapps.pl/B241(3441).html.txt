26.03.2013 Przyszła pora na kolejny ranking największych hitów na Androida. Zobaczmy, które aplikacje cieszyły się największym powodzeniem w lutym. Nowe Aplikacje Miesiąca: Płatne 1. AVP: Evolution 2. Slingshot Racing 3. FLASHOUT 3D 4. Clear Vision 2 5. Bridge Constructor Playground 6. Harlem Shake Creator Pro 7. Sidebar Pro 8. Toy Story: Smash It! 9. NORTH   SOUTH – The Game 10. Bass Drop Dubstep Wśród nowych płatnych pozycji, jakie najczęściej pobierano na Androida w lutym, gry zdecydowanie pokonały aplikacje użytkowe. Pierwsze miejsce zdobyła obowiązkowa pozycja dla wszystkich fanów „Obcych i Predatorów”. Mimo to, AVP: Evolution nie ma co konkurować z Super Hexagonem, który święcił triumfy w poprzednim miesiącu i został wtedy pobrany na świecie przeszło pięć razy więcej niż lider lutego. Kolejne dwa miejsca w rankingu to nowe gry wyścigowe. Tytuły pojawiły się w Google Play mniej więcej w tym samym czasie, jednak zdecydowanie lepiej poradził sobie Slingshot Racing ze swoją steampunkową oprawą i zimowym klimatem. Pierwszą piątkę zamyka kolejna gierka polegająca na budowaniu mostów. Najwyraźniej użytkownikom Androida taka konwencja jeszcze się nie znudziła. Mimo że zwycięzca tego miesiąca nie był pobierany tak często jak jego poprzednik, to całościowo liczba pobrań wypada lepiej niż w styczniu. Mówię tu oczywiście o skali ogólnej, ponieważ w Polsce aplikacje płatne wciąż cieszą się małą popularnością.  Nowe Aplikacje Miesiąca: Darmowe 1. Speed Night 2 2. Vector 3. Hugo Fan App 4. Truck Parking 3D 5. Lusterko 6. Polowanie Tuska na samochody 7. Real Racing 3 8. Galaxy S3 animowane tapety 9. Device Info Live WallPaper 10. Cordy 2 Niekwestionowanym liderem lutego w kategorii nowych bezpłatnych aplikacji został Speed Night 2. Wyścigi pobrało przeszło 200 tysięcy osób w samej tylko Polsce. Drugie miejsce to świetny runner z elementami parkour, który recenzowaliśmy dla was w zeszłym miesiącu. Trzecie i piąte miejsce rankingu zaprzecza stereotypom, że w gry grają głównie faceci. Hugo Fan App z miejsca trzeciego to pozycja, która z pewnością przypadła do gustu najmłodszym użytkownikom urządzeń mobilnych z systemem Android, natomiast prawie 63 tysiące pobrań aplikacji Lusterko (w Polsce), która zamyka pierwszą piątkę, to z pewnością lwia zasługa przedstawicielek płci pięknej. Pomiędzy nimi, na czwartym miejscu znalazł się ciekawy symulator parkowania ciężarówki. Trzeba również powiedzieć, że Polacy zdecydowanie częściej pobierali nowe apki w lutym, jeśli porównać wyniki do poprzedniego miesiąca. Czyżby długie zimowe wieczory dały o sobie znać?  Najlepsze w tym miesiącu: Płatne 1. SwiftKey Keyboard 2. OfficeSuite 7 (PDF   HD) 3. Asphalt 7: Heat 4. Need for Speed™ Most Wanted 5. Ski Tracks 6. Solid Explorer Unlocker 7. OfficeSuite Font Package 8. Bridge Constructor 9. Where’s My Perry? 10. TuneIn Radio Pro Porównując wyniki w kategorii najlepszych płatnych aplikacji tego miesiąca widzimy, że gracze wciąż cenią sobie dobre wyścigi. Asphalt 7: Heat wskoczył na trzecią pozycję, deklasując tym samym Need for Speed™ Most Wanted, które musi zadowolić się w lutym czwartym miejscem. Są to jedyne tytuły, które przetrwały top5 od poprzedniego miesiąca. Z dziewiątego na pierwsze przedarła się szturmem aplikacja określana mianem najlepszej klawiatury na Androida, czyli SwiftKey Keyboard. Jeśli liczba pobrań w Polsce wynosi przeszło 11 tysięcy, musi to świadczyć o naprawdę dużej wygodzie pisania… Drugie miejsce zdobył popularny pakiet biurowy OfficeSuite Pro, który w poprzednim miesiącu zajmował siódme miejsce. Pierwszą piątkę zamyka Ski Tracks, które w zeszłym miesiącu debiutowało na drugim miejscu w zestawieniu nowych aplikacji. Na kolejnych miejscach znalazło się kilka nowości, do których należy TuneIn Radio Pro i Disneyowski hit Where’s My Perry?  Najlepsze w tym miesiącu: Darmowe 1. Pou 2. YouTube 3. Speed Night 2 4. Happy Jump 5. Line Runner 2 (Free) 6. Google Search 7. Facebook 8. Vector 9. Icy Tower 2 10. Mario Parody Najczęściej pobierane darmowe aplikacje to kategoria, którą zawsze najtrudniej mi zrozumieć. Osobiście cieszy mnie fakt, że w lutym w pierwszej dziesiątce zabrakło tytułów takich jak Mówiący Miś czy Dowcipy XXL, jednak pozycja lidera wciąż należy do Pou, czyli najbrzydszego tamagotchi w historii. Aplikacja ciągle cieszy się ogromną popularnością i naprawdę trudno będzie znaleźć inną, która dorówna śmiesznemu stworkowi liczbą pobrań. W tym miesiącu do góry poszły aplikacje użytkowe takie jak YouTube (drugie miejsce), Google Search, czy Facebook. Nieźle poradził sobie Speed Night 2, który mimo 46 dni w Google Play znalazł się na trzeciej pozycji najczęściej pobieranych darmowych aplikacji. W pierwszej piątce pojawiły się także dwie gry: Happy Jump i Line Runner 2. Obydwa tytuły opisywaliśmy dla was w przeszłości.  W tym miesiącu nic szczególnie nie zaskoczyło. Osobiście bardzo cieszy mnie liczba pobrań aplikacji SwiftKey, bo świadczy ona o tym, że użytkownicy Androida w Polsce cenią sobie wygodę i przy całej ostrożności, z jaką podchodzą do płatnych programów w Google Play, przeszło 11 tysięcy osób zdecydowało się na kupno nowej klawiatury. Zobaczymy co będzie na wiosnę. Oby wraz z pojawiającym się słońcem zainteresowanie dobrymi apkami w Polsce rosło… 