30.11.2012 Chyba każdy szanujący się miłośnik mobilnych gier kojarzy Temple Run, w którym bohater kradł małą figurkę i uciekał z nią przed bandą potworów przez niekończące się, losowo generowane korytarze. Tym razem sprawy mają się podobnie, awatar stylizowany na Indiane Jonesa znów podwędził artefakt który mu się ewidentnie nie należał, a teraz musi się zmagać z konsekwencjami swoich czynów. Jeśli chce przeżyć, musi uciekać. Ta dżungla jednak nie ma takich perfekcyjnie wydeptanych ścieżek jak we wspomnianej produkcji, dlatego całe szczęście, że nieszczęśnik nieźle radzi sobie ze stylem Tarzana. Wystrzelony z ogromnej wyrzutni czepia się wszystkiego co staje mu na drodze — drzew, latających głazów (?!) i innych dziwnych elementów które znajdziemy w tamtejszych okolicach. Jak na porządne odwzorowanie fizyki przystało, na naszych linach możemy się odbijać, wywijać i obracać. Dlatego musimy umiejętnie wykorzystywać prawa tamtejszego świata by przemierzyć jak największy dystans, zbierając przy tym solidną ilość power-upów i monet, które możemy wymienić na nowe liny czy ubrania.  W grze dostępne są trzy tryby zabawy — standardowy, którego zasady wyżej nakreśliłem, oraz dwa bonusowe: time attack, w którym musimy wykręcić jak najbardziej odjechany wynik w 30 sekund oraz rope limit, gdzie dysponujemy jedynie pięcioma linami. Ciekawe rozwiązania dla tych, którzy wiedzą, że zawsze wsiąkają w takie gry i efekt „jeszcze tylko jednej próby” jest dla nich na porządku dziennym.  Rope Escape prezentuje się przyzwoicie. Zieleń lasów i gwieździstość kosmosu, ku któremu możemy się wybić, zostały oddane w fajnym, rysunkowym stylu — podobnie jak bohaterowie i cała reszta środowiska. Sterowanie ogranicza się do naciskania w panel dotykowy by wyrzucić linę, przy kolejnym stuknięciu zaś się jej puszczamy i lecimy dalej. W grze zaimplementowano również system osiągnięć, który z pewnością zainteresuje wszystkich lubiących narzucone im z góry wyzwania. A jeśli to za mało, zawsze możecie podejrzeć wyniki znajomych z Facebooka i pokazać im, kto jest prawdziwym królem dżungli. Najświeższa produkcja Deemedya to kolejna wariacja na temat free runnera w którym zamiast biec, skaczemy, obracamy się i przeskakujemy między kolejnymi obiektami na naszych linach. Mikropłatności są, jednak jeżeli nie wdajemy się w przesadną rywalizację i chcemy się po prostu dobrze bawić, nawet ich nie zauważymy. Także gdybyście poszukiwali czegoś zarówno na dłuższe posiedzenia jak i krótkie rundy z pobijaniem rekordów, pamiętajcie o Rope Escape — tym bardziej, że ta solidna produkcja dostępna jest za darmo na platformie Google Play oraz w AppStorze! 