11.07.2012 Z Wikipedią, wielojęzyczną encyklopedią opierającą się na otwartych treściach zetknął się zapewne prawie każdy użytkownik internetu. Powstanie serwisu datuje się na początek 2001 roku – przez ten czas wszystkie wersje językowe projektu zgromadziły zawrotną liczbę 20 milionów haseł. Wśród nich wysoką pozycję, bo w pierwszej dziesiątce, zajmuje polska wersja encyklopedii z liczbą haseł przekraczającą 800 tys. Będąc użytkownikiem tabletu lub smartfona z systemem iOS na pokładzie mamy do dyspozycji całą masę aplikacji, za pomocą których możemy korzystać z bogatej bazy haseł Wikipedii. Wybierać możemy wśród programów płatnych jak i bezpłatnych – wszystko zależy od zasobności naszej kieszeni i potrzeb. Dziś na tapetę wezmę program, z którego korzystam na co dzień i który jest moim zdaniem jedną z najciekawszych propozycji tego rodzaju w AppStore. Co więcej Wikipanion, bo tak nazywa się aplikacja, którą mam na myśli, dostępny jest obok dosyć drogiej wersji płatnej, w odmianie darmowej, która spełni zapewne wymagania znacznej większości użytkowników.  Chcąc być skrupulatnym należy wspomnieć, że w AppStore znajdziemy właściwie 4 wersje Wikipanion: 2 darmowe – pierwszą przeznaczoną na iPad’a i drugą – na iPhone’a (i oczywiście iPoda Touch) oraz 2 płatne – w tym przypadku również mamy do czynienia z osobną wersją na tablety i osobną na urządzenia o mniejszej przekątnej ekranu. Szkoda, że producent nie pomyślał o stworzeniu jednej uniwersalnej wersji aplikacji – obecna sytuacja wprowadza nieco zamieszania oraz naraża użytkowników na dodatkowe wydatki (w przypadku konieczności posiadania programu na smartfonie i tablecie).  Wikipanion for iPad jest moim zdaniem jednym z najlepszych bezpłatnych narzędzi do przeszukiwania i konsumpcji treści zawartych w ogromnej bazie Polskiej (oraz każdej innej) Wikipedii. Cechę, którą cenię najwyżej w Wikipanion jest wygoda korzystania z aplikacji. Interfejs programu w widoku poziomym podzielony został na dwie części – po lewej stronie widnieje wąski pasek służący do nawigacji po wybranym artykule, po prawej natomiast wyświetlana jest treść hasła. W przypadku korzystania z orientacji pionowej wybrane hasło zajmuje całą szerokość ekranu, a menu wywołać możemy za pomocą niewielkich ikonek znajdujących się na górnej belce. Cechą wyróżniającą Wikipanion jest bardzo przyjazna prezentacja treści haseł zawartych w Wikipedii. Tekst jest zgrabnie sformatowany, a użytkownik może dostosować do swoich upodobań wielkość oraz krój czcionki.  Bazując na kilkumiesięcznym okresie korzystania z aplikacji nie mogę napisać złego słowa o jej stabilności i szybkości działania. Na słowa pochwały zasługują również stosunkowo rozbudowane możliwości konfiguracji programu – rzecz rzadko spotykana w aplikacjach pisanych pod iOS. Z mojej strony nie pozostaje mi nic innego jak polecić Wikipanion każdemu, komu zdarza się korzystać z najpopularniejszej internetowej encyklopedii. Ocena: 5 