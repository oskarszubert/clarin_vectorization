23.11.2011 Pisząc o wielkim hicie z 2004 roku możecie myśleć o którejś z głośnych marek, która w tym roku zaszczyciła rynek swoją obecnością… Ale wyszedł jeszcze tytuł znacznie mniej nagłośniony, ale niezwykle udany – mowa o Bard’s Tale z PC, PS2 i pierwszego Xboxa. Lubicie RPGi? Albo lepiej – nie lubicie RPGów? Być może dlatego, że męczą Was klisze w nich zawarte. Tytuł InXile je wszystkie doskonale wyśmiewa.  Bard’s Tale to przygodowy RPG w konwencji komediowej, podchodzący z ogromną dozą dystansu do własnego gatunku. Wersja na urządzenia mobilne zawierać będzie wszystko co przed laty, a dodatkowo jeszcze osiągnięcia czy możliwość zakupów w grze. Ale spokojnie, nikt tu nikogo naciągać nie ma zamiaru – po prostu co bardziej leniwi będą mogli nieco wpłynąć na szybkość progresu zabawy. Jeśli nie czujecie się przekonani, to KONIECZNIE sprawdźcie poniższy zwiastun – powinien rozbawić nawet lekko umarłych. Albo prawie umarłych, jak gościa z końcówki filmu.  Najważniejszego – daty premiery i ceny jeszcze nie znamy, ale Bard’s Tale jest już w Apple i czeka na akceptację. Wszystko wskazuje na to, że niedługo się pośmiejemy. 