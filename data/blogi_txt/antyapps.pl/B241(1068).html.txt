17.10.2013 Tetris jest kultową marką, którą kopiowano już na milion sposobów. Wszystko to sprawiło, że dziś patrzymy już dość sceptycznie na kolejne klony tego modelu rozgrywki, a developerzy muszą się solidnie nagimnastykować by czymkolwiek zaskoczyć. Najwyraźniej autorom Dream of Pixels to się udało, bo stworzyli tetrisa… od tyłu. Być może zatem ich gra powinna nosić nazwę Sirtet? Tak czy inaczej okazuje się, że zabawa w klocki od tej strony jest równie emocjonująca i wciągająca. O co tutaj chodzi? Tym razem zamiast układać klocki, będziemy je odrywać od planszy. Gra podsuwa nam różne kształty, a naszym zadaniem jest wybrać miejsca, w których najlepiej będzie je odciąć. Musimy być przy tym uważni, bo pozostawianie pojedynczych klocków działa na naszą zgubę i z czasem może się nam ich uzbierać zbyt wiele, co w konsekwencji prowadzi do przegranej. najlepiej zatem usuwać linie co do jednego kwadratu, a zapewniam, że wcale nie jest to proste.  Twórcy oddali nam do dyspozycji kilka trybów zabawy. W wersji darmowej mamy do wyboru klasyczny oraz puzzle. W tych ostatnich znajdziemy wiele różnych układanek, które trzeba rozłożyć na klocki według określonego wzoru i kolejności. Przyznam, że ten pomysł przypadł mi nawet bardziej do gustu niż tryb klasyczny. Pozostałe trzy tryby – Pro, Nightmare i Shattered Dream możemy odblokować tylko po wykupieniu wersji premium, co jednocześnie usuwa reklamy w grze. Kosztuje to ok. 9 zł.   Dużym atutem Dream of Pixels jest barwna oprawa graficzna. Klocki oraz efekty są stylizowane na trzy wymiary, a towarzyszące im animacje wyglądają bardzo sympatycznie. Całość trąci nieco ściennymi malowidłami, dzięki czemu gra ma niepowtarzalny klimatNiebagatelną rolę odgrywa tutaj też muzyka. Przyznam, że to chyba pierwsza gra, której od razu po uruchomieniu nie chciałem wyciszać.   Dream of Pixels oferuje nam ponadto możliwość integracji z Google Play Games, co pozwala brać udział w rankingach oraz odblokowywać osiągnięcia. Wszystko to sprawia, że zabawa nie nudzi się nawet przez chwilę i potrafić wciągnąć na długie godziny. Nie da się jednak ukryć, że sam gameplay jest dość monotonny, co chyba dotyczy wszystkich produkcji z tego nurtu. Bez odblokowania nowych trybów zabawy gra sporo traci – mimo bardzo ciekawego i oryginalnego pomysłu. Z drugiej strony trzeba też docenić brak jakichkolwiek innych ukrytych kosztów i mikropłatności. 