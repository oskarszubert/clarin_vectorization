14.05.2013 Plansza 3×3 i dwóch rywali nieustannie toczących ze sobą boje — kółko i krzyżyk uskuteczniało się w szkolnych czasach, by jakoś przetrwać do końca najnudniejszych lekcji. Teraz uczniowie nie muszą nawet marnować kartek i wypisywać długopisów, po co, skoro jest Glow Tic Tac Toe na Androida? Proste zasady, prosta rozgrywka — a wciąż potrafi wyrwać trochę czasu z życiorysu. Klasyczne kółko i krzyżyk, gdzie staramy się ustawić w pionie, poziomie lub na skos trzy identyczne figury, starając się jednocześnie, by nasz rywal nie ułożył ich przed nami. Oto cała filozofia i reguły przyświecające zabawie :)  W Glow Tic Tac Toe dostępny jest tryb zabawy dla jednego lub dwóch graczy. Przy zmaganiach się ze sztuczną inteligencją wybieramy jeden z pięciu poziomów trudności i zaczynamy grę. W przypadku rywalizacji z żywym osobnikiem siedzącym obok nas, możemy wklepać imiona by nie było wątpliwości czyja teraz tura. I możemy rozpocząć zabawę, bo i na co mielibyśmy niby czekać? To stare, dobre kółko i krzyżyk. W dość marnej oprawie, a do tego przy każdym uruchomieniu proponujące nam instalację kilku śmieci na telefonie oraz ustawienie nowej strony startowej w przeglądarce. O ile ascetyczna, kiczowata oprawa mi nie przeszkadza, o tyle ta propozycja i owszem — na szczęście można się na nią nie zgodzić, zatem wystarczy uważnie odpalać grę… Glow Tic Tac Toe dostępne jest za darmo na platformie Google Play. 