09.12.2011 Konsolowe hity rzadko udaje się przenieść w sensowny sposób na ekrany naszych smartfonów. Na szczęście Mirror’s Edge miało bardzo specyficzną mechanikę, która świetnie wpasowała się w dotykowe granie na telefonie. W końcu były już przykłady pokazujące, że da się zrobić dobrą grę na iOSie polegającą tylko na biegnięciu w prawo i unikaniu przeszkód (Canabalt), więc EA nie zastanawiało się długo. Kiedyś Mirror’s Edge kosztowało 5 dolarów, dziś możecie pobrać je za darmo.  Gra poraża świetnym wyglądem nawet teraz, głównie dzięki interesującej palecie kolorów i podejściu tak bardzo różnemu od typowych wysoko budżetowych produkcji. Miasto utrzymane jest w odcieniach błękitu, a wszystkie ważne elementy świata oznaczone są na czerwono przez tak zwany zmysł Faith, głównej bohaterki gry. Problemem Mirror’s Edge może być sterowanie – Electronic Arts postawiło na to, że większość ruchów będziemy obsługiwać jednym palcem wykonując jedynie szybkie gesty w górę i w dół ekranu. Z czasem, gdy nabędziemy wprawy Faith będzie biegać szybko i umiejętnie razem z nami, ale początki bywają trudne i ma się wrażenie, że w ogóle nie jest to gra, z którą chcielibyśmy spędzić czas. Nie poddawajcie się jednak, bo potem jest lepiej, a i sama mechanika się odpowiednio różnicuje. Nie ma nic przyjemniejszego niż ta chwila, gdy w końcu bohaterka rozpędza się do odpowiedniej prędkości, a my widzimy, jak sprawnie sobie radzi z kolejnym przeszkodami wykonując coraz to wymyślniejsze akrobacje. Gra dziś jest dostępna za darmo, więc kto jej jeszcze nie ma to nie ma co się zastanawiać. Najwyżej zmarnujecie kilka minut swojego życia na testy. Link do wersji na iPhone’a, link do wersji na iPada. 