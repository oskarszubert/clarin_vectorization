19.03.2013 Aplikacje dla dzieci i rodziców często są dla mnie naprawdę pozytywnym zaskoczeniem. Pomijając te, które można wrzucić do szufladki z podpisem „nabijania pieniędzy z reklam”, w sklepach z mobilnymi aplikacjami znaleźć można dużo wartościowych programów i gier, które wspomogą nas w wychowywania naszej pociechy. I wyjątkowo nie mam na myśli takich, przy których maluch samodzielnie maże palcami po ekranie smartfona i tabletu — to w końcu zabawa dla starszych. Dziś o ciekawym poradniku dla rodziców — AmazingBaby — obfitującym w zestaw ćwiczeń dla niemowląt.  Całość podzielona została na dwa etapy: dla dzieci do trzech miesięcy, i od trzech do sześciu. W sumie kilkanaście zadań i porad dostosowanych do planu dnia malucha. Znajdziemy tam cztery kategorie: czas zabawy, na powietrzu, pora na kąpiel oraz wyciszenie. W każdej zaś czekają dla nas przygotowane i starannie opisane propozycje ćwiczeń, wraz z objaśnieniem co takowe dają naszej pociesze. Jeżeli zdecydujemy się wykonać któreś z nich, to dostajemy wyszczególniony w punktach plan ich realizacji. Dodatkiem są opcje „tworzenia wspomnień”, czyli po prostu możliwość robienia zdjęć, opisywania ich i dzielenia się z rodziną oraz przyjaciółmi. Chodzi o funkcję pozwalającą na bezpośrednie wysłanie maila lub udostęnienie na Facebooku. Aplikacja sponsorowana jest przez firmę Enfamil, stąd też nikogo nie powinno dziwić, że jest obklejona wszędzie ich logotypami i polecająca produkty, ale nie umniejsza to solidności jej wykonania. AmazingBaby jest dopracowany w najdrobniejszych szczegółach, a ponadto dokładnie opisuje metody realizacji zadań. Żaden ze mnie specjalista, ale po krótkim oglądzie i dopytaniu zaprzyjaźnionych pedagogów okazało się, że tamtejsze ćwiczenia naprawdę mają sens. Aplikację można pobrać za darmo zarówno w AppStorze jak i Google Play. 