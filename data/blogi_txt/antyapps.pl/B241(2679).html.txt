11.08.2012 Jest lato, czas urlopów i oddawania się naszym pasjom. Jednak wszystko co dobre szybko się kończy, a zapaleni wędkarze zdążyli pewnie zatęsknić za swoim hobby jeszcze przed końcem wakacji. A co byście powiedzieli na to, byśmy wyruszyli na łowy za pośrednictwem tabletów i smartfonów? Z Ninja Fishing to możliwe! Najpierw trzeba zarzucić wędkę do wody. Naszym zadaniem jest tak nawigować, omijając ryby, by znalazła się jak najgłębiej. W tym celu wychylamy telefon w prawą i lewą stronę. Kiedy zahaczymy o jakiekolwiek stworzenie żyjące pod wodą lub, po prostu, sięgniemy dna, wyciągamy haczyk próbując chwycić nań jak najwięcej stworzeń. Oczywiście im głębiej, tym lepsze okazy na nas czekają, co przekłada się na większą ilość punktów możliwych do zdobycia. Po tym jak z całym zestawem złapanych przez siebie ryb wydostaniemy się z głębin na powierzchnię, zarzucamy wędką do góry i… tniemy ryby niczym owoce we Fruit Ninja, uważając na krążące między nimi dynamity. Naturalnie wszystkie złowione przez nas ryby przeliczane są na punkty, które z kolei można wymienić w sklepiku na różnego rodzaju ulepszenia czy zupełnie nowe rzeczy jak choćby kolejne wyspy na których mamy szansę wędkować, z zupełnie innymi okazami. Warto jednak zaznaczyć, że gra została zaprojektowana z myślą o zyskach — by dorobić się wartych uwagi zakupów trzeba albo wyjątkowo dużo grindować, albo zaszaleć z kartą płatniczą i kupić nieco punktów. Oprawa Ninja Fishing nie pozostawia wiele do życzenia. Całość utrzymana jest w wysokiej jakości komiksowej, kolorowej stylistyce która podoba się zarówno młodszym, jak i starszym graczom. Tło muzyczne nie wybija z rytmu i jest poprostu dopełnieniem całości. Twórcy pozwolili też sobie na humorystyczne podejście do tematu, przez co gra na pewno nie straciła. Całośc uatrakcyjnia jeszcze zestaw osiągnięć wewnątrzgrowych do zdobycia, który z pewnością będzie gratką dla wszystkich, których wirtualne łowienie ryb wciągnie bez reszty. Zabawna, dobrze wykonana, wciągająca i wymagająca — czego można chcieć więcej? Ninja Fishing to prawdziwe wyzwanie, szczególnie jeśli nie chcecie wymieniać pieniędzy na wirtualną walutę. Do tego naprawdę świetna przygoda, która nadaje się zarówno na krótsze, jak i dłuższe posiedzenia. Dostępna jest na mobilne sprzety z Zielonym Robocikiem jak i sygnowane Nadgryzionym Jabłkiem; w obu przypadkach za darmo. Ocena: 4+ 