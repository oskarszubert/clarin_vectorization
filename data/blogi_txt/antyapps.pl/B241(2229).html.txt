02.01.2013 Niedawno na łamach Antyweba opisywałem nader ciekawy serwis Make My Plate, który ma pomagać w kontrolowaniu liczby kalorii w posiłkach poprzez wirtualne przygotowywanie sobie żywieniowych zestawów. Serwis posiada również dedykowaną aplikację mobilną na iOSa i właśnie o niej chciałbym napisać kilka słów. Warto zaznaczyć, że Make My Plate to na razie Beta, co widać po wyglądzie serwisu, ale również dostrzegalne jest to w działaniu i wyglądzie samej aplikacji. Niemniej jednak spełnia ona swoje zadanie bycia klientem dla serwisu, przynajmniej teoretycznie. Po uruchomieniu aplikacji mamy 3 podstawowe karty. Najważniejszą jest kreator naszych wirtualnych posiłków, wyliczający kalorie i tworzący dla nas zestawy. Mamy więc wirtualny talerz, na który nakładamy odpowiednie składniki. Wybieramy je po kategoriach, których lista umieszczona jest w lewym górnym rogu. Gdy wybierzemy jedną z nich pojawia się pasek z produktami, a wybrane pożywienie przeciągamy na nasz talerz. Możemy kontrolować jego wielkość za pomocą „uszczypnięć” ekranu, możemy również dzielić niektóre produkty na porcje, etc. Na dole mamy nasz pasek „postępu”, czyli wskaźnik, ile już dzisiaj kalorii przyjęliśmy w stosunku do zamierzonej liczby.  Dwie pozostałe karty to nasz dziennik żywieniowy i „talerze” innych użytkowników. W pierwszym możemy zapisywać nasze zestawy, które przyrządziliśmy w konkretne dni, w drugim z kolei możemy przeglądać zestawy innych użytkowników, którzy zdecydowali się nimi podzielić. Sami również możemy dzielić się naszymi talerzami, jeżeli mamy taką ochotę. I właściwie aplikacja spełniałaby idealnie swoją rolę, mimo, że nie do końca jej nawigacja jest dobrze przygotowana, gdyby nie kilka szczegółów. Po pierwsze, działa dość topornie. Przesuwanie produktów z list na talerz czy kontrolowanie ich wielkości powoduje lekkie „krztuszenie” się całej aplikacji. Poza tym ma ona dość często problem z łączeniem się z serwerem serwisu, przez co płynność jej działania pozostawia wiele do życzenia. Make My Plate nie jest aplikacją złą. Ale tak, jak serwis ma znaczek Beta, tak i ta aplikacja powinna takowy posiadać. Rozumiem, że to dopiero start, ale czasami lepiej wstrzymać się z wypuszczeniem aplikacji niż dać do rąk użytkownikom nie do końca dopracowany produkt, bo może to przynieść więcej strat niż korzyści. 