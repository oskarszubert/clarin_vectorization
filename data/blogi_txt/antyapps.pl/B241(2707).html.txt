21.11.2013 Nokia Muzyka była doskonale znana posiadaczom telefonów z serii Lumia. Aplikacja z powodzeniem zastępowała systemowy odtwarzacz muzyki, przy okazji serwując nam kilka dodatkowych opcji. Dwie z nich to sklep oraz mix radio, pozwalające tworzyć własne stacje, a nawet zapisywać je w pamięci smartfonu. Teraz to właśnie Mix Radio stał się głównym elementem dawnego Nokia Muzyka. Stąd też zapewne zmiana nazwy i wizerunku aplikacji, już na poziomie ikony i logo. Nie ma ona nic wspólnego z dawnym projektem. Obecnie przypomina uśmiech, a zarazem odwrócone słuchawki. Przebudowie uległ także cały interfejs. Ekran główny dzieli się na trzy części. W pierwszej możemy podejrzeć ostatnio słuchane radia, obecnie słuchane, przejrzeć listę piosenek jakie były odtwarzane, a także uruchomić losowy player muzyki z zasobów MixRadio. Druga, środkowa zakładka jest czymś na kształt menu głównego. To za jej pomocą wybierzemy mixy, stworzymy własne, uzyskamy dostęp do biblioteki naszej muzyki czy też edytujemy listę ulubionych. Wszystkie te czynności ilustrują wyraźne kafelki. Najbardziej wyeksponowanym są Ulubione, niestety ta usługa nie działa w pełni w naszym kraju. Choć możemy dodawać do niej wykonawców (na ich podstawie program stworzy tło dla ekranu głównego) to już zakładka z wydarzeniami nie przedstawia żadnej treści. Sama lista może nam służyć jako miejsce szybkiego dostępu do szczegółowych informacji o zespole/wykonawcy. Ostatnie okno to klasyczna wyszukiwarka za pomocą której odnajdziemy wykonawców, albumy i koncerty.  Zabrakło jednego, jasnego przekierowania do sklepu. Dalej jest dostępny natomiast trafiamy do niego z innych poziomów aplikacji. Któraś z piosenek wpadła Ci w ucho? Sprawdzasz co to za wykonawca, jaki album i po kilku kliknięciach możesz ją mieć w swojej kolekcji. Przebudowie uległ także sam odtwarzacz. Zwłaszcza ten dotyczący RadiaMix, teraz poszczególne utwory możemy oceniać na tak bądź na nie co pozwoli lepiej dopasować muzykę do naszych gustów. Z tego poziomu możemy także dodać wykonawcę do ulubionych. Cała aplikacja wygląda lepiej, bardziej świeżo i znacznie lżej od swojej poprzedniczki. Nawet pomimo faktu, że czasem zdarzą się jej drobne lagi. Odświeżenie aplikacji wyszło jej zdecydowanie na dobre, tak jak i zmiana akcentu na Radio Mix. To dalej dobry odtwarzacz, który w wielu miejscach wygrywa z Xbox Muzyka, ale dodatkowo także świetna propozycja dla osób, które lubią szukać inspiracji muzycznych. To wszystko uzupełni sklep, którego oferta prezentuje się coraz lepiej. Owszem, wersja darmowa, bez abonamentu pozwala na maksymalnie 4 mixy w pamięci offline, oraz tylko kilkukrotne pominięcie utworu. Sami jednak oceńcie czy są to mocne ograniczenia. 