22.05.2013 Mija już prawie rok od premiery pierwszej gry z porozumienia pomiędzy Nokią a EA Games. Na jego mocy, telefony z Windows Phone miały otrzymać sporo ekskluzywnych tytułów. Niestety w tym czasie do Marketplace trafiło tylko kilka, naprawdę dobrych gier, a cała reszta to w większości drobne i źle przeportowane tytuły. Dziś uległo to zmianie. W jednym rzucie użytkownicy telefonów z serii Lumia otrzymali dostęp do takich gier jak Mass Effect:Infiltrator czy też Real Racing 2. I choć nie są to tytuły nowe, a posiadacze telefonów z Androidem czy też iOS od dawna mają do nich dostęp, to jednak premiera na Windows Phone jest sporym wydarzeniem. Ten system wciąż jeszcze musi gonić i nadrabiać braki w najpopularniejszych grach. Real Racing 2 Kultowa gra wyścigowa. Część 3 mocno podzieliła graczy mechanizmem mikropłatności. Jej poprzedniczka była bardziej skromna w tym aspekcie. Co warto odnotować użytkownicy Windows Phone jako jedyni otrzymują ten tytuł w języku polskim. Tłumaczenia są bardzo dobre i choć to gra wyścigowa, to umilają rozgrywkę. A ta jak przystało na gry z serii RR jest świetna. Niestety, grafika lekko zawodzi. Miałem okazję testować Real Racing 2 na Lumii 920 i wyglądało to bardzo słabo. Zdecydowanie odbiegało poziomem od Asphalt 7. Na szczęście grafika to nie najważniejszy element rozgrywki. Nie jest zła, ale na innych urządzeniach wyglądała o wiele lepiej. Szkoda że gry EA Games od Nokii, równają do możliwości urządzeń z Windows Phone 7, ewentualnie nie oferują 2 wersji gry. Za pełną wersję przyjdzie nam zapłacić 17,49zł. Oczywiście mamy też dostęp do darmowje wersji demo.  Mass Effect:Infiltrator Strzelanka w popularnym świecie Mass Effect. Więcej o samej grze pisaliśmy aż w 2 recenzjach. W tym przypadku nie otrzymujemy niestety polskiej wersji językowej (a szkoda). Graficznie prezentuje się najlepiej z opisywanych tu gier, ale ceną tego jest dostępność tylko na urządzenia z Windows Phone 8. Pomimo nudnego modelu rozgrywki wartości gry podnosi fakt, że jest to jedyny przedstawiciel tego gatunku na Windows Phone. Oczywiście posiada darmową wersję testową. Za pełną musimy zapłacić ponad 23 zł. Szkoda, że tak drogo. Gra ma jużs woje lata, a na innych systemach często była w promocjach za około 3-4 zł.  NBA JAM Tytuł dla fanów koszykówki. Wprawdzie z normalnymi rozgrywkami ma mało wspólnego, ale potrafi zapewnić sporo dobrej zabawy. Zwłaszcza dla fanów pojedynków 2 na 2. Niektórych może zrazić podejście do modeli postaci i ich głów. Są tak naturalne, że aż nienaturalne. ;)  Pobierając NBA JAM otrzymacie miodną zabawę z wieloma różnymi trybami rozgrywki, w tym multiplayer przez wspólną sieć WiFi. Polska wersja językowa jest miłym dodatkiem. Niestety wersja próbna ma wiele ograniczeń, które nie do końca pozwalają poznać grę. Pełna wersja to wydatek wysokości 10,49zł.  Tiger Woods 12 Bardzo dobry symulator golfa, coś więcej niż prosta arcadowa gierka. Dzięki polskiej wersji językowej łatwiej zrozumieć wszystkie założenia gry i przyswoić samouczek. Gra jest dostępna także na Windows Phone 7 co przypłaca średniej jakości grafiką. Widać to zwłaszcza na teksturach.  Pośród kilku trybów gry odnajdziemy także multiplayer poprzez wspólne WiFi, jednak pierwsze komentarze pod grą ostrzegają, iż są z nim problemy. Tiger Woods 12 dysponuje trybem testowym. Jeżeli gra przypadnie nam do gustu, cena za odblokowanie całej zawartości wyniesie 10,49zł. 