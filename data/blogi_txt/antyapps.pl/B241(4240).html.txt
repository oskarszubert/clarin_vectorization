14.06.2013 Trójwymiarowych runnerów mamy już na Androidzie całkiem sporo. Co w takim razie powiecie na wyścig z czasem, gdzie naszą przestrzeń ograniczają tylko dwa wymiary? Dodam jeszcze, że wszystkiemu towarzyszyć będzie klimat pikseli i 16-bitowa grafika. Gdyby nadal było wam mało wyjątkowego klimatu, warto także dodać, że gra utrzymana jest w uniwersum opanowanym przez zombiaki. Okej, teraz już wiem, że mało kto przejdzie obojętnie obok The Tapping Dead. I bardzo dobrze, bo dawno nie trafiłem w Google Play na tak wciągającą grę utrzymaną w moim ulubionym klimacie gier z automatów i starych konsol.Cały mechanizm gry opiera się na połączeniu platformówki z elementami gry logicznej. Nasza postać biegnie przed siebie pokonując różnorakie lokacje i hordy zombiaków. Naszym zadaniem jest zatrzymywanie jej przez dotknięcie ekranu palcem w odpowiednich momentach tak, aby ominąć przeszkody i pułapki jakie zastawiają na nas nieumarli.  Mimo że obsługa gry jest banalnie prosta, muszę przyznać, że nie należy ona do najprostszych. Z każdą kolejną misją robi się coraz trudniej i nierzadko będziemy musieli poświęcić jedno z żyć, żeby sprawdzić, w którym miejscu pojawi się niespodziewana przeszkoda. Gra jest darmowa, jednak istnieje możliwość wykupienia wirtualnej waluty. Będziemy mogli za nią kupić kolejne życia lub odblokować lokacje. Oczywiście jest to także możliwe po uzbieraniu monet, które pojawią się na naszej drodze podczas rozgrywki. Liczba żyć w grze jest ograniczona i odnawia się co kilka minut. Możemy je uzupełnić również przez rozgniatanie zombiaków na planszy w menu. Mała rzecz, a cieszy. Klimat gry jest naprawdę świetny. Grafika nawiązuje do platformówek z lat 80, a dzięki swojej prostocie nawet słabsze urządzenia z Androidem bez problemu powinny ją udźwignąć. Na uwagę zasługuje również muzyka, która towarzyszy nam podczas rozgrywki. Dynamiczne, 16 bitowe melodyjki dodają grze jeszcze więcej uroku.  The Tapping Dead to świeża pozycja w Google Play, która z pewnością przypadnie do gustu nie tylko komputerowym geekom wielbiącym wszystkie rozpikselowane tytuły, ale także fanom klasycznych platformówek i gier, w których trzeba mieć dobry refleks i szybko myśleć. Początkowo gra może wydawać się nieco monotonna, jednak zachęcam, aby dać jej szansę, ponieważ wraz z odblokowywaniem kolejnych plansz zabawa robi się coraz ciekawsza. W grę będą mogli zagrać zarówno posiadacze telefonów z Androidem, jak równeiż z systemem iOS. 