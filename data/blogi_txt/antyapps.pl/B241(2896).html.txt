09.03.2012 Na Androida powstaje coraz więcej gier strategicznych czy też tycoonów. Mini gierki, proste platformówki, zostają wypychane przez bardziej zaawansowane tytuły. Oregon Trail: Settler to tytuł, w którym zbudujesz od podstaw swoją własną wioskę, a następnie zaludnisz ją i rozbudujesz. Jak w to się gra? Dwójka bohaterów podróżując po Dzikim Zachodzie decyduje się w pewnym momencie zbudować swoją własną wioskę. Zaczynają od początku, czyli od chaty drwala, aby ten mógł narąbać drewna potrzebnego do budowy innych budynków. W następnej kolejności możemy dodawać kolejne budynki, bydło czy uprawy.  Podczas rozgrywki pojawiają się różne mini-gry. Jest to na przykład łowienie ryb czy polowanie. Innymi niespodziankami, na jakie możemy podczas gry natrafić, to na przykład huragan przechodzący przez wioskę czy też atak szalonych bizonów. Czy warto? Jest to rozbudowany tytuł Gameloftu, czyli jednego z największych producentów gier na platformy mobilne. Gra jest zatem dopieszczona w każdym detalu, co widać po ocenach użytkowników w Google Play. Gra wciąga i jest dostępna za darmo. Producent nie jest jednak organizacją charytatywną i zarabia na grze – nie za pomocą reklam, a poprzez sprzedaż wirtualnej waluty. Możecie się zatem spodziewać, że w pewnym momencie rozgrywka wyraźnie zwolni, a przyspieszenie będzie wymagało wpompowania wirtualnej waluty, którą kupić trzeba będzie za prawdziwą gotówkę.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 