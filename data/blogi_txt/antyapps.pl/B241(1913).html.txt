23.01.2013 Jedną z największych zmian jakie przyniósł ze sobą Windows Phone są kafelki. To takie połączenie widgetów z ikonkami plus kilka innych ciekawych pomysłów. Służą głównie jako odnośniki do najważniejszych aplikacji, plików i informacji. Ich możliwości choć ograniczone przez api są spore i tylko od pomysłowości autorów zależy jak je wykorzystają. Jednym z bardziej praktycznych zastosowań są notatki. Czasami potrzebujemy coś szybko zanotować i mieć to na widoku. Nie ukryte w gąszczu innych notatek naszego cyfrowego organizera, nie zależne od powiadomień, ale umieszczone tuż przed naszymi oczami, za każdym razem gdy sięgniemy po telefon. Wtedy warto jako notatnika użyć kafelka. Jego budowa przypomina popularne żółte przylepne kartki, a dzięki programom takim jak Kafelki notatki ich tworzenie to proces bardzo banalny. Zaraz po uruchomieniu aplikacji widzimy jej centralne miejsce, czyli okno tworzenia notatek. Po lewej stronie jest miejsce na tekst, po prawej widnieje kolor kafelka. Wybrać możemy spośród 6 już gotowych (w tym wspomniana już żółta karteczka), albo stworzyć swój własny w niezbyt intuicyjnym, ale działającym kreatorze. Za jego pomocą możemy również zmienić kolor czcionki.  Gdy uznamy, że wszystko jest już gotowe, wybieramy odpowiedni przycisk, a notatka ląduje na naszym pulpicie. W razie potrzeby edycji, wystarczy że ją tapniemy, a pojawi się znany interfejs. Notatka może posiadać maksimum 8 linijek tekstu. Wbrew pozorom jest to sporo i do wielu przydatnych informacji wystarczy, od innych są bardziej zaawansowane rozwiązania. Kafelek wspiera 2 wielkości, treść wyświetla nawet w najmniejszej za co autorowi należy się duży plus. Gdybym miał się czegoś czepiać to detali, takich jak brak ograniczenia podczas wprowadzania treści (nie wiemy czy przekroczyliśmy limit czy nie). Przydatne rozwiązanie zaproponowano też w komentarzu do aplikacji. Kefelek, który będzie folderem dla innych, już przygotowanych notatek. Dzięki czemu w jednym miejscu możemy ukryć ich kilka, a nawet kilkanaście. Choć kłóci się ono lekko z ideą Kafelki notatki, to może być przydatne przy większej ilości notatek. Kafelki notatki są darmowe i pozbawione reklam. Doskonale spełnia swoje zadanie, szybkiego dostępu do krótkich notatek. Jeżeli nie lubisz przebijać się przez swój notatnik, bądź też potrzebujesz mieć ciągłe przypomnienie w formie widocznej listy, docenisz tę aplikację. Windows Phone 7.5: nie działa, Windows Phone 8: działa, Lumia 610: nie działa 