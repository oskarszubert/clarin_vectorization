26.12.2013 Mówi się, że aplikacja powinna być użyteczna i czytelna, cała reszta schodzi na drugi plan. Trochę prawdy w tym jest, bo faktycznie mam w swojej bibliotece programy, które bronią się same, mimo że niespecjalnie cieszą oko. Podobnie jest z konwerterami jednostek, kilka ich już na łamach AntyApps się przewinęło, ale żaden jeszcze nie był tak estetyczny jak Converti. Prostota wystarcza… Na pierwszy rzut oka aplikacja wygląda jak niezbyt skomplikowany kalkulator. Większość ekranu zajmuje tabelka z cyframi, kropką oraz opcją wyzerowania wszelkich wpisanych wartości. Tuż nad nią znajduje się miejsce z wynikami oraz jednostkami. Te można zmienić klikając na jedną z cyfr. W ten sposób wybieramy spośród kilkunastu różnych jednostek w obrębie danej wartości. Jeżeli chcemy zmienić całą kategorię, wówczas wystarczy kliknąć w ikonę znajdującą się przy lewej górnej krawędzi ekranu.  Tam wybór jest naprawdę spory. Poza oczywistymi pozycjami takimi jak długość, objętość czy waga, znalazło się także miejsce dla głośności, promieniowania czy czcionek i szeroko pojętej typografii w ogóle. Co mnie bardzo zdziwiło, oprócz tradycyjnej zamiany jednostek, autorzy postanowili udostępnić  dzielenia kosztów, spalanie paliwa, napiwek jaki powinniśmy zostawić w restauracji czy też przelicznik numeru buta według różnych standardów (australijskich, europejskich, japońskich, brytyjskich oraz amerykańskich). Niby proste rzeczy, które możemy szybko wyliczyć na kalkulatorze lub dosłownie w kilka sekund znaleźć w zasobach Google, ale od teraz mogą być pod ręką — wystarczy kilka kliknięć. Jeżeli już teraz wiecie, że z kilku konfiguracji przelicznika będziecie często korzystać, możecie takowe dodać do ulubionych, wystarczy skorzystać z plusa znajdującego się przy prawej górnej krawędzi ekranu. Jak już wspomniałem, Converti niezwykle przypadł mi do gustu od strony wizualnej. Nie jest przeładowany żadnymi zbędnymi elementami, prosty, intuicyjny, a do tego idealnie wpasowujący się w standardy jakie obowiązują w najnowszej odsłonie mobilnego systemu Apple. W ustawieniach zaś otrzymaliśmy możliwość zmiany obrazu tła, albo dominującego koloru. Niewielkie to pole do manewru, ale w moim mniemaniu — jak najbardziej wystarczające. Nie jestem typem użytkownika, który do takich programów zaglądałby codziennie. Przydają mi się raczej od święta, dlatego na dobrą sprawę równie dobrze mogę skorzystać z pomocy mobilnej wersji Google. Jeżeli Wam zdarza się częściej korzystać z takich rozwiązań, Converti zdecydowanie jest godne uwagi. Estetyczne, z wieloma jednostkami i kategoriami. Myślę, że każdy będzie zadowolony. Aplikacja dostępna jest w AppStorze za 0,89 euro. Obecnie trwa promocja, w której można się obłowić za okrągłe zero złotych :-). 