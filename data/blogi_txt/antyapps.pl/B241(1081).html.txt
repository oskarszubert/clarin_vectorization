09.09.2013 Mimo że zawsze z dużą ciekawością sięgam po aplikacje które zostały stworzone z myślą o dzieciach, nie nazwałbym się specjalistą w temacie. Z okazji promocji pobrałem ostatnio Dr. Panda’s Handyman, przy okazji dowiadując się, że to cała seria gier. Testowana przeze mnie produkcja jest zestawem mini-gier dla najmłodszych, którzy lubią majsterkować i pomagać — takie bowiem zadanie Dr. Pandy w tym wydaniu!  Malowanie szafy? Wbijanie gwoździ? Składanie piętrowego łóżka? Dla naszej Złotej Rączki to żaden problem, szczególnie, jeśli jako gracze weźmiemy sprawy na swoje barki. Nie będzie to nic skomplikowanego, poziom zabaw jest dostosowany do poziomu już 2-3 latków — mazanie po ekranie to główny cel zabawy. Do tego magia kolorów, by dziecko mogło się wykazać i zaprojektować elementy mieszkań nowo poznanych bohaterów według własnego widzimisię. Kilkanaście mini-gier, zabawa z obiektami w trzech wymiarach, no i zestaw walorów edukacyjnych, gdzie pociecha może podejrzeć jak działają i gdzie mogą się przydać poszczególne narzędzia.  Produkcja pełna jest najróżniejszych kolorów — wszystkie w coraz to bardziej wyrazistych wydaniach. Miły dla oka styl i optymistyczna muzyka nieustannie towarzyszą zmaganiom Dr. Pandy. Jest tak, jak w solidnej produkcji dla dzieci być powinno — kolorowo i bezpiecznie. Bez żadnych opcji mikrotransakcji czy innych ukrytych kosztów, na które dziecko mogłoby nas nabić pozostawione z urządzeniem sam na sam.  Dr. Panda’s Handyman dostępne jest na iOS i Androidzie w wersji uniwersalnej za 1,99$ — choć jeśli się pospieszycie, to na platformie Apple macie szansę załapać się jeszcze na promocję, w której „zapłacicie” zań okrągłe 0 złotych, zaś u Google dostępny jest o połowę taniej. 