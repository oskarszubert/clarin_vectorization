13.11.2012 Nie wiem, czy kojarzycie usługę SugarSync. Jest to kolejna chmura, w której możemy trzymać różnego rodzaju pliki, bardzo podobna chociażby do Dropboxa, tylko z tą różnicą, że SugarSync pozwala na synchronizowanie wielu folderów, bez względu na ich położenie na naszym dysku. Ponieważ usługa staje się coraz popularniejsza, warto napisać kilka słów o aplikacji do jej obsługi. SugarSync dla iOSa to niezwykle użyteczne narzędzie, aczkolwiek nie zachwyca designem, przynajmniej jeżeli chodzi o wersję dla iPhone’a. Jednak nie to jest najważniejsze, ale fakt, czy aplikacja jest w stanie dobrze zarządzać naszymi plikami w chmurze i na innych urządzeniach. A tutaj jest naprawdę dobrze. Po uruchomieniu aplikacji dostajemy prosty widok głównej karty, na której znajdziemy odnośnik do ostatnio otwieranych dokumentów, naszych urządzeń zsynchronizowanych z usługą oraz do SugarSync Folder, a więc miejsca, za pomocą którego możemy dany plik synchronizować jednocześnie między wszystkimi urządzeniami. Na dole ekranu znajdziemy belkę z odnośnikami do kolejnych funkcji aplikacji. Mamy więc kartę zdjęć, gdzie uporządkowane są nasze fotografie oraz pliki wideo, które również możemy przeglądać wewnątrz aplikacji. Co więcej, możemy zrobić automatyczny backup naszych zdjęć w tej usłudze, jak również z poziomu aplikacji zrobić zdjęcie lub nagrać film i od razu dodać je do chmury. Oprócz tego mamy także kartę „Shares”, gdzie wyświetlają się dokumenty, którymi się dzielimy ze znajomymi lub te, którymi podzielono się z nami. Ostatnią kartą są powiadomienia i alerty. Przeglądanie plików jest bardzo proste, co więcej można z poziomu aplikacji dodać dokument tekstowy i umieścić go w wybranym folderze. Możemy również edytować dokumenty, które wgraliśmy do chmury. Jeżeli chodzi o szybkość synchronizacji między urządzeniami, to jest ona całkiem znośna, przynajmniej, jeżeli chodzi o małe pliki. To, co szczególnie mi się podoba w tym kliencie i usłudze to fakt, że możemy wyświetlać konkretne urządzenie i pliki z nim zsynchronizowane. Sama aplikacja, jak wspomniałem wcześniej, nie jest szczególnie urodziwa, ale ma prostą nawigację, poza tym wersja na iPada prezentuje się już znacznie lepiej.  Jeżeli korzystacie z SugarSync to koniecznie pobierzcie tę aplikację, gdyż da Wam szybki dostęp do chmury oraz zestaw użytecznych funkcji. Jeżeli nie korzystacie, to wypróbujcie to rozwiązanie, jest, według mnie, jednym z najlepszych na rynku. Aplikacja dostępna jest również na Androida. 