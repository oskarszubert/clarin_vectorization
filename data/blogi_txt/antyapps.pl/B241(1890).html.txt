04.09.2012 Nie wiem, jaka tajemnica właściwie tkwi za puzzlami, ale ta prosta rozrywka nigdy, no, może prawie nigdy się nie nudzi. Można spędzić długie godziny układając różne elementy, a satysfakcja płynąca ze stworzenia obrazka napędza do dalszej gry. Dlatego też puzzle nie wypadają z obiegu, co najwyżej zmieniają swoją strukturę. Niedawno opisywałem Sliding.to, niezłą aplikację do tworzenia puzzli, dziś zaś mam dla Was inną propozycję. Jigsaw app to prosta aplikacja, dzięki której możemy układać puzzle, nic mniej, nic więcej. No może z wyjątkiem jednej opcji, która sprawi, że nie będziemy musieli martwić się o wciąż nowe obrazki do układania. Jak wygląda i działa Jigsaw app? Cóż, nie spodziewajcie się niezwykle designerskiego wyglądu. W budowie interfejsu postawiono na minimalizm i zasadniczo koresponduje on z głównym celem aplikacji, czy dostarczenia użytkownikom rozrywki w postaci puzzli do układania. A co do samych puzzli. Na dobry początek dostajemy zestaw obrazków posegregowanych ze względu na stopień trudności od easy po expert. Obrazki do układania są przeróżne, od widoczków przyrody po architekturę, przedmioty itp.  Sam moduł układania puzzli nie wyróżnia się niczym szczególnym. Nasz obrazek zostaje podzielony na odpowiednią liczbę elementów, które oczywiście zostają wymieszane. Aby obrócić danego puzzla musimy dwukrotnie na niego kliknąć. Ponieważ układanie na małym ekranie telefonu może być problematyczne twórcy przewidzieli możliwość powiększania obrazu. Nie pozostaje więc nic innego, jak siąść i zacząć układać. Abyśmy szybko się nie znudzili, aplikacja liczy nam czas, przez co możemy poprawiać nasze wyniki. Niestety obrazków nie ma szczególnie dużo, ale zaradza temu funkcja tworzenia własnych puzzli. Wystarczy, że wybierzemy obrazek, który chcemy rozczłonkować, nazywiwemy go i określimy, jaki poziom trudności ma mieć i już. Nowa plansza do układania gotowa. Minusy? Właściwie trudno coś zepsuć przy tak prostym koncepcie. Dlatego minusów nie ma, no może czasami trudno jest przenieść dany element, ale to raczej wina wielkości ekranu niż samej aplikacji. Jeżeli więc lubicie układać puzzle i szukacie dobrej aplikacji, która Wam na to pozwoli, to możecie spokojnie sięgnąć po Jigsaw app. Wprawdzie aplikacja kosztuje aż 1,59 euro, ale obecnie można ją dostać za darmo. Polecam. Ocena: 4+ 