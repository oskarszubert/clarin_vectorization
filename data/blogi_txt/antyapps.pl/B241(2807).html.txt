04.11.2011 TexDro to jedna z najbardziej ciekawych aplikacji, z jakimi miałem do czynienia ostatnimi czasy. Jest to w zasadzie kompletna usługa składająca się z aplikacji desktopowej działającej w połączeniu z aplikacją na Androida. Całość rozwiązania polega na tym, że TexDro zamienia smartfona w swego rodzaju smsową bramkę, do której dostęp uzyskujemy z poziomu komputera. Rozwiązanie jest rewelacyjne i trzymam kciuki za jego rozwój, bo widoczne są jeszcze braki na przykład w kwestii interfejsu użytkownika. TexDro traktuje naszego smartfona jako bramkę. Z poziomu aplikacji desktopowej uzyskujemy połączenie ze smartfonem. Po aktywowaniu usługi wszystkie otrzymane smsy przesyłane są także na nasz komputer, z którego możemy odpowiadać, bądź też wysyłać nowe wiadomości, które tak na prawdę wysyłane są przez naszego smartfona.  Aplikacja oprócz tego umożliwia również prosty import listy kontaktów – i to zarówno z telefonu, jak i z Gmaila. Interfejs aplikacji desktopowej opiera się następnie właśnie o nią – z jej poziomu wybieramy osoby, do których chcemy pisać. TexDro w wersji desktopowej napisany jest w Javie i niestety ma okropny interfejs. Spełnia swoje zadanie w stu procentach, ale jest po prostu brzydki. To samo narzędzie w wersji smartfonowej to w rzeczywistości jedynie łącznik między smartfonem, a komputerem. Aplikacja jest w tym przypadku jednak znośna, sam sposób aktytowania usługi natomiast po prostu świetny. Włączenie usługi TexDro wymaga naciśnięcia ikony w aplikacji, która następnie z koloru czerwonego zamienia się na zielony. Banalnie proste. Aplikacja z podstawową funkcjonalnością jest dostępna za darmo. Wymaga od nas następnie instalacji programu desktopowego. Istnieje jednak również wersja płatna, która w przeciwieństwie do darmowej, umożliwia łączenie się komputera ze smartfonem za pomocą Bluetooth i kabla USB, podczas gdy wersja darmowa to połączenie jedynie za pomocą WiFi. Wersja płatna kosztuje około 12 zł. 