23.10.2013 Quizy — kto z nas ich nie lubi? Wyobrażam sobie, że takie hasło przyświecało twórcom aplikacji, którzy dostarczyli nam produkt obfitujący w setki pytań z najróżniejszych dziedzin nauki, kultury oraz życia codziennego. Zarówno tych z nutką historii i domieszką nostalgii, jak i współczesnych aż do bólu. Gotowi? 3, 2, 1… start! Popularność teleturniejów takich jak „Jeden z dziesięciu” czy „Milionerzy” nie wzięła się znikąd. Wszyscy lubimy czasami się sprawdzić i znaleźć się pod gradobiciem pytań. W Prawdzie czy Fałszu zadanie jest o tyle ułatwione, że nie musimy sami komponować odpowiedzi, ani wybierać z kilku ich wariantów — wystarczy ocena, czy podana informacja nie jest kłamstwem. W praktyce zaś nawet „strzelając” mamy pięćdziesiąt procent szans, że trafimy dobrą odpowiedź — a mimo tego dałem się wciągnąć manii odpowiadania i gromadzenia punktów na moim wirtualnym koncie.  Pytania zostały podzielone na kilka pul, które serwowane są w rundach. Wraz z dalszymi wyzwaniami wzrasta poziom trudności. Przy każdej z rund mamy trzy życia, ilustrowane jako pikselowe serduszka. Po trzech błędnych odpowiedziach musimy zaczynać od początku, ale nawet to mnie specjalnie nie zniechęcało. Każdorazowo bowiem trafiałem na więcej interesujących pytań i nawet jeśli nie znałem na nie poprawnych odpowiedzi, to traktowałem je jako ciekawostki i rzecz fajną do zapamiętania. Taki dobór i zróżnicowanie pytań nie jest jednak przypadkiem — oprócz tego co dostarczają twórcy, dochodzą również zagadnienia podsyłane przed publiczność. W głównym menu aplikacji znalazł się przycisk „dodaj pytanie”, które odsyła nas do przeglądarki i formularza Google, pozwalającego na składanie własnych propozycji. Ten również został solidnie przygotowany, pouczając jakie pytania powinny się tam znaleźć, a przy okazji autorzy ubezpieczyli się prosząc o źródło potwierdzające prawdziwość lub fałszywość danego zagadnienia. To jednak nie jest jedyny aspekt społecznościowy zagadnienia — gra posiada również zestaw osiągnięć oraz tablicę wyników zintegrowaną z serwisem Google+, w której możecie rzucić wyzwania ludziom z Waszych kręgów! Prawda czy Fałsz to po prostu quiz. Jednak quiz z naprawdę zróżnicowanymi pytaniami i aspektem społecznościowym, który dla wielu może być kluczem do najlepszej zabawy. Aplikacja dostępna jest za darmo w Google Play. Jest to wersja z reklamami, które można usunąć za niespełna cztery złote z poziomu aplikacji. 