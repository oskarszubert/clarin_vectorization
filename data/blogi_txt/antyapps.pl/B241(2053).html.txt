30.03.2012 Agata Jędraszak – prawnik z wykształcenia, blogerka z zamiłowania. Już od trzech lat prowadzi swojego bloga kulinarnego, którego codziennie czytają tysiące Polaków. Agata ma także swój program w telewizji, a od kilku dni można ją znaleźć także w AppStore. Kuchnia Agaty to aplikacja, która pomoże nam w przygotowaniu wyjątkowego, apetycznego dania.  Od prostych przystawek, przez wyrafinowane dania obiadowe, po desery gotowe w 5 minut – to wszystko oferuje Kuchnia Agaty. – takimi słowami autorzy aplikacji zachęcają nas do jej kupna. Jak to wygląda w praktyce? Zgodnie z opisem. Aplikacja oferuje całą kolekcję prostszych i trudniejszych przepisów na bardziej i mniej złożone dania. Każdy przepis to także zdjęcia, które pokażą nam efekt końcowy przygotowywanego dania, a przede wszystkim niesamowicie pobudzą nasz apetyt. Potrawy przedstawione na grafikach wyglądają wprost przepysznie! Sama aplikacja została całkiem nieźle zaprojektowana. Dostępne przepisy zostały podzielone na kategorie, dzięki czemu szybciej znajdziemy to czego szukamy, choć wyszukiwarka to element, którym bym zdecydowanie w przypadku Kuchni Agaty nie pogardził. Dostępna jest także galeria zdjęć… taaak, zdjęcia. Można dosłownie jeść oczami!  Z dodatkowych funkcji, autorzy pomyśleli o dodawaniu ulubionych przepisów do specjalnej listy przy pomocy jednego dotknięcia ikony „serduszka”, a także o minutniku, który odliczy nam czas potrzebny do przygotowania potrawy. Aplikacja wywarła na mnie bardzo pozytywne wrażenie i wcale się nie dziwię, że jest obecnie polskim numerem jeden w kategorii Lifestyle. Interfejs programu jest przejrzysty i łatwy w obsłudze. Nie znajdziemy tutaj zbędnych graficznych fajerwerków. Proponowane przepisy są wyjątkowe i mam nadzieję, że proponowane dania smakują równie dobrze, jak wyglądają na prezentowanych zdjęciach. Ktokolwiek lubi od czasu do czasu pobawić się w kuchni, powinien spróbować z Kuchnią Agaty. Program znajdziecie w AppStore za jedyne 0,79€. 