15.10.2013 Tower defence już od dawna zjadają własny ogon. Obecna konwencja została przez mobilnych twórców wyeksploatowana do cna. Kolejne, bliźniaczo podobne produkcje pojawiają się i znikają bez śladu, niczym niezliczone zastępy wojowniczych, ale z góry skazanych na porażkę jednostek przeciwnika, szturmujących stawiane przez gracza w pocie czoła wieżyczki. Nawet nadzwyczaj solidnie przygotowana i niepozbawiona sporej dawki humoru kontynuacja niepodważalnego przeboju – Plants vs. Zombies, na dłuższą metę okazała się dla mnie, osoby która w pierwszą część przeboju zagrywała się miesiącami na każdej możliwej platformie, grą monotonną i nie wnoszącą do gatunku ani krzty oryginalności. Przyznam, że do Steampunk Tower podchodziłem ze sporą dozą nieufności. Przeciętna grafika widoczna na screenach oraz wyeksploatowany do granic możliwości gatunek (tower defence), którego przedstawicielem jest opisywana produkcja nie nastrajały optymistycznie.  W świat Steampunk Tower wprowadza nas klimatyczna mapa oraz przygrywająca z głośników, łatwo wpadająca w ucho, muzyka. Ekran z mapą to nasze przyszłe centrum dowodzenia – to stąd dostaniemy się do drzewka technologii, encyklopedii jednostek oraz misji, czyli miejsc, z których przyjdzie nam w najbliższym czasie korzystać stosunkowo często. Już pierwsze chwile na polu bitwy są niemałym zaskoczeniem. Twórcy Steampunk Tower zrezygnowali z niezwykle popularnego w tym gatunku izometrycznego widoku na pole rozgrywki. Zamiast tego otrzymujemy widok „profilowy” kojarzący się nieodparcie z klasycznymi dwuwymiarowymi platformówkami. Rozwiązanie to, choć na pierwszy rzut oka dziwaczne, po kilku chwilach okazuje się ogromnym atutem.  W Steampunk Tower występują dwie kategorie jednostek szturmujących bastion gracza – lądowe i powietrzne. Daje to łącznie cztery drogi ataku (prawa i lewa strona). Centralnie położona wieża, na którą uparcie nacierają siły przeciwnika ma ściśle ograniczoną ilość stanowisk strzelniczych do obsadzenia. Ilość ta z czasem lekko się zwiększa, ale nie przekracza kilku maszyn na stronę. Cała sztuka polega na poznaniu słanych stron przeciwnika, doborze odpowiedniego arsenału oraz… szybkości.  Steampunk Tower to tower defence, w którym obok dobrego rozplanowania położenia jednostek liczą się szybkość podejmowanych decyzji oraz zwinne palce. Podczas rozgrywki będziemy zmuszeni do częstej zmiany położenia maszyn obronnych, ciągłego przeładowywania magazynków (trzeba to robić ręcznie) oraz koniecznych zmian strategii obrony, w zależności od rodzaju jednostek wysyłanych w kierunku naszej wieży przez komputerowego przeciwnika.  Gra stworzona przez DreamGate Studio to solidna i bardzo miodna produkcja. Dzięki niestandardowemu przedstawieniu pola bitwy, dynamicznej rozgrywce, ciekawie pomyślanemu drzewku technologicznemu i kilku innym mniej istotnym, ale równie dobrze wykonanym elementom, Steampunk Tower gwarantuje zabawę na wysokim poziomie. Polecam! 