19.11.2013 Wbudowany w Androida kalkulator trudno nazwać rozbudowanym. Prawdę powiedziawszy jest to jedynie namiastka tego, co może oferować aplikacja tego typu, a przecież użytkownicy nie wykorzystują kalkulatorów tylko do sprawdzenia, czy paragon ze sklepu się zgadza, albo do sprawdzenia proporcji składników do potrawy. Do zaawansowanych zastosowań przygotowano już wiele programów, ale, jako że od przybytku głowa nie boli, pozwolę sobie zaprezentować jeszcze jedno. CalculatorNg to program służący do prowadzenia obliczeń, czyli mówiąc wprost – klasyczny kalkulator. Aplikacja została zaprojektowana z wykorzystanie interfejsu Holo UI i utrzymana w ciemnych kolorach. Nie można powiedzieć, że prezentuje się źle – wręcz przeciwnie, poszczególne elementy dobrze ze sobą współgrają, a całośc prezentuje się bardzo spójnie i przejrzyście. Program dysponuje dwoma ekranami. Na pierwszym znajdziemy podstawowe funkcje rodem z wbudowanej w Androida aplikacji kalkulatora. Prawdziwa wartość aplikacji ujawnia się dopiero po poziomym przesunięciu palcem, co odsłania przed nami dostęp do pierwiastków, funkcji trygonometrycznych, potęgowania i wielu innych typowo matematycznych funkcji. Na pewno docenią to studenci kierunków ścisłych, ale również wszyscy inni zajmujący się np. programowaniem lub architekturą. Co jednak najważniejsze, program prowadzi obliczenia w sposób ciągł, biorąc pod uwagę kolejność wykonywania działań, co jest nieocenionym udogodnieniem.  Duzym atutem programu jest rozbudowana historia, która jest na bieżąco zapisywana w pamięci smartfona. Pozwala to w dowolnej chwili wrócić do poprzednich obliczeń i je przeanalizować. Tutaj też program wyświetla reklamy, co mozna mu wybaczyć, zważywszy na fakt, że jest dostępny w sklepie Play za darmo. Zaimplementowano tutaj dodatkowo ciekawą funkcję czyszczenia aktualnych obliczeń (i przesyłania ich do ekranu historii) – wystarczy w tym celu potrząsnąć urządzeniem. Ekran z utawieniami programu nie jest zbyt imponujący. Znajdziemy tu właściwie jedynie możliwość określenia intensywności działania akcelerometru rozpoznającego potrząsanie urządzenia, a także kilka przełączników pozwalających na aktywowanie trybu automatycznego zapisywania, dodawanie przecinka przy tysiącach lub automatyczne odrzucanie wszystkich niepoprawnych obliczeń. Do pełni szczęścia zabrakło możliwości dostosowania interfejsu – mile widziana byłaby jasna skórka.  CalculatorNg to bardzo praktyczne rozwiązanie, choć na pewno nie najbardziej rozbudowane, z jakim miałem do czynienia. Liczba zaimplementowanych tutaj funkcji nie przytłacza, a reklamy nie są zbyt inwazyjne. Program dobrze spełnia swoją rolę, a przy tym bardzo dobrze wygląda. Szkoda, że nie jest bardziej konfigurowalny i nie umożliwia zmiany motywu kolorystycznego na jaśniejszy. 