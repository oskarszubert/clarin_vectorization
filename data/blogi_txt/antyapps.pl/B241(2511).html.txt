07.08.2013 Panujące za oknami upały nie zachęcają do korzystania ze smartfona, zwłaszcza w celu grania w bardzo rozbudowane gry. Rozgrzewają nasze telefony, wymagają skupienia, dłuższą się i męczą. Jeżeli szukacie czegoś na chwile relaksu, lekkiego a zarazem nie nużącego warto przyjrzeć się Naargh. Pomysł na rozgrywkę w Naargh!! jest bardzo prosty. Nasze zadanie ogranicza się do odpowiednio szybkiego uderzania w ekran. Ale nie jest to uderzanie chaotyczne. W odpowiednim czasie musimy dotknąć wszystkie czerwone głowy znajdujące się na planszy. Każda z nich ma swój indywidualny czas. Jeżeli się w nim nie zmieścimy przegrywamy. Z każdym kolejnym poziomem przybywa takich głów. Dodatkowo pojawiają się czerwone czaszki. Trafienie na nie również kończy grę. Z jednej strony musimy więc być coraz szybsi (więcej głów do dotknięcia) z drugiej coraz bardziej ostrożni (czerwone czaszki). Zabawa jest krótka, ale niezwykle dynamiczna. Czasem jedna partia to tylko paręnaście sekund. To chyba największa zaleta Naargh!! Do zabawy dodatkowo motywuje globalny ranking. Widok wyników innych osób sprawia, że chcemy jeszcze bardziej poprawić nasz. I to właściwie wszystko. Żadnych zbędnych ustawień, trybów czy też opcji.  Grafika jest prosta, ale bardzo dobrze pasuje do rozgrywki. Zwłaszcza dynamiczne animacje głów, punktów, wybuchów i innych elementów. Wygląda dobrze nawet na większej rozdzielczości Lumii 920, wprawdzie nie jest do niej dostosowana, ale nie razi oka. Muzyki nie ma, do zabawy mają nas dopingować odpowiednie dźwięki i robią to bardzo dobrze. Naargh!! to dobra propozycja dla każdego kto szuka szybkiej, niezobowiązującej rozgrywki. Nie stresuje, nie męczy a pozwala odprężyć się w błyskawiczny sposób. Gra dostępna jest za darmo i na chwilę obecną nie posiada reklam. Zachęcam sprawdzić samemu jak bardzo wciągające może być zwykłe uderzanie w ekran naszego smartfonu. 