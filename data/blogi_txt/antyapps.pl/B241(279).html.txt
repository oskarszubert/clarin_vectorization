26.02.2013 Czy zastanawiałeś się, jak trafić na dobrą okazję w AppStore? Tyle razy twórcy rzucają ciekawe promocje, ogromne zniżki lub też specjalne oferty, które po prostu przegapiasz. Sam tak miewałem wiele razy – przecież nigdy nie wiadomo kiedy coś takiego może się trafić. Równie często udawało mi się nabyć aplikację, którą po przetestowaniu po prostu usuwałem, bo nie była mi do niczego potrzebna. Wiele razy okazywało się, że tańszy lub darmowy odpowiednik może być lepszy od wersji płatnej. Gwarantuję Ci, że wczoraj po raz ostatni ominęła Cię specjalna oferta. Mowa bowiem o aplikacji na urządzenia z systemem iOS, dzięki której każdego dnia dostaniemy powiadomienie o zniżce lub specjalnej ofercie wobec jednego programu. Jeżeli ciężko Wam się odnaleźć w gąszczu interesujących ikonek buszując po AppStore, a przede wszystkim chcecie mieć legalnie pomocne programy pod ręką to nie mogliście lepiej trafić. Dzięki AppGratis można zaoszczędzić naprawdę sporo pieniędzy. Zniżki osiągają zwykle połowę aktualnej ceny, a oprócz tego codziennie dostajemy jedną aplikację za darmo. To wszystko dzięki Samowi, który testuje tony różnych mobilnych produkcji i namawia deweloperów, dzięki zdobytym wcześniej kontaktom, by swoje programy na jeden dzień wypuszczali całkowicie za darmo. Żadnych reklam i ukrytych spiskowych teorii – czysta radość. Aplikacja dnia zawsze jest u góry ekranu oraz okraszona zostaje interesującym opisem, który wręcz chce się czytać. Widzimy również oryginalną cenę i przycisk, który przenosi nas bezpośrednio do AppStore, gdzie wystarczy już tylko pobrać i zainstalować program na telefonie. Dodany jest zawsze zrzut ekranu danej aplikacji.  U dołu ekranu widzimy również oferty, które już się zakończyły oraz te, które trwają nadal – mimo upływu 24 godzin. W ustawieniach znajdziemy możliwość zmiany języka oraz wybór kraju, z którego będą dostępne darmowe aplikacje. Niestety na obu listach brakuje Polski i tym samym naszego ojczystego języka. AppGratis ma prosty i doszlifowany design. Intuicyjne poruszanie się po ekranie i łatwość pobierania za darmo aplikacji, które czasami kosztują nawet kilka dolarów to czysta zabawa. 