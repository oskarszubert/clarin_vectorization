11.02.2013 AE Games jest związane z Windows Phone właściwie od samego początku. Gry tego studia rzadko kiedy tworzą nową jakość, a jednak nie przeszkadza im to w biciu rekordów popularności. Recepta jest jedna, tylko darmowe wersje oraz budowanie, a często wręcz bezpośrednie kopiowanie od innych, znanych marek. Jak nie ciężko domyślić się po tytule AE Fruit Slash jest klonem Fruit Ninja. Nie chodzi tylko o pomysł, ale i wykonanie, które już przy pierwszym kontakcie nie daje złudzeń odnośnie inspiracji. Wprawdzie niektóre elementy lekko zmieniono (bomby zastąpiły laski dynamitu), ale owoce, animacje ich rozcinania, dźwięki i wiele innych elementów, czerpie pełnymi garściami ze swojego pierwowzoru. Zresztą popatrzcie sami na poniższe screeny.  Gra posiada tylko jeden tryb inspirowany klasycznym z Fruit Ninja. Z dolnej krawędź ekranu wyskakują na przemian owoce i laski dynamitu. Przecięcie tych drugi, bądź też pominięcie zbyt dużej ilości owoców kończy grę. Naszym zadaniem jest przetrwać jak najdłużej. I to właściwie wszystko. Brakuje chociażby dodatkowych elementów do odblokowania, które motywowałby by trochę bardziej niż samo śrubowanie wyniku. Pewnych zmian (np. ostrzy) możemy dokonać z poziomu menu, jednak mamy dostęp do całego asortymentu już od początku. Dodatkowo jest on wyjątkowo skromny.  Jeżeli chodzi o oprawę graficzną, to paradoksalnie jest ona lepsza niż ta w oryginalne… Oczywiście chodzi o wersję na Windows Phone, która od dnia swojej premiery jest pozbawiona aktualizacji, a na wyższych rozdzielczościach wygląda wręcz koszmarnie. W AE Fruit Slash wszystko jest kolorowe, soczyste. Pozytywne doznania psuje przeładowanie menu reklamami w różnej formie. Potrzeba chwili skupienia, by znaleźć to co potrzebne w ich gąszczu. Doznania z gry i samego cięcia owoców również wypadają lepiej. W oryginale wiele osób skarży się na złe odczytanie gestów czy też lagi. W tym przypadku wszystko wypada wręcz wzorowo.  AE Fruit Slash prawdopodobnie odniesie spory sukces tak jak i pozostałe gry AE Games. Częściowo będzie to zasługa jakości tytułu, czego by nie mówić o klonach od AE Games, ale poniżej pewnego poziomu po prostu nie schodzą. Ważnym czynnikiem jest też cena, ale i fakt, że oryginał w wersji na Windows Phone jest po prostu mało grywalny, zwłaszcza na nowszych urządzeniach. Niestety zmiany tego stanu nie widać. Tak więc jeżeli lubicie rozgrywkę w tym stylu, koniecznie sprawdźcie AE Fruit Slash. PS: W Marketplace znajdują się dwie wersje Fruit Ninja, obie od Microsoftu. Różni je nie tylko fakt, że jedna z nich wchodzi w skład Xbox Live, ale także lepsze dopracowanie tej drugiej. Niestety nie posiada ona darmowej wersji testowej. Nie mam pojęcia skąd taki bałagan. Windows Phone 7.5: działa, Windows Phone 8: działa, Lumia 610: nie działa 