24.09.2012 YouTube chyba jeszcze nigdy nie był tak rozpieszczany, do czasu, kiedy Apple zdecydowało się nie wspierać dalej swojej aplikacji do jego obsługi i pozostawiając tę usługę Google w rękach innych. I całe szczęście, że tak się stało, bo stara aplikacja do YouTube’a była po prostu straszna. Na szczęście Google stanęło na wysokości zadania i przedstawiło własną aplikację, której trudno coś zarzucić. Ale nie musimy zdawać się tylko na łaskawość Google w tej materii. Ostatnio natknąłem się na naprawdę interesującą produkcję, będącą klientem YouTube’a, a zwie się ona Jasmine. I choć nic nie można odmówić oficjalnemu klientowi, to aplikacja ta niesie ze sobą naprawdę wiele ciekawych ułatwień i świetnie zaprojektowany UI. Aż chce się jej używać. W Jasmine postawiono zarówno na wygląd, jak i użyteczność. Sam design jest niezwykle minimalistyczny i dzięki temu aplikacja wydaje się działać znaczenie szybciej. O ile po uruchomieniu YT od Google od razu ładują się nam najpopularniejsze filmiki, co spowalnia działanie aplikacji, o tyle w Jasmine dostajemy najpierw widok najważniejszych funkcji. Pierwsza karta, to wyszukiwarka, odnośnik do filmów, do naszych ulubionych wideo, playlist, subskrypcji oraz ostatnio przeglądanych filmików. Po kliknięciu w „Browse” dostajemy podstawowe kategorie oferowane przez YouTube, czyli najnowsze, najpopularniejsze, trendy, najchętniej oglądane, komentowane etc. Po wybraniu której z kategorii wyświetla nam się lista filmików. W przeciwieństwie do Googlowskiej aplikacji w Jasmine mieści się na ekranie widok 4 wideo, co ułatwia przeglądanie. Nim jeszcze przejdziemy do widoku danego filmu, mamy dostęp do szybkich funkcji, jak dodanie do playlisty, ulubionych czy podzielenie się wideo. Możemy to zrobić przez odkrywanie menu funkcyjnego przesunięciem po ekranie lub „przytrzymaniem” wpisu. Widok danego filmu jest bardzo podobny, jak w przypadku oficjalnego YouTube’a. U góry zminimalizowany player, pod spodem różnego typu informacje, komentarze i tym podobne. Aby jednak przeglądać wszystkie te dane trzeba przechodzić do osobnych kart, co generuje zbędne klikanie. Również sam player jest w starszej wersji, a trudno nie zauważyć, że jego nowsza odsłona działa znacznie lepiej. Oczywiście mamy dostęp do podstawowych funkcji, które oferuje również oficjalna aplikacja, włącznie z edycją playlist, itp.  Minus? Przez to, że zastosowano starego playera nie da się oglądać filmu przy jednoczesnym przeglądaniu innych treści, a szkoda. Poza tym nie ma funkcji dodawania do oglądania na później. Niemniej jednak Jasmine bardzo mi się podoba. Jest minimalistyczny, eksponujący te funkcje YouTube’a, z których najczęściej korzystam używając telefonu, do tego działa bardzo szybko. Aplikacja jest łatwa w obsłudze, czytelna i ma dopieszczony design oraz wspiera AirPlay. Do tego jest za darmo. Jeżeli szukacie alternatywy dla YouTube’a od Google, to wypróbujcie Jasmine. Polecam. Ocena: 5 Fota 