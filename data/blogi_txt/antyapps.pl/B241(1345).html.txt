05.04.2013 Długo szukałem aplikacji, która łączy w sobie książkę kucharską, listy zakupów oraz dziennik do planowania posiłków. Osoby, które cenią sobie dobrze skonstruowane jadłospisy, mające jednocześnie czas i chęci, aby przygotowywać wcześniej posiłki i z góry określać  jakie potrawy będą jeść na przestrzeni kilku następnych dni, powinny obowiązkowo zaopatrzyć się w aplikację Food Planner. Po włączeniu aplikacji naszym oczom ukazują się cztery niepozornie wyglądające ikony. To jednak tylko pozory, bo aplikacja ma naprawdę szerokie możliwości. Pierwszy z przycisków odsyła nas do planu posiłków. Możemy tu wybrać gotowy typ posiłku (Śniadanie, Obiad, Kolacja) lub dodać własny, jeśli w naszym jadłospisie występują lunche, drugie śniadania albo inne podwieczorki. Posiłki dodajemy do poszczególnych dni. W każdej chwili możemy zamienić zaplanowany jadłospis z innym dniem lub wymienić konkretne potrawy. Jeśli jesteśmy na diecie opierającej się na powtarzalnych posiłkach, możemy po prostu skopiować ustalone wcześniej menu na kolejne dni. Aplikacja współpracuje z innymi programami typu kalendarz (np. Google Calendar), dzięki czemu określone informacje o potrawie na dany dzień będą wyświetlały się również tam, jeśli korzystamy z tego typu rozwiązań na co dzień.  Kolejna funkcja to przepisy. Tu możemy dodać własne sposoby przyrządzania ulubionych dań albo zaimportować je z Internetu. Twórcy aplikacji stanęli na wysokości zadania, ponieważ mamy do dyspozycji prawie 90 największych portali agregujących przepisy kulinarne. W tak ogromnych zasobach udało mi się również znaleźć serwis w polskiej wersji językowej. Jest to Allrecipes.pl. Niestety o ile w anglojęzycznych serwisach program sprawnie rozpoznaje, gdzie na stronie znajdują się składniki, a gdzie opis przygotowania, w przypadku polskiej strony o gotowaniu często pojawiają się błędy (nie wspominając o braku polskich znaków), dlatego praca z przepisami w smartfonie może okazać się nieco niewygodna. Poruszanie się po wspomnianych serwisach kulinarnych z poziomu aplikacji jest również nieco wolne. Aplikacja działa bardzo opornie, więc potrzeba dużo cierpliwości, aby odpowiednie przepisy załadowały się do programu, żeby później móc je eksportować do własnego profilu. Możemy jednak modyfikować własną książkę kucharską z poziomu przeglądarki internetowej na komputerze. Zadbano tu o odpowiednią synchronizację danych, dzięki czemu niezależnie na którym urządzeniu pracujemy, przepisy na bieżąco będą się uaktualniać. Aplikacja umożliwia także dzielenie naszych potraw na kategorie, dzięki czemu mając znaczną ich ilość w bazie, poruszanie się po niej będzie dużo łatwiejsze. Dużym udogodnieniem jest niewygaszanie ekranu, kiedy korzystamy z tabletu lub smartfonu jak z książki kucharskiej. Kolejna funkcja Food Plannera to lista zakupów. Możemy dodawać tu ilości i ceny niezbędnych nam produktów. Dodatkowym atutem jest możliwość skanowania kodów, co czasami może zdecydowanie przyspieszyć i ułatwić kupowanie. Ostatnim przyciskiem w menu głównym jest ikonka „Twoje zapasy”. Pozwala to na bieżąco monitorować ilość produktów, które posiadamy w domu, dzięki czemu planując jadłospis na kilka dni będziemy wiedzieli, co należy dokupić. Food Planner to świetne rozwiązanie dla tych, którzy do tej pory musieli rozpisywać jadłospis, poszczególne przepisy i listy zakupów w oddzielnych aplikacjach lub w oddzielnych zeszytach. Aplikacja pozwala wygodnie zorganizować wszystko w jednym miejscu, ułatwiając jednocześnie planowanie i organizację jadłospisów. Twórcy muszą jednak włożyć w nią jeszcze dużo pracy, ponieważ tempo jej działania pozostawia naprawdę wiele do życzenia. Według zapowiedzi, aplikacja niedługo pojawi się również na urządzeniach spod znaku nadgryzionego jabłka. 