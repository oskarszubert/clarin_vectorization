11.02.2014 Myślicie, że widzieliście już wszystko z gatunku tower defense? HeroCraft chce udowodnić, że nie. Najnowsza produkcja dobrze znanego studia to połączenie gry logicznej z tym dość wyeksploatowanym gatunkiem, które na długo zapadnie Wam w pamięć. Całość utrzymano w konwencji fantasy, a głównymi protagonistami uczyniono smoki. Miłośnicy Dungeons   Dragons, Tolkiena czy popularnych gier z gatunku RPG powinni czuć się usatysfakcjonowani. HeroCraft ma już na swoim koncie całą masę udanych produkcji mobilnych. Właśnie dołączyła do nich kolejna. Puzzle Defense: Dragons już samym swoim tytułem sugeruje, z jakim gatunkiem mamy do czynienia. Twórcy poszli jednak o krok dalej i wzbogacili całość o elementy gry logicznej. Czy to udane połączenie?  W Puzzle Defense: Dragons naszym zadaniem jest obrona krainy fantasy przed inwazją smoków. Do tego celu wykorzystamy armię złożoną z rycerzy, łuczników oraz magów. W przeciwieństwie do dotychczasowych produkcji tower defense nie będziemy tutaj jednak rozliczani z wojska, które umieścimy na planszy. Musimy natomiast robić wszystko, by ustawiać formacje składające się z trzech ustawianych obok siebie jednostek. Takie połączenie zaowocuje powstaniem nowego, znacznie lepszego żołnierza. Przykładowo trzech rycerzy obok siebie daje łucznika, a trzech łuczników snajpera. Dodatkowe kombinacje mogą natomiast skutkować powstaniem maga lub opancerzonego snajpera itd.  Wbrew pozorom nie jest to zadanie łatwe, bo na raz umieszczonych (lub powstałych wskutek awansu) jednostek nie możemy przesuwać, a w dodatku niektóre pola na planszach nie mogą być wykorzystywane do stawiania jednostek. Tymczasem nieustannie musimy się mierzyć z falami atakujących smoków. Bez odpowiednio silnych wojsk nie uda się nam odeprzeć tej ofensywy, choć przyznam szczerze, że ogólnie gra nie jest zbyt wymagająca. Do tego dochodzą jeszcze specjalne umiejętności oraz zaklęcia, którymi możemy przechylić szalę zwycięstwa na nasza stronę. Ich wachlarz jest równie szeroki. Model zabawy został całkiem nieźle wyważony i dopracowany. Niewątpliwym plusem jest tutaj duża liczba jednostek, a tym samym możliwości. Starcia możemy prowadzić w składającej się z ponad 30 poziomów kampanii lub też spróbować swoich sił w pojedynczych bitwach. Grę utrzymano w kreskówkowej oprawie. Bajkowa grafika 2D prezentuje się przekonująco i cieszy wzrok. Animacje nie są szczególnie zaawansowane – prawdę mówiąc prezentują się bardzo archaicznie. Jednak całość, jako taka jest do przełknięcia.  Gra jest darmowa, a więc nie zabrakło w niej mikropłatności. Za dodatkowe przedmioty i zaklęcia płacić będziemy monetkami zdobywanymi na kolejnych poziomach (lub poprzez zaklęcie przelewu bankowego). Nie sądzę jednak byśmy mieli tutaj do czynienia z przypadłością pay-to-win i z większością wyzwań spokojnie można sobie poradzić bez sięgania do portfela. Puzzle Defense: Dragons to przyjemna produkcja, która próbuje ugryźć popularny gatunek od nieco innej strony. Jak dla mnie jest to eksperyment zdecydowanie udany, choć trudno nazwać go idealnym wskutek nieco archaicznej oprawy i dość niskiego poziomu trudności. 