16.08.2012 O Instagramie już pewnie słyszeliście — niewielka, prosta aplikacja pozwalająca dodawać kilka filtrów do zrobionych przez siebie zdjęć doczekała się dziś aktualizacji. Co znajdziemy w odświeżonej wersji oznaczonej numerkiem 3.0? Przede wszystkim dużo kosmetycznych, dla większości użytkowników pewnie niewidocznych na pierwszy rzut oka, zmian. Po kliknięciu na niebieską ikonkę zamiast automatycznie przejść do aparatu, aplikacja pyta najpierw czy chcemy wybrać fotografię z galerii, czy wykonać ją właśnie teraz. Oprócz tego nieco odświeżono wygląd profili i ekran na którym dodajemy podpis do zdjęcia i wybieramy serwisy społecznościowe, na których ma się pojawić. Zrezygnowano też z przycisku „load more” na rzecz automatycznego rozszerzania listy w miarę naszego przeglądania fotek. Największą nowością dodaną w Instagram 3.0. jest Mapa Zdjęć, czyli funkcja która z pewnością zainteresuje miłośników geolokalizacji. Wszystkie miejsca w których robiliście fotki, rejestrując jednocześnie gdzie jesteście, zostaną naniesione na mapę. Później możemy przejrzeć własne, lub znajomych, zdjęcia — dosłownie — jeżdżąc palcem po mapie i wybierając tylko interesujące nas lokacje. Specjalny przycisk Photo Map, dostępny od dziś w profilu każdego użytkownika, przeniesie nas bezpośrednio do mapy. Nim jednak wszystkie otagowane obecnie zdjęcia znajdą się na mapie, zostaniemy poproszeni o zgodę na umieszczenie ich tam. Można również usuwać stamtądpojedyncze fotografie. Ponadto twórcy postawili również na bezpieczeństwo. W nowej wersji można zgłaszać zarówno komentarze jak i zdjęcia, które naszym zdaniem są obraźliwe lub łamią regulamin. Niestety w przypadku wersji Instagramu na Androida chyba prace są w toku, bo mimo że opcja ta została oficjalnie ogłoszona na blogu deweloperów, w chwili obecnej wciąż jeszcze nie działa. Ale z pewnością w najbliższych godzinach doczekamy się aktualizacji która naprawi to niedociągnięcie. Myślę, że wiele osób ucieszy się z nowych opcji. Sam Mapą Zdjęć nie jestem w ogóle zainteresowany, bo po prostu nie korzystam z dobrodziejstw geolokalizacji, jednak patrząc na zdjęcia znajomych domyślam się, że jestem w mniejszości. Cieszą mnie natomiast wszystkie drobniejsze zmiany, które czynią Instagram jeszcze przyjemniejszym w użyciu! Dla tych którzy jeszcze nie fotografują wszystkiego co się da, a chcieliby zacząć, linki do wersji na Androida oraz iOS. 