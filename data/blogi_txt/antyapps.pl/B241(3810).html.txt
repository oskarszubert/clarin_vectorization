16.04.2012 Jak zrobić naleśniki? Jak wykonać hardflipa na desce? Jak posadzić własne drzewko Awokado?… Wiele pytań, które zadajemy sobie każdego dnia, zaczyna się od „Jak…?”, tą tendencję zauważyli developerzy studia Heavy Bits i stworzyli aplikację, która zamiast pytać, znajduje odpowiedzi na nurtujące nas pytania. Snapguide to prosta w obsłudze, świetnie zaprojektowana aplikacja, która pozwoli nam dzielić się i korzystać z wiedzy użytkowników z całego świata. Jesteś mistrzem kuchni, złotą rączką, a może po prostu jesteś ciekawy świata i masz ochotę dowiedzieć się czegoś nowego? Snapguide to coś dla Ciebie. Funkcjonalność aplikacji możemy podzielić na dwie części. Pierwsza, to szukanie odpowiedzi na nurtujące nas pytania. Zastanawiasz się jak zrobić prawdziwe, amerykańskie „pancakesy”? Zamiast przeszukiwać internet, uruchom Snapguide, w wyszukiwarce programu wpisz pancakes i już po chwili twoim oczom ukaże się cała lista opatrzonych w zdjęcia, filmiki i opisy poradników, które podpowiedzą co należy zrobić krok po kroku by uzyskać puszyste ciasto znane z filmów. Dzięki statystykom wyświetlanym tuż pod każdą znalezioną pozycją, możemy szybko wywnioskować, który z przepisów jest uważany za najbardziej atrakcyjny wśród użytkowników. Snapguide to nie tylko przepisy kulinarne, użytkownicy aplikacji piszą tu bowiem niemal o wszystkim. Dowiemy się m.in. jak zsynchronizować kalendarz Google z tym dostępnym w telefonie, jak dbać o ogród, a także jak sprawdzać poziom oleju w samochodzie. Ile ludzi, tyle pomysłów.  Także my możemy uzupełnić dostępną bazę. Wystarczy wybrać opcję Create, a program przeprowadzi nas przez kolejne kroki przygotowywania naszego poradnika.  Na początku zredagujemy listę niezbędnych rzeczy do wykonania zadania, a następnie to już od nas zależy w ilu krokach przedstawimy jego realizację. Sama idea aplikacji Snapguide wywarła na mnie niesamowite wrażenie. W sieci jest wiele serwisów, które są pełne porad typu How to… jednak nie wiele z nich prezentuje się tak dobrze i umożliwia publikację nawet największym amatorom. Dzięki Snapguide możemy dzielić się posiadaną wiedzą z innymi w przejrzysty sposób, a także poszerzać własne horyzonty. Poszukujesz inspiracji na spędzenie wolnego czasu? Możliwe, że ze Snapguide znajdziesz receptę na nudę. Przygotowane przez nas i innych użytkowników aplikacji materiały, możemy przeglądać zarówno na iPhonie, iPadzie jak i na komputerach stacjonarnych za pośrednictwem strony Snapguide.com. Snapguide to program bezpłatny. Znajdziecie go w AppStore. 