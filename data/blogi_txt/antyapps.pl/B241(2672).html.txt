03.04.2013 Czasy snake’a już dawno przeminęły i raczej trudno oczekiwać, żeby kiedykolwiek wróciły. Najbardziej gorliwi fani jednak do tej pory szukają w sklepach z aplikacjami na czołowe platformy produkcji, które choć trochę przypomniały ducha tamtych dni. Nimble Quest może nie do końca spełni tę rolę, ale z całą pewnością pozwoli odkryć nowe oblicze zabawy w węża. Nimble Quest został wykonany w klimatach retro,  więc na ekranie zobaczymy głównie pikselowatą, kolorową grafikę 2D, a z głośników wydobywać się będzie skrzekliwy 8-bitowy dźwięk. Można to kochać albo nienawidzić. Dla młodszych graczy pewnie będzie to katorgą, ale starsi docenią te oldshoolowe klimaty, do których na dłuższą metę można się nawet przyzwyczaić. Przynajmniej w moim przypadku nie stanowiło to żadnej przeszkodzy.  O co chodzi w tej grze? O budowanie węża. Tym razem jednak nie będziemy do tego celu używać klocków, a… fantastycznych bohaterów, którzy poruszać się będą po planszy w rzędzie (co przypomina trochę marsz kaczek) i atakować pobliskie stwory. Im bliżej znajdziemy się potwora, tym większa liczba naszych postaci o zaatakuje. Nie możemy jednak go dotknąć, bo kończy się to automatyczną przegraną. Oponenci po śmierci pozostawiają po sobie różne power-upy i diamenty, za które potem możemy kupować ulepszenia i bonusy. Z czasem odwiedzamy nowe lokacje, a nasz „wąż” się wydłuża o nowe, postacie. Dodam tutaj, że jest ich multum – począwszy od rycerzy, przez magów ognia, a na piratach ze strzelbą skończywszy.   Mimo prostych zasad i oparcia rozgrywki na modelu klasycznego snake’a, Nimble Quest jest szalenie grywalny. Złapałem się na tym, że spędziłem ładną godzinę na kolejnych próbach ułożenia jak najdłuższego rzędu bohaterów i uporania się z zalewającymi planszę stworami. Zapewniam Was, że to, z czym mamy do czynienia na początku zabawy, to pikuś w porównaniu z gromadnymi, również ustawiającymi się w rzędu oponentami w późniejszej części rozgrywki. Niestety twórcy trochę za bardzo się rozzuchwalili jeśli chodzi o mikropłatności. O ile dostęp do diamentów i prostych ulepszeń jest relatywnie łatwy, to za złote monetki przyjdzie nam słono zapłacić (portfelem). Oczywiście rozumiem, że gra musi zarabiać, ale model, który zaproponowano nam w Nimble Quest jest trochę zbyt mocno nastawiony na płatności, bez których gra z czasem staje się bardzo, bardzo trudna. Jeżeli sprostamy temu wyzwaniu lub nie straszne nam te kilka złotych raz na kilka dni (tygodni), to będziemy się bawić wyśmienicie. 