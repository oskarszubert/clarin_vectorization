25.01.2013 To jedna z aplikacji którą wyłowiłem z najświeższych, bezpłatnych programów, jakie w ostatnich dniach pojawiły się na platformie Google Play, zachęcony dość wysokim miejscem w rankingu i oddanymi na nią pozytywnymi głosami. Prosta, w moim mniemaniu aż za bardzo, ale czy może być w ogóle przydatna? Tanie Tankowanie wyświetla średnią cenę różnego typu paliw, zgromadzoną z danych kilku stacji detalicznych w Polsce. Jakie to stacje? Nie mam zielonego pojęcia, nie są ujęte w żadnym zestawieniu. A co najgorsze, testując program wczoraj (24.01) wciąż raczony zostałem danymi sprzed tygodnia — na górnej belce widnieje napis, który informuje, że są to informacje z siedemnastego stycznia. W dolnej części aplikacji znajdują się zakładki, które pozwalają nawigować i sprawdzać cenę benzyny bezołowiowej 95 i 98 oktanowej, oleju napędowego oraz gazu LPG. I to już wszystko, co proponują autorzy. Szkoda, liczyłem na porządne zestawienie, z dostępem do szczegółowych danych z cenami poszczególnych stacji, albo chociaż możliwością sprawdzenia gdzie będę mógł najbliżej kupić tanio paliwo (jak w opisywanej niegdyś przez Szymona aplikacji). O ile jeszcze na brak takich elementów mógłbym przymknąć trochę oko, przynajmniej można wtedy zerknąć czy nie przepłacamy, tak wieści sprzed tygodnia sprawiają, że jest ona w moim mniemaniu zupełnie bezużyteczną. Dla ciekawskich: wszystkie dane pochodzą od BM Reflex, gdzie z byciem na czasie wciąż są problemy, ale przynajmniej możemy przejrzeć więcej szczegółów. Możliwe że nie da się tego kontrolować co kilka godzin — nie wiem, ale w takim razie jaki jest sens istnienia programu? Jeżeli macie ochotę przetestować Tanie tankowanie, możecie pobrać je za darmo w Google Play. 