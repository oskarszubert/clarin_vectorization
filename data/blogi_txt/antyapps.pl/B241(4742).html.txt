24.07.2013 Modyfikacje w Androidzie to jeden z kluczowych jego elementów. Możliwość dostosowania go do własnych potrzeb i własnego widzimisię jest niezaprzeczalnym atutem. Wystarczy dodatkowa aplikacja, odpowiednia skórka i nasz telefon lub tablet nabiera zupełnie nowego wyrazu. Wyze chce być inteligentnym rozwiązaniem — czy warto zaufać sztucznej inteligencji w wersji beta? To z grubsza standardowa nakładka, niespecjalnie wyróżniająca się wyglądem i rozwiązaniami. Zestaw pulpitów i nieprzewijalny dock przy dolnej krawędzi ekranu — raczej nic, co mogłoby nas zaskoczyć. No, może poza faktem, że właśnie — nadmiaru tych pierwszych usunąć się nie da, zaś z tym drugim musimy się jakoś pomieścić w czterech dostępnych miejscach. Magia miała zaczynać się kiedy zajrzymy do menu. I po części tak jest, bowiem nakładka samodzielnie segreguje zainstalowane w pamięci Androida elementy z podziałem na: główne (telefon, dostęp do ustawień, kalendarz, aparat, galeria czy książka adresowa), aplikacje (czyli różnej maści programy które pobraliśmy z Google Play), gry (analogicznie do poprzedniego, tylko zawartość zgoła inna) oraz widżety — tych ostatnich tłumaczyć chyba nie trzeba. Mimo że nie mam specjalnie zaśmieconej pamięci smartfona, to dłuższą chwilę zajęło Wyze zanalizowanie wszystkiego z czym ma do czynienia i posegregowanie ich w odpowiednich kategoriach. W moim przypadku poradził sobie z tym zadaniem bezbłędnie. Tym co mnie natomiast zdziwiło, jest brak opcji ręcznego przeniesienia danych. Możemy także zapomnieć o tworzeniu w menu głównym katalogów, do których byśmy poupychali poszczególne ikonki — zamiast tego znowu dostajemy automatyczną segregację. Aplikacji z podziałem na jej zakres możliwości (np. komunikatory czy fotografie), zaś gry podzielone są na gatunki. I to byłoby na tyle. Żadnych dodatkowych opcji czy nawet specjalnego menu z ustawieniami. Na tym zamykałby się obecnie Wyze Launcher, gdyby nie możliwość blokowania nakładki, dzięki czemu nie ma możliwości jakiegokolwiek przestawiania ikon. Teraz to już naprawdę koniec ;-) Wśród konkurencji Wyze Launcher może mieć naprawdę trudne życie. Niczym specjalnie się nie wyróżnia, a przecież istnieją już nakładki, które pozwalają posegregować ikony jak nam się żywnie podoba i wcale nie musimy ograniczać się do czterech automatycznych zakładek. Ale może właśnie w tej prostocie tkwi magia i okaże się, że w tym szaleństwie jest metoda? Sam mam dość mieszane uczucia — jako że to wersja beta to wstrzymuję się z oceną i czekam na dalszy rozwój projektu. Jeżeli jesteście ciekawi nowości, jednak niespecjalnie chcecie rzucać się w wir świeżych rozwiązań, warto dać mu szansę — po dwóch dniach testów mogę powiedzieć, że działa sprawnie, animacje są płynne, a i ze stabilnością większych problemów nie miałem. Wyze Launcher można pobrać za darmo w Google Play. 