24.12.2013 Seriale na dobre opanowały internet. Ta forma rozrywki stała się ulubionym hobby wielu użytkowników sieci. Wszyscy oni chcą być na bieżąco z bohaterami i ich losami ciągnącymi się przez długie sezony. Jednak śledzenie wielu produkcji jednocześnie może być trudne – zwłaszcza, gdy kolejne odcinki pojawiają się w różnych odstępach czasu. Tutaj z pomocą przychodzi aplikacja autorstwa polskiego programisty o mniej polskiej nazwie – New Episodes. New Episodes to program, który pozwala użytkownikowi na bieżąco monitorować najbliższe premiery ulubionych seriali. Autor co prawda nie ujawnia jak dużą bazą danych dysponuje jego aplikacja ani skąd czerpie źródła, ale już na pierwszy rzut oka widać, że jest ich tutaj sporo. Znajdą dla siebie coś zarówno fani komedii, jak i bardziej sensacyjnych czy utrzymanych w konwencji fantasy produkcji. Aplikacja pozwala nam wyświetlić seriale, których kolejne odcinki niedawno zostały lub zostaną wyemitowane w najbliższej przyszłości. Wybierając z listy którykolwiek z nich przejdziemy do ekranu z dodatkowymi informacjami, które jednak są nadzwyczaj ubogie. Szkoda, że nie ma tutaj krótkiej charakterystyki odcinka lub chociaż jakiś ogólnych informacji o samej produkcji, co by mogło zachęcić innych widzów do zaangażowania się w oglądanie. Zamiast tego autor umieścił tutaj przyciski pozwalające na przypięcie danego odcinka jako powiadomienia na pasku stanu oraz dodanie informacji o nim do kalendarza Google. Szkoda, że program nie wspiera alternatywnych aplikacji kalendarzy, jak np. Cal czy Sol Calendar.  Interfejs aplikacji utrzymano w stylu Holo UI. Dominuje tutaj kolor błękitny. Całość sprawia wrażenie bardzo przejrzystej oraz intuicyjnej – głównie za sprawą niewielkiej liczby funkcji i poleceń, które tutaj znajdziemy. Niestety mimo polskiego rodowodu całość jest po angielsku. Nie sprawia to może, że z programu korzysta się trudniej, bo tak nie jest, ale miło by było, gdyby interfejs został spolszczony. Web Episodes to ciekawa aplikacja dla fanów seriali, ale obawiam się, że może ona nie sprostać ich wymaganiom. Owszem, oferuje ciekawe funkcje – zaledwie dwie. Brakuje tutaj całej otoczki dodatków, które czyniłyby ten program bardziej użytecznym. Może jakieś dodatkowe informacje? System regularnego przypominania? Model oceniania? Autor dopiero wydał pierwszą wersję, więc pozostaje mieć nadzieję, że na tym nie poprzestanie i będzie dalej rozwijał projekt, bo ma potencjał. 