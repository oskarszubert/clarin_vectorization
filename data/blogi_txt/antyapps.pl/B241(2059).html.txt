20.10.2012 Niegdyś „grali w gry” tylko stereotypowi chłopcy w ogromnych okularach, kraciastych koszulach i przetłuszczonych włosach, a przynajmniej tak się mówiło. Nie ważne czy chodziło o karty, papierowe RPG czy zdobywające popularność gry wideo, jasnym było, że „inni”, a raczej „normalni” tego nie robią. Po latach jednak świat wywrócony został do góry nogami i teraz już grają (prawie) wszyscy. W tramwaju 50-letnia kobieta gra w Angry Birds, w domu jej dzieciaki tańczą przy Dance Central, a wieczorem spotykają się w salonie całą rodziną by spędzić miło czas z planszówkami i innymi grami towarzyskimi — to nic nadzwyczajnego. Od dłuższego czasu ogromnym powodzeniem cieszy się Tabu, coraz częściej zastępujący wiecznie żywe kalambury. O co w tym chodzi i dlaczego od dziś nie musicie biegać z talią kart, a wystarczy aplikacja w telefonie czy tablecie? Już mówię! Ekipa podzielona jest na drużyny drużyny. Jedna z osób opowiada o wylosowanym przez siebie haśle by naprowadzić ekipę, z tą tylko różnicą, że nie może w tym celu użyć zestawu słów. Za przykład niech posłuży nam termin komputer, na który naprowadzając swoich ludzi nie możemy wspominać o: danych, pliku, monitorze, klawiaturze, myszce. Proste? W założeniach – oczywiście. A jak sprawdza się w praktyce? Cóż, nie będę ukrywał, zależy od hasła! Aplikacja od FunkyGames umożliwia zabawę od dwóch do czterech grupy. Ponadto możemy jeszcze ustawić długość rundy (od 30 sekund do 3 minut), wynik zapewniający zwycięstwo oraz karę punktową która dotyka członka grupy łamiącej tytułowe tabu. Grę charakteryzuje estetyczny design i spora wygoda — może jestem zbyt wygodny, ale zdecydowanie wolę nie musieć pamiętać cały czas o talii kart przy wyjściu z domu. Elektroniczną wersję Tabu przetestowałem wczoraj ze znajomymi i muszę powiedzieć, że to wydanie sprawdziło się znakomicie, chyba nikt tak naprawdę nie tęsknił za kartami. Jedynym elementem do którego mógłbym się doczepić, a nawet to zrobię, jest kwestia wyboru języka. Sam używam systemu w wersji anglojęzycznej, gra automatycznie się doń przystosowała wraz z całą biblioteką haseł i nie mogłem tego nigdzie zmienić, zdecydowaliśmy się zatem zainstalować program na urządzeniu kolegi, który Androida ma po polsku. Tabu to ponadczasowa gra, przy której mogą bawić się znakomicie wszyscy — bez względu na wiek, płeć czy miejsce zamieszkania. Prosta w założeniach rozrywka potrafi być znakomitą atrakcją pozwalającą uatrakcyjnić każde spotkanie w większej lub mniejszej grupie znajomych, a także nudne podróże. Szczególnie, że w tym wydaniu nie potrzebujemy miejsca na karty, nie musimy się też martwić o to, że coś po drodze zgubimy. Po prostu odpalamy aplikację i rozpoczynamy zabawę. Tabu dostępne jest za darmo w serwisie Google Play — ściągajcie, bo za kolejne pobrania twórcy obiecują więcej haseł i dalszy rozwój aplikacji! Ocena: 5/6 