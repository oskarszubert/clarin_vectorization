13.02.2014 Google Reader pozostanie pewnie jeszcze na długo w pamięci osób, które namiętnie korzystają z kanałów RSS. Ten popularny niegdyś czytnik przyczynił się do powstania szeregu mobilnych klientów. Mimo, że Google bezlitośnie zamknął swoją usługę, niektóre z nicch ciągle żyją – mało tego, rozwijają się i usamodzielniają. Tak też jest z opisywanym dziś gReaderem, który doczekał się sporej aktualizacji. Nowa wersja mobilnego czytnika RSS gReader to kolejny krok w kierunku uniezależnienia się od zewnętrznych usług. Dotąd program obsługiwał połączenie z takimi usługami, jak Feedly czy The Old Reader. Teraz użytkownicy mogą do niego również dodawać kanały lokalne, niepowiązane z żadnym zewnętrznym serwisem. Oznacza to zatem, że nie będziemy musieli martwić się o synchronizację, bo cały proces pobierania nowych treści wykona aplikacja. To duży ukłon w kierunku osób, które nie korzystają zbyt intensywnie z RSS-ów i nie chcą się wiązać z żadnym przeglądarkowym czytnikiem. Aktualizacja przyniosła również szereg opcji pozwalających na dostosowanie wyglądu poszczególnych artykułów. Odtąd użytkownik może wybrać krój czcionki, wskazać jej rozmiar, a także wyrównanie tekstu. Trudno uwierzyć, że te elementarne funkcje nie były tutaj obecne od samego początku. Na szczęście od teraz będą.  Duże nowości wprowadzono do systemu widżetów, co już głównie dotyczy wersji premium kosztującej niemało, bo blisko 17 złotych. Nowa wersja wprowadza w pełni konfigurowalne rozmiary 4×2 oraz 4×4. Użytkownik może dostosować ich tło, zachowanie, czcionkę oraz wiele, wiele innych aspektów działania.  Nie obeszło się również bez poprawek i ulepszeń. Posiadacze Androida KitKat ucieszą się z poprawionego zawijania tekstu, a mieszkańcy innych krajów niż USA docenią możliwość wyświetlania daty w formacie takim samym, jak systemowy. Poprawiono również logowanie do Feedly i Pocketa, eliminując błędy powodujące brak połączenia. Aplikacja nie ma teraz również problemów z wyświetlaniem miniaturek w widżetach o dużym rozmiarze. Pomniejszych poprawek jest znacznie więcej, choć sprowadzają się raczej już do drobiazgów. gReader to dziś jeden z najlepszych czytników RSS dla Androida o bardzo długiej i ciekawej tradycji. Widać, że twórcy nie mają zamiaru porzucać swojego projektu, mimo, że równolegle rozwijają inny – News+. Zmiany na pewno przypadną do gustu miłośnikom RSS-ów. 