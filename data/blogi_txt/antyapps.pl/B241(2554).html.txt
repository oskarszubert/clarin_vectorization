06.01.2014 Po ostatnim zestawieniu skupionym całkowicie na grach, tym razem zajmiemy się głównie aplikacjami. A tych przybywa w każdym zakresie i gatunku. Zapraszamy do 9 już zestawienia  aplikacji którym warto poświęcić uwagę jeżeli posiadacie Windows 8 bądź też RT.  Fotor – Color Splash Studio  Narzędzie do zabawy kolorami na naszych grafikach i zdjęciach. Wbrew pozorom pozwala na spore modyfikacje, a dzięki dobrze zaprojektowanemu interfejsowi sprawdza się zarówno na komputerach jak i tabletach. Aplikacja jest darmowa, dlatego jeżeli często poprawiacie coś w swojej galerii warto mieć ją w kolekcji. Viber Viber to popularny, zwłaszcza na zachodzie komunikator tekstowo- głosowy. Pozwala na darmową komunikację w obrębie swojej sieci. Aplikacja na Windows 8 jest pierwszą komputerową wersją tego komunikatora. Niestety do ideału trochę jej jeszcze brakuje. Interfejs prezentuje się schludnie i czytelnie, niestety zabrakło najbardziej podstawowej funkcji, a mianowicie powiadomień. Informacje o nadchodzącym połączeniu, czy też nowych wiadomościach otrzymamy dopiero będąc w aplikacji. Kolejnym drobnym minusem jest możliwość posiadania zarejestrowanej aplikacji na tylko jednym urządzeniu z Windows 8. Adobe Inspire  Darmowy magazyn dla wszystkich osób zajmujących się grafiką, fotografią oraz korzystających z aplikacji firmy Adobe. Zbiór pomysłów, inspiracji oraz porad. Nawet jeżeli nie zaliczacie się do żadnej z powyższych grup, warto poświęcić mu chwilę, jest dobrze dopasowany zarówno do urządzeń dotykowych jak i klasycznych komputerów, zarazem posiada sporo ciekawych treści. #techInformacje  Jeżeli nie lubisz bawić się w RSS i inne metody gromadzenia treści z serwisów, zarazem chcesz być na bieżąco z informacjami, #techInformacje mogą być dobrym rozwiązaniem. Aplikacja pozwala na śledzenie i lekturę artykułów oraz newsów z kilkunastu najpopularniejszych rodzimych serwisów. Znajdziecie wśród nich także antyapps, antyweb oraz niezgranych. Ilość funkcji jest niewielka, otrzymujemy jednak to co najważniejsze. Sticky Notes Board  Przydatne narzędzie do prowadzenia prostych notatek oraz przypomnień. Za jego pomocą możemy przygotować odpowiednie kafelki, które będą zawierały zanotowane przez nas informacje. Do tego sama aplikacja posiada coś na kształt tablicy korkowej gdzie możemy zbierać i segregować pozostałe zapiski. Jeżeli należycie do grona osób, które pomimo rozbudowanych systemów przypomnień i powiadomień potrafią zapominać o ważnych rzeczach, może warto pomyśleć nad zapisaniem ich na widocznym kafelku. Burn After Reading  Bardzo prosty czytnik usługi Pocket. Daje nam dostęp do naszych zapisanych artykułów, pozwala też na dodawanie nowych poprzez systemową opcję udostępnij. Program oferuje dwa tryby czytania tekstu: w formie  strony www oraz czytnika. Niestety ten ostatni nie zawsze działa prawidłowo. Dodatkowym atutem jest wsparcie dla żywych kafelków oraz ładny wygląd. BLAZBLUE CALAMITY TRIGGER  Na koniec zestawienia pozostał nam jeden tytuł growy. Blazblue to gratka dla wszystkich fanów bijatyk w stylu Guilty Gear X. Mangowy styl graficzny, irracjonalne bronie, postaci i kombosy to jej cechy szczególne. Choć wybór bohaterów jak i trybów rozgrywki je zachwyca rozmachem, to jednak gra potrafi zapewnić wiele godzin dobrej zabawy. Jedną z głównych zalet jest wsparcie dla pada od Xboxa oraz możliwość klasycznej rozgrywki 2 graczy na jednym urządzeniu. BLAZBLUE to także dobra propozycja dla łowców osiągnięć. Posiada jedne z najłatwiejszych na jakie natrafimy w grach Xbox Live na Windows 8. Już za samo uruchomienie gry otrzymamy pierwsze z nich. Niestety tytuł działa jedynie z Windows 8. Gra od jakiegoś czasu dostępna jest w promocyjnej cenie 10,49zł. 