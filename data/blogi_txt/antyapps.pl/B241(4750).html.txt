31.07.2013 Uprawnienia to bardzo wrażliwa kwestia w Androidzie. Często zdarza się bowiem, że instalowane aplikacje żądają dostępu do większej liczby danych niż teoretycznie powinny. A stąd już krótka droga do wycieku naszej lokalizacji, listy kontaktów czy chociażby nabicia astronomicznego rachunku za połączenia czy SMS-y typu premium. Jak się przed tym bronić? XPrivacy jest aplikacją, która pozwala nam kontrolować to, jakie uprawnienia przyznamy instalowanym aplikacjom. Przy czym nie ma znaczenia, jakie komunikaty zobaczymy przy samym procesie instalacji, bo rozwiązanie to ustawia „na sztywno” brak dostępu do konkretnego typu informacji/funkcji i nie am praktycznie żadnej szansy, by to przeskoczyć. Rozwiązanie to mocno przypomina zatem tryb prywatny z CyanogenModa, który wprowadzono dość niedawno. Ma jednak tę przewagę, że użytkownik może samodzielnie określić, jakie uprawnienia otrzymają aplikacje. Niestety nie jest to do końca tak fantastyczne rozwiązanie, bo do działania potrzebujemy zrootowanego urządzenia oraz instalacji frameworka Xposed. Szczegółową instrukcją twórcy udostępnili na stronie Github. Nie jest ona szczególnie skomplikowana dla średnio-zaawansowanych użytkowników, ale początkujący mogą się wystraszyć opisanych tam czynności.   Po instalacji otrzymamy dostęp do panelu, na którym umieszczono listę aplikacji. Możemy wybrać dowolną pozycję, a następnie odznaczyć te uprawnienia, które naszym zdaniem za bardzo uderzają w naszą prywatność. W rezultacie aplikacja nie uzyska dostępu do konkretnych informacji, ale też może przez to przestać poprawnie działać. Warto zatem dwa razy się zastanowić zanim zrobimy rewolucję  na naszym urządzeniu. Co ciekawe, program pozwala nam podsunąć programowi fałszywe dane, które sami wpiszemy (numer telefonu, lokalizacja, adres MAC itp.). Obsługa programu jest bardzo prosta. Interfejs zaprojektowano w oparciu o Holo UI, a więc jest on spójny z samym systemem i intuicyjny. Z drugiej strony część wyświetlanych komunikatów ma charakter dość specjalistyczny i dla wielu użytkowników będzie pewnie niezrozumiała. XPrivacy to funkcjonalne i praktyczne narzędzie, ale niestety zarezerwowane jedynie dla zaawansowanych użytkowników Androida. Osoby nie będące za pan brat z takimi hasłami jak root, recovery czy flashowanie, zapewne szybko wystraszą się samego procesu instalacji. Na szczęście podobne rozwiązanie ma już Android 4.3 i tam nie wymaga ono żadnych dodatkowych czynności poza instalacją aplikacji z Google Play aktywującej tę funkcję. 