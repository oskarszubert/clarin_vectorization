09.12.2011 World of Goo to jedna z tych gier komputerowych, które wręcz mnie zachwyciły. Prostota przeplata się tutaj z pomysłowością, wspaniałą oprawą audiowizualną i dobrą zabawą. W grze naszym zadaniem jest budowanie konstrukcji z Goo Balls, które łącząc się razem tworzą wieże czy mosty. Gra zadebiutowała na komputerach podczas jednej z akcji Humble Indie Bundle, gdzie gracz mógł dokonać zakupu gier za dowolną kwotę, z której część szła na cele charytatywne. Od tamtego czasu cieszy się sporą popularnością, dzięki temu, że łączy prostotę z przyjemną i intelektualną rozrywką.  Ucieszyłem się, gdy dowiedziałem się, że World of Goo zostało przeniesione na smartfony. Po uruchomieniu zdziwiło mnie to, że gra nie różni się praktycznie niczym w stosunku do wersji znanej z komputerów – oprócz kontrolera oczywiście. Ta sama grafika, ta sama oprawa audiowizualna. Super! Minimalizm tej gry sprawił, że mogła zostać w całości przeniesiona na urządzenia przenośne, bez jakichkolwiek cięć, które potrafią irytować w przypadku innych serii. W World of Goo znajduje się jeden mały, nieprzeszkadzający w rozgrywce błąd związany z niewyświetlaniem polskich znaków. Na chwilę obecną gra kosztuje trochę ponad 15 złotych. Uważam jednak, że będą to dobrze wydane pieniądze. Jeśli nie jesteście jednak tego pewni, zachęcam do pobrania wersji demo. World of Goo jest także dostępne dla iOS – w wersji standardowej, jak i HD. 