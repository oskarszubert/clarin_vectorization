16.04.2012 Uwielbiam robić zdjęcia i bardzo długo szukałem aplikacji, która w jakiś sposób będzie potrafiła zastąpić mi Instagram, zanim się pojawił, i Hipstamatic. Znalazłem LemeLeme i nie zawiodłem się. Chociaż nie obyło się bez łez. LemeLeme odstrasza w Google Play chińskimi znaczkami w opisie programu i wszędzie indziej. Na szczęście w samej aplikacji chińskich znaczków nie uświadczymy i UI jest po angielsku, więc nie jest źle. Niemniej mimo ładnego wykonania program nie jest tak łatwy i intuicyjny w obsłudze jakby mogło się wydawać. Przede wszystkim jest parę zgrzytów, które mnie od niego odrzucają (mimo to – mam go ciągle zainstalowanego i używam).  Po pierwsze na moim telefonie (Sony Ericsson Xperia Neo V) aplikacja bardzo często lubiła się sama z siebie wyłożyć, a po instalacji ICS praktycznie nie dało się jej używać. Trochę szkoda. Z drugiej strony – nie u każdego LemeLeme się wyłącza – na Samsungu Galaxy Ace taki problem nie występował. Kolejnym zgrzytem jest sam sposób przerabiania i zapisywania zdjęć. Opiszę jak to wygląda od strony użytkownika – przede wszystkim musimy mieć zdjęcie – wybrane z galerii albo zrobione przez aplikację. Potem przechodzimy do ekranu modyfikacji zdjęcia filtrami. Następnie przechodzimy do kolejnego ekranu – w którym wybieramy czy chcemy podzielić się zdjęciem ze światem, czy ma zostać ono zapisane gdzieś w czeluściach telefonu. Jeśli na tym etapie myślicie, że to koniec – to niestety tak nie jest. Samo zdjęcie i wszystkie jego przeróbki – owszem, są na karcie pamięci w roboczym folderze LemeLeme, ale nasze zdjęcie, które wybraliśmy… Znikło! Należy więc włączyć program i wybrać opcję ładowania zdjęć do LemeLeme z galerii. Po tej operacji nasze zdjęcie z poprzedniego „rzutu” zostanie zapisane. Jak widać – nie jest to więc przyjemna sprawa. Ostatni problem jest prosty do opisania – LemeLeme zajmuje dość sporo na telefonie i nie ma opcji przeniesienia aplikacji na kartę pamięci. Co gorsza – developerzy zapytani o taką opcję odpisali, że nie przewidują jej wprowadzenia, a szkoda. LemeLeme dostępny jest na iOS i Androida – w obu przypadkach za darmo. 