15.11.2012 Foursquare to bardzo specyficzny serwis społecznościowy. W naszym kraju wciąż mało popularny, choć z każdym miesiącem widać coraz więcej rodaków w jego bazie. Wiele osób zarzuca mu nieprzydatność (w końcu kogo obchodzi gdzie bywamy) inni podkreślają zalety elementów socjalnych i rywalizacji. Jeżeli należycie do tej drugiej grupy, bądź też chcecie zacząć swoją przygodę z tym serwisem, polecamy aplikację 4th   Mayor. Dlaczego własnie nią, a nie Foursquare dla Windows Phone? Oficjalna aplikacja nie jest zła, stara się wpisać w wyjątkowy tryb metro, posiada powiadomienia, ciekawy styl graficzny, ale gdzieś w tym wszystkim zagubiono jej czytelność. Najlepiej przekonać się o tym testując właśnie 4th   Mayor, który także dba o wierność stylowi metro, a jednak jest aplikacją o wiele bardziej czytelną i intuicyjną.  4th   Mayor poza standardowym zbiorem opcji i możliwości posiada też kilka dodatkowych, których nie znajdziemy w oficjalnej aplikacji. Wybrane miejsca możemy przypinać jako kafelki, skanować kody QR (jeżeli dana lokacja takimi dysponuje) i meldować się w nich. Gdy zabraknie nam pomysłu na ciekawe miejsca, możemy przejrzeć jedną z gotowych list. Lepiej niż w oficjalnej aplikacji prezentują się kafelki, poza wspomnianą możliwością przypięcia wybranych miejsc (podobnie jest ze znajomymi), możemy konfigurować ich wygląd oraz opcje powiadomień. Drobnych smaczków jest więcej. Przykładowo fani aspektu rywalizacji, mogą jako kafelek przypiąć ranking, gdzie w łatwy sposób będą śledzili punkty swoje i znajomych.  To właśnie takimi detalami 4th   Mayor bije oficjalna aplikacje na głowę. Tutaj zawsze pozostaje poczucie tego jeszcze jednego kliknięcia, jeszcze jednej opcji, do której mamy dostęp. W przypadku Foursquare, z każdej strony czuje się dziwne ograniczenia, które choć nie zawsze przeszkadzają, to potrafią irytować w momencie gdy zobaczymy, że to wszystko można było zrobić lepiej. Ponieważ aplikacja jest darmowa, polecam ją każdemu użytkownikowi Foursquara. Chyba że dla zasady korzystacie tylko i wyłącznie z oficjalnych programów. Foursquare dla Windows Phone nie jest zły, ale 4th   Mayor jest zdecydowanie lepszy. Dlaczego? Podejrzewam, że kilka pierwszych chwil z tą aplikacją da Wam odpowiedź. 