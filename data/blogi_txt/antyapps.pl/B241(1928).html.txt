29.01.2013 Liczba aplikacji do karaoke po Polsku w AppStore nie oszałamia. Właściwie, dopóty nie natknąłem się na Śpiewanki nie miałem styczności z żadną, która dawałaby możliwość popisów wokalnych w rodzimym języku.  Zawartość i oprawa Śpiewanek jednoznacznie wskazuje grupę docelową aplikacji, którą stanowią najmłodsi użytkownicy smartfonów i tabletów (lub, co może i bardziej prawdopodobne: rodzice tychże dzieciaków, użyczający im swoje urządzenie w celach dydaktyczno-rozrywkowych:)).  Śpiewanek – ulubionych wyliczanek znajdziemy w aplikacji 10. Nie jest to oszałamiająca ilość, ale z drugiej strony nie jest ich również za mało, myślę że liczba ta została dobrze wypośrodkowana. Zdecydowanie gorzej (dla użytkownika) przedstawia się ilość bezpłatnych piosenek. Zresztą liczba mnoga jest w tym przypadku nieuzasadniona – darmowy utwór jest tak naprawdę jeden i jest nim znany i lubiany Entliczek Pętliczek. Nie uszczuplając stanu rodzicielskiego konta możemy odblokować jeszcze dwie wyliczanki, za które zapłacimy… reklamując aplikację. Oceniając program w AppStore oraz polecając go na Facebook’u uzyskujemy dostęp do dwóch piosenek: Pałka Zapałka Dwa Kije oraz Plum Plum Misia Bela. Za pozostałą zawartość Śpiewanek zapłacimy 4,49€ (w pakiecie za wszystkie piosenki) lub, decydując się na zakup każdej wyliczanki osobno – 0,89€ od sztuki. Interfejs aplikacji jest bardzo prosty oraz, co najważniejsze, wygodny w użytkowaniu. Wszystkie ikony oraz przyciski są pokaźnych rozmiarów i zostały czytelnie oznaczone. Pomiędzy piosenkami nawigujemy za pomocą gestów, a tapnięcie w wybraną pozycję przenosi użytkownika do odpowiedniego nagrania. Jak spisuje się tryb karaoke? Bez zarzutu. Wszystkie piosenki wykonywane są przez dziecięcy zespół Wesołe Nutki. Podczas każdego nagrania płynnie możemy przełączać się pomiędzy ścieżką dźwiękową z wokalem, a nagraniem instrumentalnym. Sam tekst jest odpowiednich rozmiarów, a jego podświetlenie prezentuje się wyraźnie. Po zakończonych popisach wokalnych nagranie możemy odsłuchać, zapisać, skasować lub udostępnić na Facebook’u. Śpiewanki są aplikacją uniwersalną – zainstalujemy je na iPhonie, iPodzie Touch oraz na iPadzie (lub jego młodszym bracie – Mini). 