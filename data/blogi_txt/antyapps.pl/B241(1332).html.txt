01.11.2012 Coś dużo piłki nożnej w tym tygodniu. Nie dalej jak przedwczoraj opisywałem bardzo dobrą aplikację pozwalającą śledzić poczynania naszych ulubionych drużyn piłkarskich (i nie tylko ich), a dziś pozostajemy w tym samym klimacie. Z tą tylko różnicą, że zamiast liczyć na solidne przyłożenie się zespołów którym kibicujemy sami poprowadzimy naszych piłkarzy do zwycięstwa. Poznajcie Fluid Football — grę o futbolu, w której nie liczy się zręczność, a taktyka. Odnoszę wrażenie, że to pierwsza gra która z piłką nożną w roli głównej, która ma szansa zdetronizować w moim rankingu tytuł przy którym mimo upływu czasu spędzam nieprzyzwoicie wiele godzin — Sensible Soccer. Mimo że Fluid Football nie jest grą stricte sportową, bo bliżej jej do strategii czasu rzeczywistego, to i tak ma szansę porwać wielu z Was, bo jest po prostu dobra!  Na starcie od razu jesteśmy atakowani tutorialem, w którym wyjaśniane są podstawowe zasady gry. Mażąc po ekranie wskazujemy zawodnikom drogę którą mają podążać, przytrzymując na ich sylwetkach palec przez dłuższą chwilę mamy możliwość podać piłkę lub, kiedy jesteśmy dostatecznie blisko i zdecydujemy się oddać strzał w kierunku bramki, wejść w tryb gola. Polega on na przełączenie do widoku pierwszoosobowego: przed nami widać piłkę, a gestem oddajemy strzał — podobnie jak to miało miejsce w Kicks Soccer.  Cała zabawa została podzielona na kilkadziesiąt plansz, w których wzorem wielu gier stworzonych z myślą o tabletach i smartfonach, zdobyć możemy w sumie trzy piłki za wykonanie wyznaczonych dla każdej planszy zadań. To może być po prostu strzelenie gola, podanie piłki innym zawodnikom określoną ilość razy czy zmieszczenie się w określonym odgórnie limicie czasu. Wraz z przekraczaniem kolejnych granic zdobywanych przez nas piłek odblokowujemy dostępne puchary („światy”), gdzie czekają na nas coraz bardziej skomplikowane akcje do rozegrania. W sumie Fluid Football oferuje ich kilkaset!  Technicznie tytuł niespecjalnie się wyróżnia. Graficznie nie powala, podobnie jak w kwestii udźwiękowienia. Sterowanie zaś mimo że wyjątkowo proste, sprawdza się znakomicie, jednak wymaga dłuższej chwili by do niego przywyknąć i móc swobodnie nawigować naszą drużyną. Z pewnością dla nikogo nie będzie także tajemnicą to, że im większy ekran, tym zabawa jest wygodniejsza, ale nawet na niewielkich panelach smartfonów można już wygodnie sterować naszą drużyną, nie wspominając już o celnym strzelaniu bramek. Gra dostępna jest za darmo, jednak należy ją rozpatrywać bardziej w kategorii wersji demonstracyjnej. Składają się na nią trzy puchary, za pozostałe przyjdzie nam zapłacić. Jednak dopracowanie Fluid Football i brak największej choroby produkcji mobilnych — wszechobecnych mikrotransakcji — sprawia, że mogę ją polecić wszystkim. Kiedy poradzicie sobie ze wszystkimi wyzwaniami, po prostu dokupicie zestaw kolejnych, to chyba dobry układ? Produkcja dostępna jest zarówno dla urządzeń z Androidem jak iOS. 