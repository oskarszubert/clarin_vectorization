27.06.2013 20 czerwca miała miejsce premiera nowej odsłony czwartkowego magazynu reporterów Gazety Wyborczej – Duży Format. Tygodnik przeszedł sporą rewolucję, tak od strony wizualnej, jak i tekstowej. W redakcji pojawiły się nowe twarze, a sam magazyn zyskał nowoczesny i dynamiczny layout. Wydawnictwo doczekało się również długo przeze mnie wyczekiwanej wersji na iPada. Duży Format to magazyn reportażu. W każdym numerze czasopisma znajdziemy około 20 tekstów polskich i zagranicznych, prezentowany z rozmachem fotoreportaż, komiks, cieszącą się sporą popularnością u czytelników krzyżówkę – jolkę oraz kolumnę o najlepszych filmach dokumentalnych.  Wśród autorów Dużego Formatu znajdziemy nazwiska wiele znaczące dla polskiego reportażu: Krzysztof Varga, Mariusz Szczygieł, czy Jacek Hugo- Bader. Ekipa doświadczonych wyjadaczy została wzmocniona młodymi wilkami, do których należą absolwenci Polskiej Szkoły Reportażu i pisarze młodego pokolenia. “W reportażu widać świat w zbliżeniu. Wszystko nabiera wtedy sensu. To przywilej soczewki, który wyróżnia reportaż spośród gatunków dziennikarstwa i pozwala temu wynalazkowi sprzed prawie stu lat trwać i konkurować z nowoczesnymi, szybkimi mediami” Włodzimierz Nowak, reporter, szef DF. iPadowe wydanie Dużego Formatu prezentuje się bardzo dobrze. W wersji cyfrowej nowy layout magazynu wygląda naprawdę świetnie. Dobre wrażenie robi biblioteka aplikacji, w której znajdziemy wszystkie potrzebne informacje, czyli cenę danego wydania oraz jego numer. W tym miejscu możemy również zamówić subskrypcję miesięczną magazynu, która dostępna jest po dotknięciu szerokiej grafiki u góry ekranu. Cena pojedynczego numeru wynosi 0,89€, za miesięczną subskrypcję (cztery numery) zapłacimy natomiast 1,99€. Premierowy egzemplarz DF jest dostępny za darmo.  Nawigacja w obrębie magazynu jest wygodna i szybka. Ciekawym rozwiązaniem jest możliwość wyświetlenie spisu treści w dwóch formatach: uproszczonym (w lewej kolumnie) oraz rozbudowanym, dającym podgląd kilku pierwszych stron składających się na dany artykuł (u góry ekranu). Dzięki wyraźnym strzałkom towarzyszącym nam w trakcie lektury zagubienie się w obrębie DF jest praktycznie niemożliwe. Spore wrażenie robi szybkość działania aplikacji – wszystkie reakcje, na działania czytelnika są błyskawiczne. Duży Format jest jednym z nielicznych magazynów na iPada, w którym niemal nie uświadczymy irytującego doczytywania zawartości kolejnych stron artykułu.  DF w wydaniu na iPada to bardzo udane wydawnictwo. Lektura tygodnika, dzięki jego przejrzystości i czytelności jest czystą przyjemnością. Pozostaje czekać na dostosowanie aplikacji do mniejszego wyświetlacza iPhone’a oraz na wersję obsługującą urządzenia z systemem Android. 