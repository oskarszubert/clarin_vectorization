24.01.2014 I jeszcze jedna aplikacja do obróbki fotografii na urządzenia mobilne. Tym razem jednak obyło się bez filtrów, a skupiamy się na mieszaniu dwóch fotografii, zapewniając im delikatne przejście. Prosta aplikacja, jednak dla wielu miłośników kolaży może okazać się niezbędną. Tym bardziej, że z tego co się orientuję, żadne z szanownego grona bardziej skomplikowanych narzędzi takich opcji nie posiada. Dlatego też warto się wyposażyć w Instashake!  Wystarczy otworzyć (już z poziomu aplikacji zrobić) dwa zdjęcia i możemy rozpocząć zabawę z ich przeźroczystościami. Te nakładamy standardowo w czterech formach: wyśrodkowanych prostokątach, ekranie podzielonym na pół w pionie lub poziomie, a także na skosy. Najważniejsza jest jednak magiczna różdżka, która sama pozwala nam wskazywać miejsca, w których chcielibyśmy by fotografie się przenikały. Za pomocą suwaka  zaś zmieniamy intensywność wtapiania. I to już cała filozofia związana z użytkowaniem aplikacji. Proste i klarowne zadanie, ponadczasowy efekt, a wcale nie tak oczywisty dla całego zastępu popularnych aplikacji. Instashake można nabyć w AppStorze (wersja na małe ekrany) lub Google Play za około 6 złotych. 