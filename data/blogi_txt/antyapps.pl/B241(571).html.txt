11.10.2013 Choć Białystok nie należy do czołówki największych miast w naszym kraju, doczekał się bardzo dobrej aplikacji dla osób podróżujących komunikacją miejską. Aplikacji, o której ja jako mieszkaniec stolicy mogę tylko pomarzyć, zadowalając się prostymi rozkładami w programach typu jakdojade czy Transportoid. BUSstok bazuje na informacjach z oficjalnego serwisu Białostockiej Komunikacji Miejskiej www.przystanki.bialystok.pl. Ekran główny podzielono na cztery kategorie: wyszukiwarkę, ulubione, linie i w pobliżu. Wyszukiwarka działa uniwersalnie. Nie ma specjalnego podziału na linie czy też ulice, wpisujemy je w jedno okno tak jak i nazwę dzielnicy bądź nr. przystanku. Po chwili otrzymujemy zwrócony wynik. Wybierając interesujący nas przystanek otrzymamy mini podgląd mapy z jego lokalizacją oraz rozpiskę kursujących autobusów wraz z najbliższą godziną przyjazdu. W tym widoku brakuje możliwości przejścia do szczegółów konkretnej linii, np. żeby sprawdzić po jakiej trasie przebiega. Na dolej belce umieszczono przycisk za pomocą którego dodamy przystanek do ulubionych, bądź też przypniemy do ekranu głównego jako kafelek. Wybierając opcję w pobliżu uruchomimy mapę z zaznaczonymi przystankami w okolicy tego który wybraliśmy. Klikając na nie otrzymamy informacje o jego nazwie, numerze oraz odległości, mamy też możliwość przejścia do szczegółowej rozpiski kursujących z niego autobusów. Konkretne linie są dostępne także z menu głównego.  Jeżeli jesteśmy nowi w mieście i nie bardzo wiemy gdzie znajdują się przystanki, wystarczy wyszukać je po naszej lokalizacji. Otrzymamy ponownie podgląd na mapę, tym razem jednak z wynikami bliskimi naszego położenia. Użycie tej opcji czasem wyrzucało mnie z programu. Do pełni szczęścia brakuje tylko trybu podglądu gdzie znajduje się nasz autobus. Z tego co mi wiadomo komunikacja w Białymstoku wspiera to rozwiązanie. Do interfejsu nie mam większych zastrzeżeń, ładnie czerpie z idei metro, jest łatwy w obsłudze. Kolory oparte o barwy przewoźnika bardzo dobrze wyważono i wpleciono w aplikację. Lekko zawodzą kafelki. Po pierwsze z jednej strony wszystkie prezentują tę samą grafikę (zdjęcie miasta), po drugie w najmniejszym trybie są statyczne, przez co widzimy tylko zdjęcie, a nie nazwę przystanku. Gdy przypniemy ich kilka, może być problem z identyfikacją, który jest który. Brakuje także możliwości przejścia z tak uruchomionej aplikacji, do opcji głównych. Chcecie mieć dostęp do programu i konkretnego przystanku na ekranie start, musicie umieścić dwa skróty. Jeżeli mieszkasz w Białymstoku, masz Windows Phone i nie znasz jeszcze BUSstok koniecznie nadrób te zaległości. Aplikacja jest darmowa, wraz z ostatnią (dzisiejszą) aktualizacją autor dodał do niej reklamy. Nie są zbytnio natarczywe, lokalizacją dopasowują się do ekranu. Mam nadzieję, że z czasem pojawi się opcja ich usunięcia za drobną opłatą. 