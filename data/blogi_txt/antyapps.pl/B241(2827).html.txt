06.05.2013 Strumieniowe słuchanie muzyki i w Polsce zdobywa coraz większą rzeszę miłośników, a usług z nim związanych co rusz na naszym rynku przybywa. Wielokrotnie pisaliśmy już o mobilnych aplikacjach WiMP, Spotify, a i Deezera oczywiście nie mogło zabraknąć — jakby nie patrzeć, to najwięksi gracze w tej kategorii. Ostatni z Wielkiej Trójcy dorobił się nowej aplikacji mobilnej, czym kusi w nowej odsłonie? Przede wszystkim jej twórcy wzięli sobie słowo „mobilność” do serca. Skupili się na dostosowaniu aplikacji tak, by subskrybentom ich usług korzystających z dostępu mobilnego żyło się jeszcze lepiej. W tym wydaniu chodzi o pamięć podręczną, w której zapisywane będą wszystkie najczęściej przez nas słuchane utwory. Pewnie część z Was zastanowi się, jakie niby korzyści mają z tego wynikać, w końcu po to korzystacie z chmury, by nie było problemów z miejscem na smartfonie czy tablecie? Coś w tym jest, ale twórcy zwracają uwagę na trzy inne aspekty, w których nowe rozwiązanie okaże się lepsze. Przede wszystkim szybszy dostęp do ulubionych utworów, kiedy używamy internetu mobilnego. Możecie sprawniej cieszyć się muzyką będąc bez dostępu do WiFi — kawałki będą odtwarzane sprawniej, bowiem część danych będzie zapisana w pamięci urządzenia. Co za tym idzie — mamy szansę zaoszczędzić nieco transferu. A co ważniejsze, także największej bolączki wszelkich inteligentnych urządzeń — baterii. A jak to z tym miejscem? Absolutnie nie można mylić tej funkcji z dostępem offline, który do funkcjonowania nie potrzebuje połączenia z siecią w ogóle. Wówczas wszystkie utwory pobierane są całkowicie do pamięci naszego tabletu czy smartfona, tutaj jedynie jakiś ich wycinek. No dobrze, ale co jeśli te dane podręczne zajmować będą za dużo miejsca? Wówczas możecie je wyczyścić ręcznie — wystarczy jedynie kliknąć na ikonę z ustawieniami, a następnie skorzystać z polecenia „opróżnij pamięć podręczną”. Mimo że na co dzień jestem użytkownikiem Spotify i to oni co miesiąc dostają ode mnie pieniądze, to nowa odsłona aplikacji Deezera na iOS naprawdę przypadła mi do gustu. Jest bardziej intuicyjna, przejrzysta, a do tego zaimplementowane nowości z pewnością umilą życie wszystkim, którzy na co dzień słuchają muzyki ze streamów. I wbrew moim obawom, przy użytkowaniu wcale nie zaśmieciła specjalnie pamięci iPada; o baterii niestety się nie wypowiem, gdyż przy moim dość specyficznym użytkowaniu tabletu naprawdę trudno jest to zbadać. Jednak z informacji prasowej wynika, że to dopiero początek przemian w mobilnych odsłonach Deezera — oby tak dalej! Teraz czekamy na podobne opcje w przypadku aplikacji na Androida. 