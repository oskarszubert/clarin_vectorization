22.02.2013 Już są. Jeszcze bardziej wściekli i mają jeszcze większe giwery niż poprzednio. Jeżeli ktoś liczył na lekką zmianę konwencji (są tacy?) znanej z pierwszej części, efektowne intro pozbawi go wszelkich złudzeń. Niekończąca się fala przeciwników nadciąga, a naprzeciw nim stają Francy i Percis – tylko od Ciebie zależy, kto z tej batalii wyjdzie zwycięsko. Oto Gun Bros 2. Pierwsza część Gun Bros wydana przez Glu Games w 2010 roku szybko zyskała uznanie graczy. Gra była darmowa, a przy tym charakteryzowała się bardzo dobrą oprawą audio-wideo, wysokim tempem akcji i sporą grywalnością, czego nie można było powiedzieć o większości konkurencyjnych tytułów. W tej beczce miodu była i łyżka dziegcu: Gun Bros usłany był wszelkiego rodzaju mikropłatnościami, od których uciec było bardzo ciężko. Na pewno nie była to propozycja dla graczy alergicznie reagujących na tego typu „dodatki”. Pierwsze wrażenia z kilkudziesięciu minut, jakie dane mi było spędzić z drugą częścią strzelaniny od Glu Games są… identyczne, jak w przypadku poprzednika. Na pierwszy rzut oka zmieniło się niewiele. Lekko podrasowana została grafika, ale gra nadal zachowuje płynność na iPadzie drugiej generacji. Swoje rozmiary zwiększyły bronie dzierżone w muskularnych ramionach dzielnych bohaterów – zmiana to czysto kosmetyczna.  W menu głównym znajdziemy dwa tryby gry: kampanię oraz niekończące się przetrwanie. W przypadku wybrania tej drugiej opcji możliwa jest gra w dwie osoby. Nie zrezygnowano z mikropłatności – sklep z uzbrojeniem dostępny z poziomu głównego ekranu pęka w szwach od wirtualnych dóbr wszelakich, za które musimy zapłacić pieniędzmi, tyle że już nie tymi wirtualnymi. Niespełna pół godziny, które spędziłem z najnowszymi Gun Bros wystarczają, by pokusić się o stwierdzenie, że nie obejdzie się bez konieczności szybkiego łatania gry. W czasie tego krótkiego czasu jaki z nią spędziłem, już dwukrotnie zdarzyło mi się nagłe, samoistne wyłączenie aplikacji. Co gorsza, na ten moment gra w ogóle nie chce się uruchomić – o ile nie mam szczególnego pecha i nie jest to jednostkowy przypadek, po raz kolejny mamy do czynienia z nie dość dobrze przetestowanym tytułem, co w ostatnim czasie wydaje się niepokojącą normą. Gun Bros 2 dostępna jest w AppStore po tym adresem. Gra, podobnie jak pierwsza część, jest darmowa. 