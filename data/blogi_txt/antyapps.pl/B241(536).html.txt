29.01.2013 Social Learning czyli dzisiejsza, mająca spore grono fanów forma nauki i rozwiązywania problemów z zadaniami, w Polsce popularna dzięki portalowi Zadane.pl właśnie trafiła do AppStore. Twórcy chwalą się entuzjastycznym przyjęciem aplikacji przez użytkowników, którzy na całym świecie pobrali program (dostępny w różnych wersjach językowych) już 22 tysiące razy. My postanowiliśmy przyjrzeć się samemu programowi z bliska… Pierwsze miejsce w kategorii Edukacja oraz awans do TOP 10 wśród wszystkich aplikacji dostępnych w polskim AppStore nie jest może największym osiągnięciem, ale z pewnością faktem, który warto odnotować. Zadane.pl to mobilna wersja edukacyjnej platformy, która wspiera uczniów szkoły podstawowej, gimnazjum, liceum oraz technikum w ciężkich chwilach, gdy mózg przestaje pracować, a oczy i ręce odmawiają posłuszeństwa. Mowa oczywiście o rozwiązywaniu skomplikowanych zadań domowych, z którymi sami nie potrafimy sobie już poradzić. Wtedy o pomoc można poprosić innych, bardziej doświadczonych użytkowników, a nowa aplikacja ma nam w tym znacznie pomóc. Tuż po pierwszym uruchomieniu, zostaniemy poproszeni o zalogowanie się do systemu. W tym celu możemy wykorzystać istniejące już konto, dane opublikowane na łamach Facebooka lub ręcznie wpisane w specjalnie przygotowanym formularzu. Gdy rejestrację i następujące chwilę później logowanie mamy już za sobą, „zabawa” rozkręca się na dobre. Zawartość programu została podzielona na 5 zakładek. Pierwsza z nich – Znajomi – to zgodnie z nazwą, karta gdzie znajdziemy wszystkie informacje na temat naszych przyjaciół, którzy także korzystają z Zadane.pl. To właśnie tam zobaczymy kto jest w tej chwili dostępny na łamach portalu, a także zachęcimy do korzystania nowe osoby.  Pytania to miejsce gdzie na bieżąco publikowane są nowe prośby o pomoc wysyłane przez użytkowników. Wykorzystując filtry możemy określić z jakich przedmiotów chcielibyśmy przeglądać publikowane pytania oraz jakiego stopnia edukacji powinny one dotyczyć. Po wybraniu jednego z pytań, zostaniemy przeniesieni na kartę ze szczegółami gdzie będziemy mogli znaleźć m.in. zdjęcia oraz opis wykonywanego zadania. Także tutaj możemy dostrzec pierwszą wpadkę designerów, którzy przycisk Rozwiąż umieścili na samym dole ekranu. Niestety efekt końcowy nie wygląda wyjątkowo estetycznie. Karta Zapytaj szczególnie zainteresuje osoby, które właśnie dzielnie siedzą nad książkami. Z jej pomocą możemy wysłać pytanie przepisując jego treść do publikowanego później wpisu lub dołączyć zdjęcia. Takich załączników możemy dodać aż trzy. Jeżeli podobnie jak mi, nad waszymi głowami właśnie zaświeciła się lampka, która wprost zachęca do publikowania zdjęć podczas pisania sprawdzianów w szkole, nie trzymając was dłużej w niepewności, muszę was odrobinę zmartwić. Wszystkie posty wysyłane przy pomocy mobilnej aplikacji są moderowane – tak przynajmniej możemy przeczytać w oficjalnym ogłoszeniu prasowym na temat Zadane.pl. Myślę jednak, że uczniowski spryt już niejednokrotnie pokazał, że nie takie rzeczy można skrzętnie obejść… Ostatnie dwie zakładki ­– Szukaj i Profil – są dosłownym odpowiednikiem swoich nazw. Nie ma na nich nic szczególnego i wartego uwagi i komentarza. Są przygotowane po prostu poprawnie, jak z resztą cała aplikacja. Testując Zadane.pl nie natknąłem się na drażniące błędy, jednak nie ma co ukrywać – aplikacja designerskim majstersztykiem raczej nie zostanie. W kwestii samej oprawy można było zrobić zdecydowanie więcej. Może przy okazji nadchodzących aktualizacji? Trzymam kciuki. Program jest bezpłatny. 