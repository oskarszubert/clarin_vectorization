20.04.2012 Piątek, piąteczek, piątunio! Jakkolwiek by go nie nazwać, ten dzień tygodnia chyba dla wszystkich jest jednym z najbardziej ulubionych. Wreszcie rozpoczynamy weekend! Od dziś, w każdy następny piątek będę przygotowywał recenzje gier, które są warte waszej uwagi podczas sobotniego i niedzielnego leniuchowania na kanapie. Pierwszym polecanym tytułem jest przeurocza gra Tongue Tied!. Nie dajcie się jednak zwieść ociekającej słodkością grafice powyżej. Ta gra wcale nie jest taka prosta, na jaką wygląda. Głównymi bohaterami Tongue Tied! są dwa, nierozłączne psy – Mick i Ralph. Co mam na myśli mówiąc nierozłączne? Otóż (zgodnie z nazwą aplikacji) pieski zostały związane swoimi wyjątkowo długimi i rozciągliwymi językami. Ściągając grę z wirtualnych półek AppStore byłem przekonany, że będzie to lekki i dość prosty tytuł, który będę mógł polecić nie tylko wam, ale także waszym pociechom, bądź młodszemu rodzeństwu. Okazuje się jednak, że Tongue Tied! wcale nie jest takie proste. Największą trudność sprawia tutaj sterowanie. Nie kierujemy bowiem tylko jedną postacią, a dwoma jednocześnie. Psy podążają do przodu samodzielnie, my musimy natomiast wykorzystywać rozciągliwość ich języków i prawa fizyki w celu nawigowania ich ruchem oraz zbierania kości, które później przeliczane są na punkty. Nie bądźcie jednak za bardzo przerażeni, pierwsze poziomy są dość proste i stopniowo wprowadzają kolejne ruchy. Dodatkowo na naszym ekranie pojawiają się instrukcje ułatwiające całą zabawę. Jeżeli trudno wam to sobie wyobrazić, koniecznie zobaczcie poniższe wideo.  W obecnej postaci, gra oferuje 60 wyjątkowych poziomów. Co więcej, w tzw. Doghouse czekają na nas dodatkowe, 33 wyzwania, za które zdobywamy wyjątkowe nagrody. Ponadto, twórcy gwarantują 12 miesięcy bezpłatnych aktualizacji, zatem wyzwań i poziomów będzie coraz to więcej. W menu głównym gry, znajdziemy także pozycję Tricks. Tam możecie przeczytać szczegółowe informacje na temat wyjątkowych ruchów podczas sterowania Mickiem i Ralphem. Sam gameplay Tongue Tied! jest bardzo przyjemny. Gra ma rewelacyjną, rysunkową grafikę. Wszystko jest ładne i kolorowe, aż chce się patrzeć! Poziom trudności, rośnie z każdym kolejnym poziomem, z racji urozmaicania plansz o nowe utrudnienia stające na drodze sympatycznych piesków. Nie mogę narzekać także na ścieżkę dźwiękową tytułu. Zarówno efekty dźwiękowe, jak i sama muzyka towarzysząca nam podczas gry jest bardzo przyjemna i utrzymana w bajkowym klimacie. Aby było ciekawiej, Tongue Tied! wykorzystuje również to co najlepsze z Games Center. Nic nie stoi zatem na przeszkodzie by porównać nasze wyniki w grze ze znajomymi lub z innymi graczami z całego świata.  Końcowa ocena aplikacji to 5. Wierzcie lub nie, przechodząc niektóre poziomy naprawdę się namęczyłem. Mam nadzieję, że także i wam ta pozycja sprawi trochę kłopotu i rozrusza wasze szare komórki przez weekend :). Tongue Tied! pobierzecie z AppStore. Gra kosztuje 1,59€. 