23.12.2013 Sensowna organizacja czasu pracy to dla wielu osób niełatwe zadanie. Mniejszy problem, gdy sami jesteśmy sobie sterem i okrętem oraz nie mamy współpracowników dzielących z nami przeróżne projekty i zadania. Gorzej, gdy na naszej głowie spoczywa nie tylko rozplanowanie, rozdzielenie, ale i kontrola zadań przydzielonych poszczególnym osobom. W takich przypadkach niezastąpione okazują się aplikacje umożliwiające organizację czasu pracy oraz trzymanie w ryzach wspólników. Jednym z najciekawszych programów pomagających spełniać te zadania jest Trello. Trello to rozbudowana, w pełni edytowalna tablica, na której możemy umieszczać listy z nowymi zadaniami. Aplikacja mobilna (dostępna na urządzenia z systemem iOS oraz Android) w pełni synchronizuje się z serwisem o tej samej nazwie, dzięki czemu z możliwości Trello może korzystać każdy mający dostęp do komputera podłączonego do sieci i wyposażonego w przeglądarkę internetową.  Siła Trello tkwi w jego prostocie. Nawigacja, przenoszenie zadań, ich edycja, tworzenie list, notatek, głosowanie nad poszczególnymi opcjami, dołączanie użytkowników, powiadomienia – korzystanie z tych, i wielu innych funkcji jest niesłychanie intuicyjne i proste. Jednocześnie aplikacja pozwala na niemal kompletną kontrolę nad projektem, no może poza edycją dokumentów, ale od tego mamy przecież szereg innych programów. W parze z świetną funkcjonalnością idzie przejrzysty i zmyślnie zaprojektowany wygląd aplikacji. Nawet, gdy naszą tablicę wypełnia całkiem spora ilość tabelek i zadań, pogubić się jest ciężko. Organizację ułatwiają dodatkowo kolorowe etykiety, które możemy dowolnie rozdzielać pomiędzy wybranymi zadaniami. Praktycznym narzędziem jest również wysuwany boczny pasek, na którym wyświetlają się wszystkie aktywności użytkowników przypisanych do danej tablicy.  Trello to jedna z najbardziej praktycznych i pomysłowych aplikacji, z jakich miałem okazję korzystać na iPadzie. Jeżeli jesteś osobą potrzebującą organizera pozwalającego na planowanie i współdzielenie zadań Trello wydaje się być jedną z niewielu sensownych opcji. Warto spróbować, tym bardziej, że aplikacja dostępna jest za darmo, a bezpłatne konto pozwala na całkiem sensowną pracę. 