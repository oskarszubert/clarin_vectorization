25.09.2012 Nie mam zielonego pojęcia jak to się stało, że tak tak późno trafiłem na Muzy. Przy okazji przygotowywania tydzień temu zestawienia aplikacji fotograficznych dla Androida po raz kolejny przeczesałem Google Play i wówczas również nigdzie mi nie mignął, bo z pewnością nie omieszkałbym o nim wspomnieć. No ale nie ma co rozpamiętywać, ważne że już się znamy. A zapowiada się naprawdę udana znajomość, bo wszystko czego potrzebuję znajduję teraz w jednym programie. Muzy ma wszystkie funkcje, za które zawsze najbardziej ceniłem programy do edycji obrazów na urządzeniach mobilnych: możemy nie tylko z jego poziomu zrobić zdjęcie, ale także dokonać edycji, nałożyć filtry, dodać ramki czy zrobić z nich kwadratowy kolaż w jednej z kilkunastu konfiguracji, który jak ulał pasuje na Instagram. Podobnie jak w opisywanym niedawno przeze mnie na łamach AntyApps Fotorze mamy też możliwość wprowadzenia drobnych poprawek w samej fotografii: manipulację kontrastem, podkręcenie jasności czy dodanie nieco ostrości by całość prezentowała się lepiej i bardziej profesjonalnie. Tym co już na pierwszy rzut oka wyróżnia Muzy jest górny pasek menu. Oprócz szybkiego dostępu do funkcji składających się na tę aplikację, czyli Photoboxa (kolaże), edytora zdjęć, aparatu i Przemyśleń (te dają możliwość napisania dowolnych słów na kwadratowej planszy o jednokolorowym tle); znajdziemy również skróty do… innych programów służących obróbce zdjęć na Androidzie. Nie zabrakło tam PhotoGrid, Pixlr-o-matica, FxCamery czy PhotoFunii. Kiedy dane aplikacje mamy zainstalowane na naszym urządzeniu, z tego miejsca możemy je po prostu włączyć. W innym wypadku jesteśmy przenoszeni do odpowiedniej strony w Google Play. To miłe, ze nareszcie możemy kontrolować wszystko z poziomu jednej aplikacji. Bo z tego co widzę, wielu miłośników nakładania filtrów i innego rodzaju upiększaczy, podobnie jak ja, korzysta z kilku programów na raz. Jako że Muzy to nie tylko aplikacja do obróbki zdjęć, ale także usługa społecznościowa na wzór Instagramu, możemy się nimi podzielić ze światem lub po prostu zachować je w pamięci urządzenia z Androidem. Czuję się jeszcze zobowiązany wspomnieć o dwóch istotnych rzeczach: by założyć konto w Muzy i cieszyć się wszystkimi dobrodziejstwami aplikacji niezbędne będzie konto na Facebooku oraz o tym, że darmowy jest tylko jeden zestaw filtrów. Za odblokowanie kolejnych przyjdzie nam zapłacić po dolarze. Nie jest to specjalnie wygórowana suma, szczególnie jeśli jesteście miłośnikami podkręconych kolorków. Może żaden z nich nie jest specjalnie odkrywczy z porównaniem do tego co oferują konkurencyjne programy, ale jeśli chcielibyście mieć dosłownie wszystko w jednym — warto się skusić. Muzy to jeszcze jeden program do edycji plików graficznych na naszym Androidzie. Nie oferuje nic specjalnie nowego, ale przez łatwy dostęp z jego poziomu do innych aplikacji może być traktowany jak prawdziwe centrum dowodzenia. Ja z pewnością dam mu szansę i zobaczę jak sprawdzi się przy użytkowaniu na co dzień, a skoro nic nie kosztuje, to Wam polecam czym prędzej uczynić to samo! 