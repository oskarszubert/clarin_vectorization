01.04.2013 Baseball nie należy może do najpopularniejszych dyscyplin sportowych w naszym kraju, jednak wyniki naszej drużyny narodowej w piłce nożnej mogą wkrótce przyczynić się do wzrostu popularności każdego sportu, innego niż football. Tym, którzy już teraz szukają alternatywy, polecam aplikację At Bat, która pozwala śledzić na bieżąco wszystkie nowiny związane z najważniejszą amerykańską ligą baseballu.Po uruchomieniu aplikacji wybieramy swoją ulubioną drużynę, dzięki czemu na samej górze menu pojawia się zakładka, która odsyła nas tylko do informacji poświęconych naszemu zespołowi. To z pewnością wygodne rozwiązanie dla zagorzałych kibiców. Aplikacja dostarcza oczywiście informacji o innych drużynach. Mamy dostęp do składów drużyn, wyników meczy i statystyk. Możemy także przeczytać informacje o zawodnikach lub obejrzeć baseballowe filmiki. Dla kibiców, którzy są na miejscu przewidziano także możliwość zakupienia biletów na mecze, lub zakupy w drużynowych sklepikach. Aplikacja może łączyć się także z inną, pochodzącą od tego samego dewelopera, która udostępnia nam cały wachlarz bonusów związanych z odwiedzaniem ligowych stadionów. Są to nagrody za check-in na wybranych obiektach, dostęp do promocyjnych ofert, a także dodatki związane z mediami społecznościowymi. At The Ballpark to jednak aplikacja na tyle złożona, że zasługuje na osobny tekst.  Mimo, że ekstraliga baseballowa liczy w polsce zaledwie 8 drużyn, sport ten z pewnością ma rzesze swoich fanów w naszym kraju. Myślę, że to właśnie oni będą najbardziej zadowoleni z aplikacji, która umożliwia obserwowanie tego, co dzieje się w najlepszej baseballowej lidze świata. Jeśli jednak nie interesuje was zdobywanie baz i odbijanie piłki kijem, warto potraktować At Bat jako wzór naprawdę dobrze przemyślanego serwisu sportowego, z którego nie jeden twórca aplikacji mógłby się wiele nauczyć. Aplikacja dostępna na system Android oraz iOS. 