14.12.2012 W środę obiecywałem że będzie tego więcej — jak widać, nie kłamałem. Kolejny zestaw aplikacji i gier w klimacie bożonarodzeniowym. Magii Świąt nigdy nie za wiele! Kolędy. Wielki śpiewnik Obawialiście się, że Android należy do anglojęzycznych i nie znajdziemy tu nic związanego z polskimi obrzędami? Błąd! Wielki Śpiewnik Kolęd na Androida to prawdziwa kopalnia tekstów mocno zakorzenionych w naszej tradycji pieśni, które całą rodziną zawodzi się przy wigilijnym stole oraz kościele — choć jestem przekonany, że nie tylko tam! Baza aplikacji zawiera 70 tekstów, których czcionkę możemy powiększać lub pomniejszać w zależności od potrzeb. Część z nich opatrzona została także melodią, by było nam łatwiej złapać rytm, jednak te niespecjalnie nadają się jako tło dla większego kolędowania, choć są miłym dodatkiem. Z tym programem w waszych smartfonach już nigdy nie będziecie mieli wymówki, że nie znacie tekstu, także jeśli planujecie śpiewać w tym roku — pobierajcie czym prędzej :) Aplikacja dostępna jest za darmo na platformie Google Play. Christmas Gifts  Zdarzyło Wam się kiedyś wpaść na genialny pomysł związany z prezentem dla najbliższych, a później za nic w świecie nie mogliście sobie przypomnieć co to było? Mam nadzieję, że nie, bo to strasznie drażniąca sprawa — jednak ja nawet w tym roku się na to nadziałem. I prawdopodobnie z myślą o takich gapach powstała aplikacja, w której możemy dodawać kolejne osoby i prezenty które dla nich kupiliśmy lub dopiero planujemy nabyć. Dodajemy osoby, możemy nawet ustawić im jeden z dostępnych w programie awatarów, a następnie docieramy do głównej części: tworzenia katalogu upominków. Przy tych mamy do wypełnienia pełną metryczkę — od nazwy, przez osobę obdarowywaną, cenę, miejsce, a nawet… dodanie jego fotografii! Dalej zaznaczamy tylko czy prezent jest już w naszym posiadaniu, czy dopiero planujemy go kupić — tyle! Twócy pomyśleli o wścipskich którzy chcieliby wiedzieć wcześniej co znajdą pod choinką, dlatego jedyną opcją jaką znajdziemy w ustawieniach jest zabezpieczenie dostępu do Christmas Gifts hasłem. Nie byłbym sobą, gdybym nie wytknął błędów — a i tutaj się takowy zdarzył, dość drażniący. Pola w które wpisujemy tekst są białe, a czcionka którą wypełniamy dostępne rubryki niewiele ciemniejsze, przez co są nieczytelne, by nie powiedzieć niewidoczne :). Na szczęście kiedy później przeglądamy listę, wszystko jest biało na czerwonym, znaczy się czytelnie! Fajny pomysł, poza tym jednym niedociągnięciem — wzorowe wykonanie… to jedna z tych aplikacji, które co roku będą jesienią wracały do mojego smartfona. Mam cichą nadzieję, że ta kolorystyczna wpadka zostanie załatana przy najbliższej aktualizacji. Aplikacja dostępna jest za darmo na platformie Google Play. Aktualizacja 17.12: pojawiła się nowa wersja programu, w której autorzy już poprawili problem z kolorem czcionki o którym pisałem! :)) Xmas Tree Ozdabianie drzewka to niewątpliwie jeden z najbardziej magicznych elementów związanych z Bożym Narodzeniem. Tak, wiem że to nie to samo, ale teraz możecie ozdobić choinkę również na ekranie waszego smartfona lub tabletu z Androidem. W aplikacji Xmas Tree dostępne jest wielkie pudło ozdób, które wieszamy na widniejącej w tle choince — od lampek, przez bombki i ciastka, na aniołkach kończąc. Następnie efektem naszych prac możemy podzielić się ze znajomymi, lub po prostu ustawić je jako tapetę. Prosta zabawa która starszych użytkowników raczej nie przyciągnie na dłużej, ale widzę w niej świetny potencjał dla najmłodszych. Prosta w obsłudze, intuicyjna, choć nie pozbawiona problemów z działaniem. Mimo że w aplikacji znalazło się kilkanaście choinek, każdorazowo próbując wybrać inną niż standardowa, program się wyłączał. Mam nadzieję, że to tylko moje (nie)szczęście… Aplikacja dostępna jest za darmo na platformie Google Play. Hungry Santa  Mikołaj musi każdego roku taszczyć na swoich schorowanych plecach dziesiątki prezentów dla ludzi na całym świecie, co z pewnością nie należy do najłatwiejszych zadań. Nie jest tajemnicą, że przyda się do tego sporo energii, Dlatego też musimy nakarmić go spadającymi z nieba smakołykami. Tych nie spodziewajcie się nieskończoności, po kilku falach przyjdzie przyjdzie czas podsumowań :). W zależności od tego ile łakoci udało nam się złapać, tyjemy, a za zgromadzone funty możemy nabywać kolejne, jeszcze bardziej kaloryczne łakocie. Oczywiście trochę tłuszczu też możecie dokupić sięgając do portfela, jeśli chcecie przyspieszyć pobijanie kolejnych rekordów w nieustraszonym tempie. Łakomym Mikołajem sterujemy za pomocą akcelerometru, wychylając telefon — jak wiemy, nie we wszystkich grach to rozwiązanie się sprawdza. Na szczęście to jedna z tych, gdzie postać reaguje niemall natychmiastowo i nie sprawia swoim zachowaniem żadnych problemów. Graficznie Fat Santa nie powala, rendery 3D to nie zawsze jest najlepszy pomysł — podobna gra o wiele lepiej prezentowałaby się w estetycznie stworzonych dwóch wymiarach. No ale nie można mieć wszystkiego ;). Aplikacja dostępna jest za darmo na platformie Google Play. 