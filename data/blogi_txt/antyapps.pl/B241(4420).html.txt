07.01.2012 Lingibli to startup, który opisywaliśmy na łamach Antyweba. Ta aplikacja mobilna ma pomóc w nauce podstaw języka obcego opierając się o zasadę, iż połowa wszystkich rozmów opiera się jedynie na stu konkretnych słowach. Nie wiem na ile to prawda, a na ile marketing, wiem tylko, że aplikacja nie jest wcale taka rewelacyjna. Pierwsze wrażenie po uruchomieniu Lingibli jest bardzo pozytywne. Maskotka programu budzi miłe skojarzenia, design aplikacji cieszy oko, a interfejs jest naprawdę przejrzysty. Dalej nie jest już jednak tak dobrze. Okazuje się, że za darmo dostajemy tak na prawdę wersję demo aplikacji i jakiekolwiek faktyczne jej wykorzystanie wiąże się z zakupem dostępu do wybranych pakietów. Lingibli nie opiera się jednak jedynie na stu słowach. Wymaganie opłaty za dostęp do setki słów i ich tłumaczeń byłoby wręcz żenujące. Twórcy do każdego pakietu językowego typu polski-angielski, polski-czeski dołączają zestaw najpopularniejszych zwrotów na zasadzie rozmówek. Oprócz tego każde słówko z owej setki ma też przypisane do siebie jakieś konkretne zdania wzięte z życia, gdzie jest ono wykorzystane. Wszystkie słowa i wyrażenia są wzbogacone o nagrania wymowy. I tu pojawia się rozczarowanie. Pomimo, że aplikacja jest płatna, to korzysta z syntezatora mowy. Ciężko jest mi to przeboleć, że w teoretycznie profesjonalnym produkcie dopuszczono się czegoś takiego. Jest to jednak świeży projekt i myślę, że twórcy zatrudnią lektorów w przyszłości. Problem istnieje – jest właśnie w tym, że niejednokrotnie słychać, że nie jest to rzeczywista wypowiedź tak zwanego native’a, czyli osoby mówiącej danym językiem od urodzenia. Jest to ogromny minus tego narzędzia. Co odnośnie tej wyselekcjonowanej setki słów? Pomimo tego, że cały ten pomysł brzmi abstrakcyjnie, myślę że może mieć rację bytu. Alex Barczyński, coach, który szkoli również za granicą mówił kiedyś, że potrafił zaczynać przygodę w innym kraju ze znajomością jedynie 50 słów. Coś w tym jest. Lingibli może być właśnie tego typu narzędziem, które błyskawicznie nauczy nas podstaw, a dzięki przykładom zdań odrobiny gramatyki na zasadzie intuicji. Idąc dalej – będziemy mogli wyjechać za granicę i swobodnie uczyć się coraz to nowego słownictwa – już w rozmowach z innymi ludźmi, z którymi będziemy potrafili chociażby się przywitać dzięki znajomości podstaw. W tym miejscu warto także wspomnieć o funkcji skanowania kodów QR. Lingibli daje nam dostęp do takich kodów, które możemy wydrukować i powiesić w odpowiednim miejscu w mieszkaniu. Następnie wystarczy uruchomić aplikację i zeskanować kod, żeby przypomnieć sobie, jak dany obiekt nazywa się w języku obcym. Myślę, że taka aplikacja ma sens, jednak brakuje mi nagrań lektora z prawdziwego zdarzenia. Sama aplikacja jest darmowa i można ją pobrać z Android Marketu. Pojedynczy zestaw językowy kosztuje natomiast około 15 złotych.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 