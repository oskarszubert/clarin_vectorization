08.10.2013 Dopiero pierwszy tydzień października za nami, więc ci, którzy wypłaty otrzymują na początku miesiąca, raczej nie martwią się jeszcze, jak dotrwać do kolejnego „pierwszego”, rozsądnie gospodarując domowym budżetem. Myślę jednak, że jeszcze kilka dni i niektórzy z nas zaczną się zastanawiać, na ile można sobie jeszcze pozwolić w tym miesiącu, żeby funduszy niespodziewanie nie zabrakło. W takiej sytuacji warto skorzystać z aplikacji pomagającej planować nasze wydatki i prowadzić mini księgowość, która pomoże nam lepiej odnaleźć się w naszych możliwościach finansowych. Dziś chciałbym zaproponować wam zupełnie darmową apkę tego typu, którą możecie pobrać zarówno w Google Play, jak i w App Store. Już na pierwszy rzut oka aplikacja wzbudziła moją sympatię, a to za sprawą swojej prostoty. Biało-niebieski interfejs wygląda bardzo estetycznie, a przy tym jest wygodny w obsłudze i bardzo intuicyjny. Nie zabrakło również cieszących oko okrągłych ikonek w menu głównym oraz kolorowych, sześciokątnych, które przypisane są do kategorii naszych wydatków.  Dobre wrażenie niestety szybko zatarł błąd, który tak naprawdę przekreślił możliwości wykorzystania przeze mnie apki w praktyce. Testując apkę na HTC Desire Z udało mi się zmodyfikować każdą dostępną wartość (kategorie, powtarzalność danych wpłat lub wypłat, rodzaj płatności itd.) poza… kwotą. Niestety za każdym razem chcąc wpisać, jaka kwota zasili lub uszczupli nasz budżet, na ekranie pojawiał się błąd, a sama apka wyłączała się. Dokładnie tak samo aplikacja zachowywała się podczas testu na Samsungu Galaxy S Advance. Jeśli macie inne doświadczenia, czekam na komentarze pod wpisem.  Wersja na Androida oferuje nam kilka dodatkowych funkcji, które zostaną odblokowane dopiero po ich wykupieniu. Każda z nich kosztuje 0,99 $ i są to odpowiednio: możliwość dodawania własnych kategorii, eksport bazy danych w formacie plików Excel na nasze konto mailowe oraz funkcja pozwalająca zabezpieczyć aplikację hasłem. Ci, którzy będą chcieli pobrać rozszerzoną aplikację na urządzenia z systemem iOS, zapłacą po prostu 3,99 $ za wersję iExpense Diary+, którą można pobrać TUTAJ.  Nie mogę stwierdzić, czy winą za usterkę w aplikacji powinienem obarczyć twórców apki, czy starszą wersję Androida, z jaką miałem do czynienia na dwóch urządzeniach, którymi dysponowałem podczas testów, dlatego na ten moment wstrzymam się z oceną. Gdyby okazało się, że na nowszych urządzeniach problem ten nie występuje, iExpense Diary byłby pozycją zdecydowanie wartą uwagi. Liczne gotowe kategorie, możliwość ustawiania powtarzających się płatności, dostęp do chyba wszystkich dostępnych na świecie walut oraz czytelne statystyki sprawiają, że darmowa apka tego typu naprawdę spełniłaby swoje zadanie, gdyby nie wspomniany wcześniej problem. Czekam na informacje dotyczące waszych doświadczeń związanych z iExpense Diary. 