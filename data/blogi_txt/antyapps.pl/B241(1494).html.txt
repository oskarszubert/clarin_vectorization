04.05.2012 Wiele razy mówiłem, że kocham Androida, ale iOS to jedyny system, który nadaje się na tablety. Coraz częściej mam ochotę się wycofać z tego stwierdzenia. Tak jak nie potrzebowałem wielu rzeczy z Androida, tak nagle zacząłem je chcieć posiadać na tablecie. Z otwartością, możliwością modyfikacji i tak dalej – pewno nie dam rady, ale przeniosłem chociaż połowicznie obsługę Google Talk na iOS za pomocą Talkonaut. Przez Google+ i system dodawania ludzi do kręgów zacząłem korzystać z Google Talka jeszcze więcej niż kiedykolwiek wcześniej. Jak to działa? Chodzi o to, że dodając jakąś osobę do kręgów automatycznie pojawia nam się ona w Google Talku. Znaczy – nie widać, że to Google Talk na pierwszy rzut oka, bo dodaje się do G+ czatu, a on jest Google Talkiem. Dlatego, że większość moich znajomych używa albo G+, albo GMaila – okazuje się, że mogę mieć z nimi kontakt za pomocą właśnie GTalka. Tylko, że na iPada nie było żadnego sensownego i – co ważne – darmowego klienta Google Talk. Po stosunkowo długich poszukiwaniach tego odpowiedniego natknąłem się na Talkonaut. Ikonka wyglądała ładnie, więc sprawdziłem co to. I zostałem na dłużej. Niestety raczej przyciągnięty funkcjonalnościami niż wyglądem, bo Talkonaut wygląda po prostu… Normalnie. Nie ma fajerwerków, nie ma żadnych fajnych, designerskich pokazów umiejętności programisty. Jest biało, niebiesko i czarno. W międzyczasie pojawiają się ikony ustawień, kontakty i zakładki. Nie ma tego wiele, ale jako podstawowa obsługa GTalka – starcza. Nigdy nie będzie takiej integracji jak w Androidzie, ale na ten moment – starcza. Talkonaut dostępny jest na iPada i iPhone’a w App Store – całkowicie za darmo i co ciekawe wymaga systemu 3.0+, więc nawet posiadacze pierwszego iPhone’a mogą zainstalować i używać Talkonaut! 