29.05.2012 Nie wiem, czy kojarzycie aplikacje z serii Discovr. W tym momencie w AppStore można znaleźć aplikacje z tego cyklu dotyczące filmów, osób, aplikacji oraz muzyki. Aplikacje te cieszą się sporą popularnością ze względu na ich wygląd oraz ciekawą nawigację. Dziś na wieczór chciałbym Wam przedstawić jedną z nich, która obecnie jest do wzięcia za darmo. A jest nią Discovr Music, chyba najlepsza z całej serii. Aplikacja ta, to jedna wielka baza informacji o zespołach muzycznych z różnych gatunków i krajów (znajdzie się tutaj również Behemoth czy Vader). Działa na zasadzie rekomendacji opartej na gatunkach muzycznych. Jeżeli wybierzemy na przykład Metallicę, to wokół rekordu pojawi się cała siatka podobnych zespołów. Jak to wygląda? Najpierw wpisujemy zespół, na podstawie którego chcemy znaleźć rekomendację. Aplikacja tworzy wirtualną mapę powiązanych z tym zespołem wyników. Po kliknięciu na kolejny wynik pojawią się nowe rekomendacje, a mapa się powiększy. Na dole aplikacji znajdziemy polecane, ulubione i będące obecnie na topie zespoły. Na górze mamy funkcje udostępniania (mail, FB, Twitter), ale również wewnętrznego playera. Dzięki niemu możemy posłuchać kilka kawałków wybranego zespołu (do 30 sekund), abyśmy mogli wyrobić sobie wstępną opinię na temat danego bandu. Jeżeli chcemy nowego wyszukiwania, to wystarczy potrząsnąć telefonem, a cała mapa zostaje usunięta.    Oczywiście to nie wszystko, prawdziwe bogactwo aplikacji znajduje się pod kolejną funkcją. Po dwukrotnym kliknięciu na zespół przechodzimy do działu informacji, w którym znajdziemy biografię, wybór piosenek z różnych albumów, pliki wideo pochodzące z YouTube’a, wykaz blogów dotyczących danego bandu, różne recenzje, a także tweety o zespole i wybór linków. Dzięki temu możemy łatwo wzbogacić naszą wiedzę o danym zespole, co powinno nam pomóc, gdybyśmy zamierzali zaopatrzyć się w dany album. Aplikacja nie jest oczywiście idealna. Nie wszystko tu znajdziemy, brakuje sporo niszowych artystów. Oprócz tego nie można szukać za pomocą tagów, co według mnie byłoby świetnym uzupełnieniem funkcji tej aplikacji. Discovr Music nie wyświetli oczywiście wszystkich rekomendacji związanych z danym wynikiem, ale trudno się dziwić, jest tego po prostu za dużo.  Niektóre rekomendacje czasami zaskakują, ale mimo wszystko dzięki tej aplikacji można odkryć sporo ciekawych wykonawców, a oto chyba chodzi, prawda?  Bardzo podobają mi się aplikację z tej serii, a Discovr Music w szczególności. Wprawdzie można znaleźć wiele podobnych aplikacji plus nie każdemu musi przypaść do gustu sposób wyświetlania wyników, który na pierwszy rzut oka może wydać się nieczytelny, niemniej jednak jest to według mnie jedna z lepszych aplikacji do wyszukiwania nowych zespołów. Mogę z czystym sumieniem ją polecić, szczególnie teraz, kiedy jest za darmo. Ocena: 4+ 