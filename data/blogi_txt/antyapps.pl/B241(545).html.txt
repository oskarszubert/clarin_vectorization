02.01.2012 Gdy słyszę gra „logiczno-zręcznościowa” i to jeszcze w zestawieniu z hasłem „smartfon”, to niewielkich rozmiarów nóż w kieszeni otwiera się samoistnie. Pod tę kategorię można by podciągnąć w sumie prawie wszystkie gry znajdujące się na App Store. Potrzeba sporo cierpliwości i rozeznania w rynku, aby wyłuskać te wartościowe pozycje. Brick People nie jest ani najświeższe, ani najlepsze – ale na pewno warto o nim wspomnieć. Powinno znaleźć swoich fanów.  W Brick People pełnimy rolę kogoś na kształt boga. Albo przynajmniej budowniczego plansz. Po płaskiej przestrzeni biegają słodkie, kolorowe stworki. Wszystkie mają jednak puste brzuszki i trzeba je nakarmić. Jedzenie znajduje się niestety poza zasięgiem ich skoków, w związku z czym należy je tam jakoś podsadzić. Autorzy umożliwi nam to za pomocą klocków nieco przypominających te z duńskiej firmy Lego. Wyciągamy je „z boku” ekranu i ustawiamy w dowolnym miejscu. Tak, aby stworki doskoczyły do upragnionego jedzenia. Oczywiście aby nie zrobiło się nudno po 2 minutach, zastosowano sporo urozmaiceń. Po pierwsze, same stworki potrafią się różnić nie tylko wyglądem, ale i cechami czy też właściwościami fizycznymi. Po drugie, mamy w grze także niegrzecznego przeciwnika, który czasami zrobi nam psikusa. Na przykład schowa ostatni, pyszny i soczysty owoc pod któryś z już wystawionych klocków – wtedy trzeba je poprzestawiać, aby odnaleźć zgubę. Po trzecie wreszcie, nie zawsze trzeba wszystko zjeść, tak po prostu. Czasami istotna jest kolejność pałaszowanego jedzenia (np. po palącym chilli lepiej popić wodą). No i pamiętajmy, że ograniczony jest czas – a to niezwykle istotny czynnik, będzie Wam go często brakowało.  Zabawa w gruncie rzeczy sprowadza się jednak do wystawiania wspomnianych klocków, co jednak nie jest aż tak fascynujące, jak można się było spodziewać. Oprawa, przeraźliwie po japońsku słodka, stoi na najwyższym poziomie, ale z czasem wdziera się po prostu nuda. Miło, że wsadzono tryby dla wielu graczy – zarówno na jednym ekranie na tablecie, jak i przez WiFi lokalnie. Te tryby mogą przydać się na co nudniejszych zajęciach tym bardziej, że za udane posunięcia jesteśmy nagradzani bombą prosto w twarz przeciwnika. Brick People dużo lepsze wrażenie robi na obrazkach, niż rzeczywiście w ruchu. Ale to wciąż niezła i, o co coraz trudniej, dość świeża gra… logiczno-zręcznościowa właśnie. Dostępna jest wersja Lite, więc zawsze można poświęcić chwilę na spróbowanie. Płatny produkt kosztuje 0.79 euro. Brick People można nabyć tutaj (HD tutaj). 