18.02.2014 Gry wideo z klockami w roli głównej od lat zdobywają serca graczy. Z pewnością największym hitem w konwencji na zawsze pozostanie nieśmiertelny Tetris, który co rusz zyskuje nowe klony i ludzie pragną tknąć weń nowe życie. Zupełnie nie rozumiem dlaczego, skoro to dane przez Aleksieja Pażytnikowa jak najbardziej wciąż zdaje egzamin. Matchblocks to zgoła odmienna zabawa — jednak również pełna klocków, wymagająca od nas refleksu i starannego przemyślenia każdego następnego kroku… byle szybko. O ile w Tetrisie klocki staramy się ułożyć jak najrozsądniej przed ich zredukowaniem, tak tutaj o żadnych układankach nie ma mowy. Przechodzimy od razu do ich redukcji — nie musimy się jednak starać o estetykę, a skupiamy się na jak najszybszej reakcji i — jeśli to jeszcze możliwe — przemyślanych akcjach. Zatem jak radzić sobie z napływającymi co rusz zróżnicowanej długości blokami? Wystukując w odpowiedniej kolejności kolory, jakie się nań znajdują. Każdy z klocków bowiem składa się z różnej barwy kwadratów, przy dolnej krawędzi ekranu zaś jest paleta dostępnych i wymaganych obecnie barw. Przeklikując się przez nie we wzorowym następstwie, pozbywamy się ich z ekranu robiąc miejsce dla nowych wyzwań.  Im dalej w las, tym klocki spadają tłumniej, ale to jeszcze nie koniec problemów. Automatycznie wówczas są dłuższe, bardziej od siebie zróżnicowane, a co najgorsze — wypełnione zupełnie nowymi kolorami. Ich paleta barw niebezpiecznie zwiększa się z każdą potyczką. Ale to jeszcze nie koniec, autorzy lubią nam jeszcze rzucić kłodę pod nogi i w tym wypadku są to zastępy wszelkiej maści obiektów które sztucznie wypełniają przestrzeń. Wówczas sytuacja robi się jeszcze bardziej nerwowa i… co tu dużo mówić, no nie pozostaje nam nic innego jak czym prędzej je zredukować, lub narzucić większego tempa. Na osłodę dodam jeszcze, że duże obiekty które wciskają się między klocki to nie zawsze negatywny aspekt — czasem w nagrodę dostaniemy mnożniki, które pozwalają nam powielać wyniki. W Matchblocks znalazło się pięć różniących się od siebie trybów zabawy, które spokojnie wystarczają na długie godziny zabawy. To typowa zręcznościówka, w której staramy się za każdym razem zdobyć jak największą ilość punktów. Interfejs całej zabawy jest czysty i czytelny. Za samą grę w wersji uniwersalnej na co dzień przyjdzie nam zapłacić 1,99$, obecnie jednak (aż do pierwszego marca) trwa promocja, w której można ją pobrać za darmo. I nie ma na co czekać! 