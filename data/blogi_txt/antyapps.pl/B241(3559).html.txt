01.07.2013 Powstaje coraz więcej serwisów typu curation, które na podstawie określonych przez użytkownika zainteresowań, dostarczają gotowe paczki newsów i informacji z całego świata. Posiadacze Androidów wreszcie mogą skorzystać z jednego z najciekawszych rozwiązań tego typu – Rockmelta. Rockmelt to połączenie agregatora newsów z wyszukiwarką wzbogacone o szereg funkcji społecznościowych. Aplikacja od pewnego czasu jest dostępna dla iOS, o czym pisaliśmy w grudniu ubiegłego roku. Teraz z Rockmelta cieszyć się mogą również posiadacze Androidów. Jak aplikacja prezentuje się na tej platformie? Po zainstalowaniu i uruchomieniu Rockmelta musimy zdecydować, czy chcemy utworzyć swoje własne konto tutaj, czy może przyjrzeć się programowi bez logowania. Oczywiście pierwsza opcja niesie za sobą szereg profitów w postaci możliwości skonfigurowania swoich zainteresowań i personalizacji strumienia z informacjami.   Rockmelt dzieli informacje na wiele kategorii. W każdej z nich znajdziemy chronologicznie ułożone, opatrzone zdjęciami newsy.  Pochodzą one z różnych źródeł – niestety tylko anglojęzycznych. Jeżeli szukamy tutaj informacji z Onetu czy Interii, zawiedziemy się. Wybierając dowolną z pozycji, przeniesiemy się na podstronę gdzie możemy zapoznać się z całością artykułu, zapisać go na później lub udostępnić wraz z komentarzem w postaci jednego z popularnych akronimów internetowych (WTF, LOL, LIKE). Jest to szczególnie istotna funkcja ze względu na możliwość wzajemnego obserwowania się przez użytkowników. W ten sposób możemy wspólnie ze znajomymi śledzić bieżące wydarzenia i wyrażać swoje opinie na ich temat. Nieodłącznym elementem interfejsu jest logo programu przy dolnej krawędzi ekranu. Naciskając je palcem otrzymamy dostęp do podstawowych poleceń – eksploracji, strony domowej i listy postów popularnych. W dowolnej chwili możemy też wysunąć panel z lewej strony, gdzie znajdziemy opcje dotyczące naszego profilu i personalizacji. Ciekawą funkcją jest możliwość obserwowania wybranych witryn, co da nam gwarancje, że ich najnowsze publikacje będą zawsze wyświetlane w naszym strumieniu.  Dużą zaletą Rockmelt jest fantastycznie prezentujący się, obfitujący w nietuzinkowe animacje i efekty przejścia interfejs. Aplikacja została świetnie zaprojektowana, a ulokowanie poszczególnyc poleceń jest bardzo wygodne i intuicyjne. Obsługa Rockmelta to czysta przyjemność, co należy właściwie uznać za jego największy atut. Przyznaję, że jeszcze nie trafiłem na tak intuicyjną i przemyślaną aplikację agregująca newsy.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 