02.12.2013 Kalendarzy, plannerów i innych aplikacji ułatwiających nam zarządzanie czasem jest w Google Play naprawdę wiele. Każdy ma inne potrzeby, dlatego aplikacji ciągle przybywa, a użytkownicy mogą znaleźć programy idealnie odpowiadające ich oczekiwaniom. Tym razem i ja znalazłem coś dla siebie. Ponieważ nie potrzebuję skomplikowanych narzędzi tego typu, stawiam głównie na przejrzystość, łatwość użytkowania i atrakcyjny interfejs. Wszystkie te cechy posiada SolCalendar, który dziś wylądował w moim smartfonie i z pewnością zostanie tu na dłużej. Największym atutem SolCalendar jest jego prosty i jednocześnie atrakcyjny design. Aplikacja od samego początku robi naprawdę dobre wrażenie pod względem oprawy wizualnej. “Płaskie” ikony i przejrzyste kolory prezentują się bardzo nowocześnie. Tak powinny wyglądać współczesne aplikacje, których twórcy myślą o dorównaniu konkurencji, jakiej w Google Play nie brakuje. Widok, jaki zastaniemy po uruchomieniu aplikacji, składa się z trzech poziomych pasków u góry. Pozostałe 2/3 ekranu zajmą kratki naszego kalendarza. Jeśli to wciąż mało, jedno kliknięcie wystarczy, aby siatka dni pojawiła się w trybie pełnoekranowym. Wspomniane wcześniej “paski” ułatwiają nam poruszanie się po aplikacji oraz pozwalają zmienić opcje widoku. Pierwsza z nich wskazuje aktualny miesiąc oraz rok. Tu znajduje się również przycisk przenoszący nas do widoku opcji, a także symobl “x” wyświetlający kalendarz na całym ekranie. Niżej umieszczono pasek pogody. Na podstawie naszej lokalizacji możemy sprawdzić aktualną temperaturę na zewnątrz oraz inne warunki meteorologiczne. Jeśli aura panująca za oknem nie jest wam obojętna podczas planowania kolejnych dni, ta funkcja z pewnością wam się przyda. Ostatni pasek to cztery ikony pozwalające zmienić widok. Do naszej dyspozycji jest klasyczna siatka dni zawierających się w danym miesiącu, układ jednego dnia z podziałem na godziny i wykaz zbliżających się świąt i wydarzeń. Ostatnia ikona pozwala wybrać, które informacje zapisane na naszym koncie gmail mają synchronizować się z apką. Aplikacja oferuje też bardzo ładny widget dostępny w różnych rozmiarach oraz czterech wariantach graficznych. Możemy także ustawić tu poziom przezroczystości, a jedno kliknięcie w miniaturkę naszego kalendarza przeniesie nas do apki. SolCalendar zrobił na mnie bardzo dobre wrażenie. Ponieważ nie wymagałoby to chyba zbyt dużych nakładów pracy, twórcy apki mogliby pomyśleć o kilku różnych wersjach językowych, co dodatkowo podniosłoby komfort pracy z programem wśród osób nie znających angielskiego. Apka, a w szczególności widget na pulpit, z pewnością zostaną ze mną na dłużej. 