07.05.2013 Co lubią myszy? Ser, oczywiście. A gryzoń głodny, to gryzoń zdesperowany. Dlatego też nie przejmując się żadnymi czyhającymi na Lolę niebezpieczeństwami, ta postanawia udać się w podróż, której owocem mają być ogromne ilości żółtego przysmaku. Naszym zadaniem jest pokierować nią tak, by mogła cieszyć się nim cała i zdrowa, ale twórcy labiryntów które musimy przebyć w Cheese Please zadbali, by zadanie to nie należało do specjalnie łatwych.  Strategiczne łamigłówki — taka łatka najlepiej pasuje do gry. Musimy śmigać po niewielkich planszach najeżonych pułapkami. Od przekładni pod napięciem, przez trutki, na platformach automatycznie przenoszących nas w inne miejsce kończąc. Przeszkód może nie jest specjalnie dużo, jednak te które są, potrafią nam napsuć krwi. W pierwszych planszach, gdzie pole do manewru jest dość skromne, może nie rzuca się to wybitnie w oczy, jednak podejmujący wyzwanie szybko się przekonają, że bez strategii i myślenia kilka kroków naprzód niewiele uda nam się zdziałać. Szczególnie, że dotarcie do mety bez schrupania wszystkich kawałków sera jest bezcelowe. A jakby tego było mało, na błądzenie po planszach mamy ograniczoną liczbę ruchów…  Wydawanie poleceń sympatycznemu gryzoniowi nie należy do trudnych. Wystarczy wskazać pole na które chcemy go posłać, a on posłusznie tam przeskoczy. Oprawa audiowizualna nie powala — ale także nie odstrasza. Jest po prostu w porządku — niczym specjalnym nie zaskakuje w żadnym kierunku. W przeciwieństwie do ciągłych komunikatów z propozycją zakupu 20 serków, za które musimy sypnąć nieco realnej waluty. Ten komunikat witał mnie po każdej porażce, a że tych było na drodze uroczej Loli sporo, to po chwili stał się naprawdę drażniący.  W grze dostępnych jest ponad 60 plansz, które stanowić będą wyzwanie zarówno dla starszych jak i młodszych graczy. Ci drudzy również nie powinni mieć specjalnych problemów, w końcu zasady panujące w tamtejszym świecie są dość proste i nawet bez znajomości angielskiego i wyjaśnienia jak co działa, szybko możemy się połapać w regułach do których musimy się dostosować. Cheese Please dostępny jest w AppStorze w dwóch wersjach: zwykłej oraz HD, za które przyjdzie zapłacić kolejno: 0,99$ oraz 1,99$. Jeśli nie boicie się wyzwań, to nie ma na co czekać! 