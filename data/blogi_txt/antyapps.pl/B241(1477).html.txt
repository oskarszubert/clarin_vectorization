24.05.2012 Jeszcze do niedawna niewiele dobrego można było powiedzieć o aplikacjach Google na iOSa. Toporny wygląd, nawigacja, działanie. Google wydawało się robić je tylko po to, aby zupełnie nie zniknąć z widoku dla posiadaczy iUrządzeń. Jednak w ostatnim czasie firma zmieniła zupełnie podejście, prezentując klientom swojej konkurencji naprawdę świetne i dopracowane produkty. Na pierwszy rzut poszła aplikacja dla Google+. Teraz przyszła pora na kolejną. Nie wiem, jak Wy, ale bardzo sobie cenię aplikację Google Search. Jest to okno na googlowy świat dla iOSowca. Jednak do tej pory aplikacja ta bardzo średnio mi się podobała i najczęściej, gdy chciałem coś znaleźć w sieci, korzystałem z Safari. Jednak wczorajszy upadate Google Search zmienił zupełnie moje podejście i przywrócił mi wiarę w to, że Google nie traktuje użytkowników iOSa po macoszemu. Po aktualizacji Google Search wygląda zupełnie jak nowa aplikacja i tak zresztą się sprawuje. Całkowitemu przeobrażeniu uległ wygląd aplikacji. Już z poziomu strony głównej mamy szybki dostęp do wyszukiwania, również głosowego i za pomocą usługi Gogle, a także do aplikacji. Po wejściu w aplikacje wyświetlają nam się mobilne produkty Google, jak Gmail, kalendarz czy czytnik. Możemy również wyświetlić te aplikacje, które dostępne mamy na naszym telefonie i przejść do nich z poziomu Google Search. Pełnej zmianie uległa również nawigacja aplikacji. Po wyświetleniu wyników dla wpisanego hasła na dole aplikacji znajdziemy przesuwany pasek, z którego wybrać możemy podstawowe filtry, jak grafika, blogi, filmy, wiadomości, etc. Jeżeli otwieramy jakiś link, to wyświetla się on na wysuwanej od prawej strony karcie, dzięki czemu bardzo łatwo i wygodnie możemy nawigować, między daną stroną a wynikami wyszukiwania, wystarczy przesunąć palcem w prawo i wracamy do menu. Również powrót do strony startowej to jedno kliknięcie na guzik. Google poprawiło również wyświetlanie wyników w kategorii grafika. Teraz możemy przeglądać graficzne zasoby Google w trybie pełnoekranowym. Warto jeszcze wspomnieć o tym, że gdy wyświetlamy daną stronę możemy skorzystać z funkcji wyszukiwania, do znalezienia słów czy zwrotów na danej stronie.   Nowe Google Search to nie tylko nowy wygląd i nowa nawigacja. To również demon szybkości. Wyniki i strony ładują się błyskawicznie. Przeskakiwanie po filtrach to ułamki sekund. Sama aplikacja działa szybko i stabilnie. Jedyne, czego mi brakuje, to możliwości otworzenia więcej, niż jednej karty, ale to już moja fanaberia. Google naprawdę pokazało tą aktualizacją klasę. Zmieniło dosłownie wszystko: design, nawigację, poprawiło szybkość działania. Aż chce się z tej aplikacji korzystać i to jak najczęściej. Google daje jasny sygnał użytkownikom: nie ważne, jakiego używacie systemu operacyjnego, i tak najlepiej korzystać z naszych usług. Czekam z niecierpliwością, aż Google w końcu poprawi swoją aplikację do obsługi Gmaila. Ocena: 5 Fota 