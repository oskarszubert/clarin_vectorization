19.02.2014 Documents To Go to jedno z popularniejszych rozwiązań, jeśli chodzi o odczyt dokumentów. Pobrało je już 40 mln użytkowników, a licencje premium wykupił 1 mln. W najnowszej aktualizacji twórcy wprowadzili masę zmian i nowości, które mają uczynić tę aplikację czołowym pakietem biurowym dla Androida. Czy nowy interfejs, edytowanie plików Office’a i integracja z takimi usługami jak Google Drive, Dropbox, Box i OneDrive wystarczą? Twórcy pakietu, studio DataViz nie próżnowało w ostatnim czasie. Aktualizacja do wersji 4.0 jest naprawdę dużym krokiem naprzód, w wyniku którego wartość Documents To Go ma szansę znaczącą wzrosnąć. Przede wszystkim w Google Play znajdziemy nieco inną nazwę programu – Docs To Go. To skrócenie powinno wyjść jej na dobre i wydaje się bardziej nowoczesne. To jednak najmniejsza z nowości. O wiele więcej znajdziemy po instalacji aplikacji. Dotąd funkcje edycji plików Office’a były dostępne tylko dla użytkowników premium. Począwszy od wersji 4.0 możliwe jest również robienie tego w wersji darmowej. Nie musimy zatem wykładać 30 złotych, aby otrzymać pełnokrwisty pakiet biurowy. Choć jeżeli chcemy pozbyć się reklam i uzyskać dostęp do bardziej zaawansowanych funkcji, nie będziemy mieli wyjścia. Przed aktualizacją pakiet Docs To Go wyglądem mocno nawiązywał do Androida z linii 2.x. Twórcy naprawdę dawno nie pracowali nad interfejsem. Teraz jest znacznie lepiej. Wykorzystano wysuwany zza lewej krawędzi system nawigacji. Podzielono zawartość na pulpity oraz dodano górną belkę z podręcznym menu. Całość utrzymana została w jasnych, nowoczesnych kolorach. Struktura nowego interfejsu trąci trochę Holo UI, ale jest zarazem oryginalna i niepowtarzalna. Prezentuje się to naprawdę dobrze – szczególnie na tabletach, gdzie interfejs zgrabnie rozciąga się na całą szerokość ekranu. Problemy pojawiają się jednak na smartfonach o wysokiej rozdzielczości. Wówczas aplikacja ładuje się w trybie tabletu. Mam nadzieję, że najbliższa aktualizacja to naprawi.  Nowością jest moduł „Cloud”, w którym możemy uzyskać dostęp do popularnych usług przechowywania plików w chmurze. Możemy zapisywać i odczytywać dane z Google Drive, Dropboksa, Box, a także OneDrive. Synchronizacja przebiega sprawnie i bezproblemowo. Sęk w tym, że aby skorzystać z tej nowości, musimy zapłacić 14,95 zł. To dużo jak na samą synchronizację. Do wprowadzonych nowości trzeba też zaliczyć pełną kompatybilność z Androidem 4.4 KitKat, a także szereg poprawionych błędów. Tutaj szczegółów nie ujawniono, więc pozostaje się domyślać, do czego przyłożyli rękę twórcy.  Docs To Go to ciekawy pakiet narzędzi do odczytywania oraz edycji dokumentów. Niestety wszechobecne reklamy i wysokie ceny skutecznie odbierają przyjemność z korzystania z niego. To nie zmieniło się nawet mimo świetnej i przynoszącej dużo dobrego aktualizacji. Myślę, że spokojnie znajdziemy alternatywy, które nie będą tak mocno nastawione na zysk twórców. 