14.08.2013 Golf nie jest może najpopularniejszym sportem w naszym kraju, jednak jego popularność stale rośnie, dlatego wśród użytkowników systemów Android oraz iOS w Polsce na pewno znajdą się i tacy, którzy interesują się profesjonalną odsłoną trafiania białą piłeczką do dołków. Amerykańskie Stowarzyszenie Zawodowego Golfa wypuściło całkiem niedawno dwie aplikacje związane z tą właśnie dyscypliną. PGA Championship 2013 to oficjalna aplikacja towarzysząca prestiżowemu turniejowi. Z kolei PGA Tournament to apka, która towarzyszy zawodnikom zrzeszonym we wspomnianym stowarzyszeniu przez cały sezon, dzięki czemu kibice na bieżąco mogą śledzić wyniki ulubionych sportowców i tabele wyników. PGA Championship 2013 Aplikacja w kompleksowy sposób dostarcza najpotrzebniejszych informacji związanych z turniejem w czasie rzeczywistym. Poza klasycznymi newsami, które będziemy mogli przeczytać w dziale „media” mamy również dostęp do tabel wyników oraz transmisji wideo, które mogliśmy oglądać na żywo w trakcie trwania zawodów, jak również po nich, kiedy twórcy aplikacji dostarczali nam najciekawsze fragmenty danych partii golfa. Najciekawszą częścią aplikacji jest funkcja „LOCATOR”. Dzięki niej możemy na żywo śledzić położenie każdego z zawodników na każdym z osiemnastu dołków, które znajdują się na terenie Oak Hill Country Club. Chciałbym częściej móc korzystać z podobnych funkcji towarzyszących zbliżonym tematycznie aplikacjom związanym z najróżniejszymi dyscyplinami sportu w Polsce, gdzie zawodnicy rozmieszczeni są na otwartym terenie. Aplikacja dostępna również dla użytkowników systemu iOS.  PGA TOUR Druga aplikacja od PGA poszerza nasze golfowe horyzonty daleko poza Oak Hill Country Club. Z jej pomocą możemy śledzić wyniki zawodników związanych z golfowym stowarzyszeniem, biorących udział w najróżniejszych turniejach na świecie. Jest to jednak bardzo prosta apka, gdzie będziemy mogli jedynie sprawdzić wyniki, przyjrzeć się profilom zawodników oraz przeczytać newsy. Dużo informacji nie jest dostępnych bezpośrednio w aplikacji, dlatego często wybierając interesujące nas dane, apka automatycznie otwiera okno przeglądarki z odpowiednim linkiem. PGA TOUR nie jest najlepiej przygotowanym przewodnikiem, jednak być może fani golfa, których interesuje, co dzieje się w tym sporcie za wielką wodą, będą chcieli skorzystać z informacji, które są na bieżąco aktualizowane. Użytkownicy systemu iOS mogą pobrać aplikację TUTAJ. 