08.08.2013 Osobiście wciąż korzystam ze swojego wysłużonego iPoda Classic i szczerze mówiąc, dopóki wewnętrzna pamięć smartfonów nie przekroczy 100 GB, nie będę nawet rozważał przeniesienia mojej muzycznej biblioteki do innego urządzenia, a prawdopodobnie jeśli to nastąpi, to i tak przerzucę się po prostu na wyższy abonament w Spotify. Zdaję sobie jednak sprawę, że dla wielu osób połączenie telefonu i odtwarzacza to duża wygoda i mobilność, dlatego dziś postanowiłem przyjrzeć się odtwarzaczowi, który całkiem niedawno doczekał się dużej aktualizacji w Google Play i być może okaże się być ciekawą alternatywą dla popularnych playerów, które w standardzie dostarczają nam producenci naszych smartfonów. Oprawa graficzna już na pierwszy rzut oka niestety nie powala, jednak Music Player (Remix) to ten rodzaj aplikacji, gdzie należy wyzbyć się uprzedzeń i dać szansę temu, co kryje się pod nie do końca atrakcyjnym interfejsem. A niewątpliwie znajdziemy tu kilka dodatków, które na co dzień mogą okazać się bardzo praktyczne, a niedostępne w innych, podobnych programach.  Do najciekawszych funkcji z pewnością należy możliwość dodawania muzycznych zakładek, które towarzyszyć będą określonym utworom i pozwolą nam odtworzyć je od określonego miejsca. Przydatne szczególnie wśród entuzjastów audiobooków. Nie zabrakło oczywiście standardów, takich jak dodawanie do playlist czy oznaczanie jako „ulubione”. To, co z pewnością wyróżnia aplikację od prostych, standardowych odtwarzaczy, to funkcja pobierania tekstów do aktualnie odtwarzanych utworów. Łączy się z tym również tryb karaoke umożliwiający nam nagranie własnych wokalnych popisów pod muzykę lecącą w tle. Być może i na taki gadżet znajdą się chętni.  Utwory dostępne w zasobach naszego smartfonu lub tabletu będziemy mogli wyszukać po tytułach, wykonawcach, gatunkach lub kompozytorach. Aplikację możemy także połączyć z kontem w serwisie Last.fm, dzięki czemu piosenki odpalane z poziomu Music Player (Remix) na pewno nie znikną z listy naszych „scrobbli”. Ciekawym dodatkiem jest także możliwość zdefiniowania gestów, na które aplikacja będzie reagowała określonymi funkcjami. Możemy także modyfikować dostęp do odtwarzacza z poziomu lockera, a także skorzystać z funkcji mini-odtwarzacza, dzięki czemu okno z muzyką może towarzyszyć nam podczas używania innej apki. Nie zabrakło również equalizera, jednak jak słusznie zauważył ktoś w komentarzu na Google Play, delikatnie mówiąc nie jest to najmocniejsza strona aplikacji.  Music Player (Remix) to naprawdę funkcjonalny odtwarzacz muzyki, który z powodzeniem sprawdzi się jako alternatywa dla klasycznych „playerów” z Androida. Problemem jest niestety cena aplikacji. Po 15 dniach działania wersji próbnej przyjdzie nam zapłacić prawie 16 ZŁ. Ta kwota zdecydowanie przekracza budżet, jaki mógłbym przeznaczyć na apkę tego typu, tym bardziej, że mimo wielu funkcji, wciąż należy pamiętać o nie do końca atrakcyjnym wyglądzie. Przetestujcie wersję TRIAL i sami podejmijcie decyzję, czy warto zainwestować. 