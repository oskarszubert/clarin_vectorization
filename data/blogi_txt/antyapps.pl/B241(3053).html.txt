16.10.2012 Sezon na jesienne przeziębienia trwa w najlepsze. Ciągłe zmiany temperatury, nagły deszcz, „cieknący nos”, podziębienia, przeziębienia, a nawet przewlekłe choroby – te terminy chyba nie są nikomu obce w jesienno-zimowym okresie roku. Apteki wręcz pękają w szwach od różnego rodzaju leków i specyfików, które mają nam za zadanie pomóc w kryzysowych chwilach, jednak by były naprawdę skuteczne trzeba pamiętać by je wziąć, a z tym – w dobie XXI wieku – nie jest już tak łatwo. Na ratunek przybywa Pillboxie.  Już od lat w sklepach farmaceutycznych możemy kupić specjalne pudełka podzielone przegródkami, pomagające nam „ogarnąć” wszystkie tabletki, które powinniśmy wziąć danego dnia. Można powiedzieć, że wspomniane pojemniki właśnie doczekały się swojej wersji 2.0. Pillboxie to nic innego jak właśnie znane wszystkim pudełko w wersji mobilnej, które dodatkowo zostało wzbogacone o dźwiękowe przypomnienia – tak w skrócie można opisać funkcjonalność aplikacji, która po dokładniejszym zbadaniu okazuje się skrywać w sobie znacznie więcej. Tuż po uruchomieniu programu możemy stworzyć swój profil pacjenta, dzięki temu tworzymy własną, indywidualną listę branych leków, którą później możemy np. przesłać mailem lekarzowi w razie zmiany przychodni. Tworzenie profilu umożliwia nam także dodanie kilku chorujących, zatem w razie rodzinnego osłabienia odporności, bez problemu zatroszczymy się o wszystkich domowników bez zbędnego obciążania sobie i tak zmęczonej już głowy.  Aby dodać nowe leki, musimy wejść w zakładkę Medications, wybierając opcję New naszym oczom ukaże się specjalna karta, gdzie program poprosi nas o wpisanie nazwy, określenia wyglądu leku, powodu brania oraz dodatkowych instrukcji podanych przez lekarza – wszystkie pola są opcjonalne, zatem jeżeli komuś nie zależy na skrupulatnym uzupełnianiu, może sobie spokojnie odpuścić. Następnie wybierając opcję Schedule naszym oczom ukaże się wspomniane wcześniej pudełko, do którego możemy „włożyć” stworzoną przez nas tabletkę do odpowiedniej przegródki. Jest to zarazem deklaracja czasu, w którym program będzie nam przypominał o zażyciu leku. Dzięki opcji Days możemy także określić czy tabletkę powinniśmy zażywać codziennie, czy też co określony okres czasu np. co 2 dni bądź raz w tygodniu. Obecnie, w ramach specjalnej promocji program pobierzecie bezpłatnie. Aplikację znajdziecie w AppStore. Ocena: 6/6. 