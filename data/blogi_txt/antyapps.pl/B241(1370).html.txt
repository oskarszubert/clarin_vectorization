12.08.2013 Kilka lat temu do Polski przywędrowała moda na rzucanie Frisbee i nawet w mieście można było zaobserwować ludzi, którzy porozstawiani w jak największej odległości od siebie rzucali kawałkiem plastiku, starając się, by ten nie miewał spotkań trzeciego stopnia z ziemią. W wirtualnym wydaniu tej gry zasady są nieco inne, jednak bez zmian pozostaje najważniejsze — rzucanie dyskiem do celu tak, by leciał po zaplanowanym przez projektantów poziomów torze i w całości docierał do mety. Zabawę w każdej rundzie rozpoczynamy od wypuszczenia dysku w świat — ten będzie leciał po zaprogramowanej ścieżce, ale nie oznacza to, że nie mamy na nią żadnego wpływu, a wręcz przeciwnie. Naszą powinnością jest nawigowanie nim między prawą i lewą stroną toru tak, by po drodze zdobyć jak najwięcej pozostawionych tam dla nas złotych gwiazdek. Te po skończonej rundzie w zależności od tego jak nam poszło przeliczane są na specjalną walutę, za którą możemy robić zakupy w zaimplementowanym sklepiku z dodatkami.  Frisbee Forever 2 to typowa zręcznościówka, gdzie w krótkich rundach pokazujemy na co nas stać, by na koniec poddać się ocenie. Ta uzależniona jest od tego ile udało nam się po drodze zebrać gwiazdek, czy zaliczyliśmy wszystkie tunele i obręcze, no i oczywiście czy udało nam się w całości dotrwać do mety. Jeśli nie, rozpoczynamy zabawę od początku — a zmuszeni będziemy robić to nie raz i nie dwa, bowiem konkurencje w grze, choć na pierwszy rzut oka tego nie widać, będą coraz bardziej zagmatwane i pełne niebezpieczeństw. Twórcy zadbali o to, by sielankowy nastrój z którym zapoznali nas w pierwszych potyczkach szybko się zmienił, ale może to i dobrze — bez prawdziwych wyzwań byłoby zwyczajnie nudno. Nie wiem, może wychodzi tutaj jeszcze mój brak wprawy i umiejętności, jednak mam wrażenie, że bez oferowanych power-upów zdobycie we wszystkich poziomach złotych medali jest wręcz niewykonalne.  To kolejna z gier korzystająca ze złotego podziału na światy i tamtejsze krótkie plansze — w sam raz nadaje się zarówno do krótszych jak i dłuższych posiedzeń, szczególnie, jeśli uprzemy się, by w każdej z plansz zdobyć złoty medal. We wspomnianym już sklepiku nie zabrakło oczywiście mikrotransakcji, w ramach których możemy się szybko obłowić i bez większej zbieraniny pozwolić sobie nie tylko na zestawy ulepszeń, ale także nowe dyski i inne dodatki. Frisbee Forever 2 prezentuje się naprawdę przyzwoicie, jak na standardy mobilnej gry osadzonej w środowisku 3D. Dodatkowo dostaliśmy dwa schematy sterowania (oparte na wirtualnych przyciskach oraz wychylaniu urządzenia) i kilkadziesiąt wyzwań — a wszystko to dostępne za darmo w wersji uniwersalnej. Póki co jedynie w AppStorze, jednak patrząc na wcześniejsze poczynania dewelopera i fakt, iż poprzednia część trafiła także na Androida, mam nadzieję, że tym razem będzie podobnie! :) 