01.02.2012 Rozmaitych aplikacja do przerabiania zdjęć opisywaliśmy już sporo i za każdym razem wydaje mi się, że powoli z pewnością kończy się inwencja deweloperów. Na ile sposobów można bowiem przerobić te kilka milionów pikseli? Na szczęście nie każdy ma tak ograniczoną wyobraźnię, a kolejnym miłym zaskoczeniem okazało się WordFoto. Nie chodzi tutaj o podpisywanie zdjęć – to już mieliśmy. W tym przypadku autorzy chcą z naszych fotografii zrobić małe dzieła sztuki typograficznej.  WordFoto przerabia nasze zdjęcia nakładając na nie wcześniej ustalony zasób słów. Opisane, nomen omen, słowami, nie brzmi to specjalnie obrazowo, więc najlepiej zapoznać się z poniższymi przykładami.   Zgodnie z niepisaną tradycją, mamy tutaj spore pole do manewru jeśli chodzi o własną modyfikację. Wycinanie fragmentu zdjęcia jest oczywiste, ale do tego dostajemy wybór słów (albo jeden z predefiniowanych zestawów, albo nasze własne), kilka rozmaitych stylów oraz możliwość „dopracowania” szczegółów. Poza przygotowanymi przez autorów zestawami znalazło się jeszcze miejsce dla stworzenia własnej wersji filtra niemal od zera. Wybieramy tam nie tylko czcionkę (kilkadziesiąt dostępnych), ale także natężenie barw, kontrast, jasność i kilkanaście innych czynników wpływających na ostateczny efekt. Dodatkowo podzielono ów parametry na te dotyczące tła oraz tego, co widać na pierwszym planie. Możliwości ustawień jest naprawdę sporo i jeśli ktoś poświęci wystarczająco dużo czasu, to stworzy unikalny i z pewnością atrakcyjny styl. Co istotne, ostateczny efekt jest w pełnej rozdzielczości, a nie zmniejszany jak często w podobnych aplikacjach ma miejsce. Gotowe dzieło możemy zapisać w swoim albumie lub przesłać na maila lub Facebooka. Standardowo. Atrakcyjność takiej aplikacji to w dużej mierze kwestia gustu, ale jak dla mnie – przyznaję – bomba. Na pewno zagości w moim iPhonie i wykorzystywać ją będę na zmianę z innymi, podobnymi programami. WordFoto kosztuje 1.59 euro i możecie go nabyć tutaj. 