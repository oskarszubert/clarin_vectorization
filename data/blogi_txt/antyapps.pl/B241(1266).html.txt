29.10.2012 Jeżeli przeglądacie na swoim telefonie czy tablecie od Apple różnego typu dokumenty i pliki, to dobrze wiecie, jaki może się z tym zrobić bałagan. Zarządzanie dokumentami w iOSie jest mocno zdecentralizowane i dlatego furorę robią różnego typu managery plików, które pozwalają wnieść nieco porządku w ten chaos. O jednym z nich chciałbym dziś napisać. Aplikacja nazywa się FileApp Pro i jest nie mniej, nie więcej, a właśnie managerem dokumentów. Aplikacji tego typu w AppStore jest cała masa i czasami trudno znaleźć coś odpowiedniego dla siebie. Jeżeli jednak szukacie funkcjonalnego narzędzia z prostą nawigacją, to FileApp Pro ma szanse spełnić Wasze oczekiwania. W aplikacji tej postawiono na prostotę. Wygląd samej aplikacji jest niezwykle czytelny i jasny. Brak jakichś szczególnych graficznych popisów, ale może i dobrze – aplikacja do zarządzania dokumentami ich przecież nie potrzebuje. Oprócz czytelnego wyglądu FileApp Pro ma również bogaty zestaw narzędzi, które ułatwiają pracę z  tą aplikacją. Co w niej znajdziemy? Pierwszy ekran aplikacji to lista podstawowych kategorii. Mamy więc odnośnik do folderów, do zdjęć oraz filmów, a także odnośniki do synchronizacji danych. Skupmy się na folderach, czyli najważniejszym elemencie tej aplikacji.  Po wejściu w ten widok otrzymujemy listę naszych plików i folderów. U góry znajdziemy belkę z narzędziami u dołu zaś belkę z filtrami do segregowania zasobów. Zacznę od zarządzania plikami. Przede wszystkim możemy swobodnie je przenosić między różnymi folderami, możemy również tworzyć ich zapasowe kopie lub wysyłać mailem. Dodatkowo wprowadzono funkcję kompresji, dzięki czemu możemy z danego dokumentu lub folderu stworzyć plik zip. Z poziomu głównego widoku możemy oczywiście dodawać nowe dokumenty txt (aplikacja wspiera edytor treści), nowe foldery, zrobić i zapisać zdjęcie tudzież film oraz wykonać nagranie głosowe. Aplikacja ma również wbudowaną wyszukiwarkę i przeglądarkę dokumentów, dzięki której możemy przeglądać różnego typu pliki, od tekstowych, PDFów po graficzne. Za pomocą dolnej belki możemy posegregować nasze foldery i pliki ze względu na ich nazwę, datę utworzenia, rodzaj oraz ostatnie przeglądanie. Jak wspomniałem, aplikacja ma wbudowany edytor tekstu z dość podstawowymi funkcjami, takimi jak justowanie czy zwiększanie rozmiaru czcionki. Jeżeli coś napiszemy to od razu możemy wysłać to mailem czy uruchomić w innej aplikacji.  Bardzo prosto rozwiązano kwestię synchronizacji danych między telefonem i komputerem, a można to zrobić na dwa sposoby. Albo pobieramy darmowy manager udostępniania dla naszego komputera, i po podpięciu telefonu przez USB możemy przenosić dokumenty w jedną i drugą stronę, albo możemy zrobić to samo za pośrednictwem Wi- Fi. Twórcy aplikacji pomyśleli jednak, aby połączenie takie można było zabezpieczyć hasłem, co można zrobić również w przypadku całej aplikacji. FileApp Pro to całkiem użyteczny manager plików i dokumentów. Działa szybko, jest czytelny, ma spory wybór narzędzi i dobrze rozwiązane zarządzanie plikami. Korzysta się z niego niezwykle łatwo, a importowanie i eksportowanie dokumentów między urządzeniami jest nieźle rozwiązane. Jednak sama cena tej aplikacji jest dość wysoka – prawie 5,5 euro. Nie jestem do końca przekonany, czy aplikacja ta warta jest tej ceny, szczęśliwie dzisiaj produkt ten można dostać za darmo, więc polecam do wypróbowania. Ocena: 4+ 