08.07.2013 Gry piłkarskie na Windows Phone to gatunek właściwie nie istniejący. Wprawdzie przez pewien czas w sklepie można było kupić dwie edycje PES-a, ale po kilku miesiącach zostały usunięte, pozostawiając na lodzie osoby, które zdecydowały się na zakup. Wciąż dostępny Real Football i Real Football 2013 to raczej kpina z graczy. Nic więc dziwnego, że premiera nowej Fify była bardzo oczekiwana. FIFA 13 to jeden z najlepszych mobilnych dzieł EA Games. Choć sam jestem zdania, że nie każdy gatunek nadaje się na smartfony, to jednak w tym wypadku widać, że autorzy zrobili co w ich mocy, aby za pomocą dotykowego ekranu dać nam dostęp do jak najlepszego sterownia. Przyciski są podpisane, a w razie problemu zawsze możemy skorzystać z samouczków i trybów treningowych. Do tego spora baza licencji, a co za tym idzie prawdziwych klubów, piłkarzy i stadionów. Równie bogato prezentują się tryby rozgrywki oraz zakres poziomów trudności. Każdy fan piłki powinien znaleźć coś dla siebie. Gra wchodzi w skład Xbox Live, posiada więc system osiągnięć oraz rankingów online. Więcej o samej rozgrywce możecie przeczytać w obszernej recenzji Pawła.  Jest to bodaj pierwszy tytuł EA Games dla Nokii, która wygląda dobrze także na ekranach z wysoką rozdzielczością. Sama gra prezentuje się naprawdę świetnie (jeżeli chodzi o możliwości urządzeń mobilnych), w razie potrzeby możemy zmieniać ustawienie kamery jej kąt oraz przybliżenie. Niestety, nawet na Lumii 920 ciężko o płynne działanie. Zarówno w menu jak i podczas rozgrywki zdarzają się niewielkie lagi. Nie przeszkadzają one zbyt mocno w rozgrywce, pewien niesmak jednak pozostaje. Gra ma już swoje miesiące na karku, a Lumia 920 jest flagowym, najmocniejszym urządzeniem z Windows Phone dostępnym na rynku. Szkoda też że zabrakło polskiej wersji językowej, w które lubi ubogacać wybrane tytuły Nokia. Nie jest ona niezbędna, ale byłaby miłym dodatkiem.  Czy warto wydać 17.49 zł na FIFA13? Jeżeli tylko Twoje urządzenie spełnia wymagania tej gry, a jesteś fanem gatunku, nie potrzebujesz zapewnień. W razie wątpliwość gra oferuje darmową wersję demonstracyjną, która bardzo dobrze zaznajamia nas z mechanizmem rozgrywki oraz wykonaniem. Jeżeli przypadną nam do gustu, w pełnej wersji otrzymamy o wiele, wiele więcej. A co z posiadaczami pozostałych urządzeń? Muszą poczekać, aż upłynie wyłączność Nokii, za kilka miesięcy gra stanie się dostępna dla wszystkich. 