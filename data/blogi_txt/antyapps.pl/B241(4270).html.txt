06.07.2012 Są dziś z nami wielbiciele Diablo-podobnych produkcji? Jeżeli tak, to powinni być zadowoleni. Bohaterem tekstu, który właśnie czytacie jest bowiem gra, w której bez namysłu przedzieramy się przez nieskończone zastępy wrogo nastawionych istot spod ciemnej gwiazdy. Gracze nie będący pewni, czy produkcja w takim klimacie przypadnie im do gustu również nie muszą się martwić – Crazy Knight jest dziś dostępne za darmo, nic nie stoi więc na przeszkodzie by tytuł pobrać i przetestować, co niniejszym czynimy:) TinyLegends – Crazy Knights nie próbuje oszukać gracza, że jest czymś więcej niż zwykłą rąbanką. Krótki samouczek ogranicza się do prezentacji, jak poruszać się postacią blond-wojownika będącego głównym bohaterem gry. Sterowanie nie odbiega od kanonu produkcji tego typu – po prawej stronie widnieje pole, którego dotknięcie skutkuje wyprowadzeniem ciosu, po lewej natomiast mamy typowy cyfrowy pad sprawdzający się tutaj nadzwyczaj dobrze. Po kilku rozegranych etapach pojawia się dodatkowy „przycisk” odpowiedzialny za cios specjalny zadający poważne obrażenia przeciwnikom, którzy są na tyle głupi by stanąć nam na drodze.  Rozgrywka w TinyLegends – Crazy Knigth toczy się na niewielkich, zamkniętych przestrzeniach. Na głównej mapie świata gry wyświetlają się dostępne w danym momencie misje. Po wspomnianych misjach stawianych przed graczem nie obiecujmy sobie jednak zbyt wiele: zazwyczaj do wyboru mamy: pokonanie wszystkich przeciwników z danego etapu, przetrwanie naporu potworów przez określoną ilość czasu i zabicie konkretnej liczby kreatur. Ostatnim słowem jakim można by określić te zadania jest oryginalność. W ostateczności każda misja sprowadza się do bezmyślnej siekaniny na ślepo, której celem jest wszystko co tylko ma na tyle odwagi by poruszać się po planszy.  W trakcie gry nasz bohater zyskuje doświadczenie oraz zdobywa coraz to potężniejsze rodzaje uzbrojenia. Tutaj również zastosowano rozwiązania znane z większości tytułów dostępnych na systemy mobilne. Po odblokowaniu konkretnej broni gracz musi ją wykupić z marketu – zapłacić może uzbieranymi w trakcie gry monetami lub… monetami uzbieranymi w trakcie życia w realu. Wybór zależy od Was:) Grafika Crazy Knight stoi na przeciętnym poziomie. Niekiedy rażą po oczach rozmazane tekstury w niskiej rozdzielczości, ale generalnie nie jest ani źle, ani dobrze – typowy średniak. Po zaledwie kilkunastu minutach spędzonych z grą zauważyłem jeszcze jeden, dość nietypowy problem, który był tak dokuczliwy, że musiałem zrobić sobie krótką przerwę. Otóż, walka w TinyLegends wymaga tak szybkiego „wciskania” przycisku odpowiadającego za cios, że dosłownie – mój kciuk odmówił posłuszeństwa (zdarzyło się to po raz pierwszy od początku mojej przygody z ekranami dotykowymi). Ocena: 3- 