12.06.2013 Historia pokazała, że wieloosobowe shootery dają sobie radę na platformach mobilnych. Powstaje ich zatem coraz więcej. Ciekawą propozycją dla miłośników gatunku może być Battle Bears Gold, którą wyróżnia lekkie podejście do tematu, nieco groteskowy klimat i możliwość sprania futra pluszowym niedźwiadkom. Battle Bears Gold to typowy shooter multiplayer, co pewnie widać już na zrzutach ekranu. Gra wykorzystuje sprawdzony model zabawy drużynowej, w ramach której na jednej planszy zetrzeć się ze sobą może maksymalnie ośmiu graczy.  Gameplay wygląda dość standardowo. Do wyboru mamy dwa tryby zabawy – tradycyjny walka aż do śmierci oraz rywalizacjach na punkty polegająca na przenoszeniu do bazy przeciwnika bomby. Po wylądowaniu na planszy czeka nas zatem przemierzanie kolorowych, jaskrawych korytarzy i stopniowa eliminacja przeciwników. Istotna jest przy tym współpraca z innymi członkami drużyny, bowiem każda z postaci w grze cechuje się innymi umiejętnościami i rolą na polu bitwy. W pojedynkę ciężko zdziałać cokolwiek, zwłaszcza gdy staniemy naprzeciw ciężkozbrojnych nieprzyjaciół.  Jako że gra jest darmowa, nie mogło zabraknąć w niej mikropłatności. Za walutę premium w grze wykupimy nie tylko nowe bronie, ale też odblokujemy lepsze typy postaci, a także spersonalizujemy je za pomocą ciekawych motywów. Nie da się ukryć, że jest to produkcja Pay to win. Najlepsze efekty będziemy osiągać tutaj inwestując w naszego bohatera i jego ekwipunek. Podstawowe postaci raczej nie zagoszczą zbyt długo na polu bitwy pełnym graczy z ulepszonym uzbrojeniem. Mocno to demotywuje i sprawia, że gra szybko staje się nudna. W końcu nikt nie lubi przegrywać, prawda?  Grafika w Battle Bears Gold jest dość ładna. Trójwymiarowa konwencja z delikatnym cell shading sprawdza się tutaj doskonale, choć nie obraziłbym się gdyby modele postaci oraz otoczenie było bardziej szczegółowe. Denerwuje natomiast muzyka, którą utrzymano w konwencji dubstepu (i innych elektronicznych gatunków). Jeżeli nie przepadamy za tymi rytmami, szybko pewnie wyciszymy wszelkie dźwięki.  Battle Bears Gold to kolejna darmowa produkcja online, która zaspokaja ego graczy z wypchanymi portfelami. Bez choćby kilku dolarów na koncie nie mamy tutaj czego szukać, bo szybko zjedzą nas inni. Grafika jest całkiem przyjemna, ale sterowanie dość toporne. Sama produkcja również nie wyróżnia się niczym, poza oryginalnym klimatem, na tle konkurencji. A tymczasem konkurencja zapuściła już korzenie i trudno będzie wygryźć ją za pomocą przeciętności.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 