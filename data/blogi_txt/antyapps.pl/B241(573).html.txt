06.09.2013 Do tej pory przyjemności płynącej z odcinania guzików mogli zaznać tylko użytkownicy mobilnych urządzeń od Apple, którzy zakupili aplikację Cut the Buttons, opisywaną w zeszłym roku na łamach AntyApps przez Kamila. Nareszcie nadszedł czas, aby użytkownicy Androida poznali, ile frajdy może przynieść charakterystyczny dźwięk towarzyszący odcinaniu wirtualnych guzików. Pomysł w porównaniu do pierwowzoru uległ jednak kilku modyfikacjom i zamiast klasycznej zręcznościówki mamy do czynienia z pozycją wymagającą logicznego myślenia, przypominającą trochę „kółko i krzyżyk” lub kulki. Fani niezobowiązującego wysilania szarych komórek podczas wolnych chwil po raz kolejny powinni zostać usatysfakcjonowani. Gra wita nas przyjemną muzyką i ładną oprawą graficzną. Menu główne, poza przyciskiem „play” rozpoczynającym rozgrywkę, oferuje nam również odnośniki do innych gier twórców Buttons and Scissors, wizytę na firmowym Facebooku lub zakupy w sklepie. Ten oferuje nam możliwość wykupienia dodatkowych podpowiedzi, nowych poziomów lub usunięcia reklam, jednak, mimo moich dobrych chęci, połączenie się tutaj z systemem mikropłatności okazało się niemożliwe. Mamy za to opcję synchronizacji gry z naszym kontem Google, co pozwoli dzielić się wynikami z innymi i zapisywać nasze osiągnięcia w rankingach.  Przejdźmy do samej rozgrywki. Naszym zadaniem jest usuwanie guzików tego samego koloru, które ułożone są w tej samej linii (pionowo, poziomo lub po skosie). Minimalnie musimy usunąć co najmniej dwa z nich. Warto jednak pamiętać, że wraz z rozwojem zabawy będziemy musieli uważać, aby nie odciąć zbyt wielu guzików na raz, ponieważ pozostawienie samotnych obiektów na planszy nie pozwoli nam zaliczyć poziomu. Może się tak zdarzyć, jeśli dany kolor blokują krążki innej barwy i dopiero po wyeliminowaniu tych drugich będziemy mogli „wyrzucić” z planszy dane obiekty. Brzmi to może nieco zawile, jednak gra jest na tyle przystępna, że już po pokonaniu kilku pierwszych poziomów na pewno zrozumiecie, co miałem na myśli i na co trzeba uważać, żeby poradzić sobie z kolejnymi etapami. Buttons and Scissors to kolejny przykład prostej zabawy na zabicie nudy. Gra dostępna jest za darmo, tym bardziej można więc pozwolić sobie na jej pobranie. Jeśli jednak zupełnie nie czujecie klimatu spod znaku nożyczek i guzików, a mimo to szukacie prostej gry logicznej na wolne chwile, polecam Color Block Slide Path oraz Bridges, o których pisałem całkiem niedawno. 