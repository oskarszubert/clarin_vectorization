28.01.2014 Każdy z nas kojarzy tetrisa. Ten wyeksploatowany do bólu, ale też kultowy model rozgrywki towarzyszył większości z nas w latach dzieciństwa. Z pozoru banalne układanie klocków w jednej linii potrafiło szalenie wciągnąć, odstresować i wprawić w lepszy nastrój. Czy ciągle tak działa? Z drobną pomocą może. Chilltris to odmiana tetrisa ukierunkowana właśnie na szeroko rozumiany „chillout”. Chilltris jest pierwszą produkcją autorstwa polskiego zespołu Anzonia Studio. W odróżnieniu od wielu innych rodzimych produkcji ta została w całości spolszczona i już od samego witają nas komunikaty w rodzimym języku. Cała rozgrywka została sprofilowana pod kątem relaksu, odstresowania i zresetowania. W jaki sposób udało się twórcom tego dokonać? Gameplay to w istocie zwykły tetris. Zrezygnowano tutaj z jakichkolwiek punktów, rywalizacji ze znajomymi, ulepszeń, power-upów itp. To po prostu klasyka gatunku. Istotna jest tutaj cała otoczka. Zabawa może rozgrywać się na jednym z wbudowanych, animowanych teł. Gracz może jednak zdecydować się podłożyć pod klocki widok z przedniej (opcja dla osób o zapędach narcystycznych) lub tylnej kamery. Do układania klocków w głównej mierze używamy gestów. Twórcy zrezygnowali ze wszelkich przycisków. Nawet menu pauzy aktywujemy poprzez przeciągnięcie palcem zza górnej krawędzi. Dzięki temu można bardziej skupić się na tle i rozgrywce.  Równie kluczową rolę odgrywa muzyka. Tutaj również oprócz wbudowanych utworów możemy skorzystać z dowolnego innego umieszczonego w pamięci naszego urządzenia. Nie jesteśmy zatem skazani na wyłączanie dźwięku lub uruchamianie odtwarzacza w tle, który przyczyni się do szybszego wyczerpania baterii. Całość dopełnia prosty system osiągnięć. Gra nie jest zintegrowana z API Google Play Games. Twórcy postawili na autorskie rozwiązanie. Wyzwania są raczej proste – rozegranie 20 minut na wybranej planszy, ułożenie kilkuset linii z klocków itp. Pierwiastek rywalizacji tutaj całkowicie zanikł. I słusznie, bo mógłby być nazbyt stresogenny, a przecież to nie o to w tej idei chodzi. Graficznie Chilltris nie oszałamia, choć prezentuje się dość przyjemnie. Animacje są bardzo płynne, a na ekranie opcji znajdziemy kilka dodatkowych ustawień – w tym możliwość wybrania kolorowych klocków, a także dostosowania czułości sterowania. Ogólnie jestem mile zaskoczony. Spodziewałem się kolejnego nic nie wnoszącego klona tetrisa, a tymczasem otrzymałem grę z pomysłem na siebie. Twórcy jasno określili konwencję i wiernie się jej trzymają. Mam nadzieję, że z czasem pojawią się tutaj dodatkowe tła, utwory muzyczne oraz atrakcje, które jeszcze mocniej przykują do ekranu i skutecznie zrelaksują. 