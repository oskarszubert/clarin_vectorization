06.09.2012 Lubicie czytać? Na pewno. W dzisiejszych czasach czytać można wszędzie i na wszystkim. Dzięki alternatywie wobec druku, czyli ebookom możemy cieszyć się dobrą literaturą na naszych telefonach, tabletach i czytnikach. I mimo, że coraz mniej czasu mamy, aby zasiąść z książka w ręce i spokojnie zagłębić się w danym tytule, to czasami warto sięgnąć po dobrego ebooka i oderwać się na chwilę od wszystkiego. Tylko co wybrać? Książek i gatunków nie brakuje. Dziś jednak chciałbym napisać parę słów o aplikacji, dzięki której dostaniecie wybór 80 klasycznych tytułów w jednym miejscu, od „1984” po „Draculę”. Jest tylko jeden haczyk, wszystkie zgromadzone w tej aplikacji książki są po angielsku. Jeżeli jednak język ten nie sprawia Wam problemu, to bez wątpienia docenicie bazę Classic Books, która jest przekrojem przez najsłynniejsze tytuły i arcydzieła literatury. Oczywiście zebrać darmowe tytuły w jednym miejscu to żaden problem, liczy się jednak również, jak zostały one przedstawione. Otóż pod względem graficznym Classic Books prezentuje się całkiem nieźle. Po pierwsze wspiera widok poziomy. Po samym uruchomieniu aplikacji wyświetlą nam się ebooki uszeregowane po 4 na jednej karcie. Po wejściu w dany tytuł wyświetla nam się oczywiście wirtualna książka opatrzona dwoma paskami narzędzi. Na dole znajdziemy odnośnik do spisu treści, ale również listy zakładek, które możemy dodawać oraz wyszukiwania słów kluczowych w treści. Oprócz tego mamy suwak stron. U góry widnieje odnośnik do wyszukiwarki i ustawień, oraz, o dziwo, lektora. Po kliknięciu w niego rozbrzmiewa głos lektora czytającego nam  książkę strona po stronie. Oczywiście oba paski znikają, gdy przechodzimy do trybu pełnoekranowego. Niestety czcionka ebooków jest dość mała i musimy powiększać obraz, aby móc czytać treść wygodnie.  Jakieś minusy? I to cała masa niestety. Przede wszystkim przewijanie stron. Postanowiono zrobić taki sam moduł, jak w aplikacji iBooks. Problem w tym, że się średnio udało. Jak nie muśniemy palcem w odpowiednim miejscu to nie przerzucimy strony tylko przesuniemy cały jej widok. Dodatkowo wybudzanie pasków narzędzi jest dość czułe i zdarza się to nieustannie. Lektor. Lektor to porażka. Dukający automat nie zachowujący przecinków, kropek o jakiejkolwiek intonacji nie wspominając. Dodatkowo nie ma możliwości określenia rozmiaru czcionki, przez co jesteśmy skazani na dość niedoskonałe powiększanie całości obrazu. Skoro tyle jest minusów w tej aplikacji, to dlaczego o tym w ogóle piszę? Ku przestrodze. Bo oto przykład na to, jak zepsuć najważniejszy element każdej aplikacji tego typu, czyli sam moduł czytania. Można subiektywnie oceniać dobór tytułów czy wygląd aplikacji, ale zepsucie samego widoku książki i jego obsługi to jak podkopywanie fundamentów i woła o pomstę do nieba. Co ciekawe, oryginalnie aplikacja kosztuje prawie 3 euro, mimo że w jej zbiorach są ebooki powszechnie dostępne za darmo. Wziąć darmowe ebooki, wsadzić w niedopracowaną aplikację i wołać ponad 12 złotych – to się nazywa pomysł na biznes. Ale czemu książki winne? Niczemu, dlatego, jeżeli jesteście zainteresowani tym zbiorem, to obecnie Classic Books jest za darmo. Ocena: 3 