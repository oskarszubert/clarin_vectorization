10.10.2013 Nie wiem dlaczego, ale apokalipsa zombie okraszona czymś na wzór seksbomb / stereotypowych, pięknych amerykańskich nastolatek od razu skojarzyła mi się z bijącą w ostatnich miesiącach wśród dzieci rekordy popularności marką Monster High. Zachęcające designem bohaterki i słodki klimat zmącony odrobiną wszechobecnego „mroku” świata po apokalipsie zombie to tylko wymówka dla rozgrywki, która jest niczym innym jak naprawdę fajnie skrojonym przedstawicielem znanego i powszechnie lubianego gatunku — tower defence. Poznajcie Guns’n'Glory Zombies.  Handy Games w kolorowe, pełne słońca i letniego ciepła lokacje wpletli kolejne liczne hordy zombiaków, którym stawić mają czoło niewprawione w boju, zaskoczone zmianami w świecie dziewoje. Żadnej z nich jednak nie brak temperamentu i siły walki, co udowodnią czyszcząc wszystkie lokacje z kolejnych dziesiątek zarażonych. Pomogą im w tym nieodłączne im bronie i związane z nimi power-upy. Za tępienie zarazy nagradzani jesteśmy kolejnymi dolarami, narzędziami oraz papryczkami czili wpływającymi na nasze konto. Za nie możemy później nabyć ulepszenia (więcej życia, szybsze leczenie czy większą prędkość), nowe, bardziej skuteczne, bronie czy barykady. Oprócz tego w ramach mikropłatności będziemy mogli nabyć więcej wirtualnych dolarów, pozbyć się reklam czy zainwestować w specjalne spreje, które pozwolą nam się pozbyć plagi permanentnie, a nawet w… defibrylator, dający nam jeszcze jedną szansę na wypadek, gdybyśmy polegli w walce.  Zasada jest prosta — tak rozporządzać naszymi siłami, by zwyciężyć i nie dać zarażonym nieumarłym szans, na zdobycie twierdzy w postaci ulicy, dzielnicy czy jednego z obiektów. Mechanika zabawy nie należy do skomplikowanych, a solidnie skrojony tutorial pozwala sprawnie zapoznać się z zasadami całej wojny. Przyzwyczajenie się do tamtejszego systemu to była dosłownie chwila, jednak nie będę ukrywał, że po kilku planszach, kiedy zbliżałem się do końca łatwych wyzwań, zaczęło się robić dość gorąco. Im dalej w las, tym więcej czasu będziemy musieli spędzić na przygotowaniach do starć oraz samych walkach, ewentualnie zostaje nam sięgnięcie do portfela — ale to raczej nikogo dziwić nie powinno, bowiem to kolejna produkcja oparta na zyskującym coraz większą popularność modelu free-to-play.  Guns’n’Glory Zombies to zaskakująco dobra i wciągająca produkcja, która powinna przypaść do gustu miłośnikom gatunku. Choć jej design odbiega od tego, do czego przyzwyczajeni są „hardkorowi” miłośnicy gatunku, to pod względem aspektów technicznych nie bardzo można się czegokolwiek przyczepić. Gra dostępna jest w wersji uniwersalnej za darmo zarówno w Google Play jak i AppStorze. 