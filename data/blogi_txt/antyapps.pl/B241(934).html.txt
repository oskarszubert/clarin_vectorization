26.11.2012 W kategorii gier akcji jestem prawdziwym amatorem. Nigdy nie należałem do grona entuzjastów tego gatunku, a ostatnim tytułem, nad którym spędziłem nieco więcej czasu była trzecia odsłona popularnego GTA – gdzie wykonywanie misji nie sprawiało mi aż takiej radości, jak możliwość zabawy w złodzieja samochodów. Od tego czasu minęło jednak sporo lat, postanowiłem zatem dać jeszcze jedną szansę kultowym „strzelankom”.  Ponieważ moją główną platformą gamingową jest obecnie iPhone w celu znalezienia nowej rozrywki udałem się do AppStore. Wybór padł na Dead Space.  Wyprodukowana przez Electronic Arts, okrzyknięta najlepszą grą roku 2011, zbierająca rewelacyjne recenzje produkcja na mobilną platformę Apple została przeniesiona z konsoli i PC. Transfer wyjątkowo się udał i nie jest to tylko moje zdanie, ale także opinia wielu redaktorów magazynów i serwisów Internetowych oraz samych graczy z całego świata. Dead Space to gra akcji przygotowana z prawdziwym rozmachem. Utrzymana w klimacie horroru, osadzona w dalekiej przyszłości, wzbogacona o fantastyczną oprawę dźwiękową. Podczas rozgrywki sterujemy jednym z członków zespołu badawczego, który ma za zadanie zbadać jedną ze stacji kosmicznych, z którą ostatnio Ziemianie stracili kontakt. W trakcie badań okazuje się jednak, że na miejscu doszło do bardzo niebezpiecznego wypadku.  Grafika gry wzbudziła we mnie co najmniej ogromny podziw dla twórców. Potężny tytuł, na ekranie nie wielkiego iPhone’a wygląda rewelacyjnie! Grę testowałem na modelu 4S i nie spotkałem się z ani jednym lagiem, co dziwi bo produkcja wręcz kipi od zaawansowanych efektów i elementów 3D. Ogromną rolę w Dead Space odgrywa oprawa muzyczna. Już przy pierwszym uruchomieniu twórcy zalecają używania słuchawek w celu wiernego oddania towarzyszącego naszej postaci klimatu. Wierzcie lub nie – to naprawdę działa. W większości przypadków grę testowałem wieczorami. Połączenie słuchawek w uszach z maksymalnym skupieniem na ekranie telefonu daje niesamowite efekty. W nagłych momentach, na rękach pojawiła mi się nawet gęsia skórka. Wrażenia były tak intensywne!  Decydując się na zakup Dead Space obawiałem się, że będę miał problemy ze sprawnym sterowaniem postacią. Nic bardziej mylnego. Sterowanie zespół Electronic Arts opanował w tym przypadku do perfekcji i już po krótkim tutorialu sprawnie się poruszałem po mapie centrum badawczego. Sama akcja gry jest naprawdę wciągająca i kolejne rozdziały przygody pokonywałem z zapartym tchem, a w zasadzie nadal pokonuję, ponieważ do przejścia całej gry jeszcze sporo mi zostało…  Gorąco polecam! Gra obecnie jest dostępna w ramach świątecznej wyprzedaży już za 0,89€. Nie przegapcie takiej okazji! 