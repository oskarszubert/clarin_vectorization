17.03.2012 Mamy weekend, czyli idealną porę na jakąś prostą aplikację do zabaw. Pamiętacie jeszcze Make me old? Mam dla Was coś podobnego, jednak lepiej zrealizowanego. Przede wszystkim Aging Booth w przeciwieństwie do Make me old po prostu dobrze wygląda. Design jest przyjemny dla oka, brązowa kolorystyka przycisków i ramek połączona z fakturą koloru wyblakłego przywołuje skojarzenia ze starymi zdjęciami. Layout również jest dopasowany, dzięki czemu z aplikacji korzysta się wygodnie i intuicyjnie. Dla przypomnienia – w Make me old układu aplikacji w ogóle nie było, wszystkie elementy znajdowały się w rozsypce. Druga ważna kwestia jest taka, że Aging Booth za każdym razem postarza osobę na zdjęciu o inną, wylosowaną liczbę lat. Za każdym razem wychodzimy inaczej. Make me old traktował wszystkie zdjęcia jednym filtrem z tymi samymi parametrami. To, co powtarza się w obu aplikacjach, to konieczność zastosowania profilowego zdjęcia, w którym nasza twarz znajduje się na pierwszym planie. Aging Booth zmusza nas jednak również do doprecyzowania, to jest po załadowaniu zdjęcia musimy poprzesuwać ikonki odpowiadające oczom, ustom oraz podbródkowi tak, by znajdowały się na właściwych częściach ciała. Dzięki temu efekt końcowy jest lepszy. Aplikacja jest dostępna do pobrania za darmo. Zapraszam do zabawy.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 