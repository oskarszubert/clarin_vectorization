18.04.2013 Jestem zauroczony i niewyspany, bowiem ten tytuł zapewnił mi bezsenną noc obfitującą w emocje jakich dawno nie dostarczyła mi żadna z „dużych” produkcji. Po raz kolejny złapałem się na tym, że proste pomysły wciągają najszybciej i przez swoją arkejdową naturę często łapią w sidła „jeszcze jednej próby”. Nie inaczej sprawa ma się z Amazing Fingers, które jest odpowiednikiem Twistera na tabletach. Jak to możliwe? Sam nie wiem, ale o mało sobie nie skręciłem ręki!  Produkcja opiera się na bardzo prostym w założeniach schemacie, dopasowania do siebie porozrzucanych po ekranie tabletu elementów. Problem polega na tym, że za każdy z nich musimy do celu odprowadzić innym palcem. Sytuacja jeszcze bardziej komplikuje się w momencie, kiedy nasz cel jest ruchomy, a samo „wprowadzenie” nie wystarczy — kiedy już uda nam się doprowadzić do wyznaczonego miejsca wszystkie elementy, musimy je w tym stanie utrzymać przez kilka sekund. Na tym opiera się cała ta zabawa, nie dajcie się jednak zwieść jej pozornej prostocie — pod łatwym schematem ukryty jest diabelski level design, przez który powykręcacie sobie palce we wszystkich możliwych kierunkach i konfiguracjach!  Co ciekawe gra nie skupia się tylko na zabawie w pojedynkę. Przy Amazing Fingers może bawić się do czterech osób jednocześnie, przy czym każda wówczas ma swój kolor którym będzie się opiekować. Podobnie jak we wspomnianej grze, gdzie wszyscy obierali dziwne pozy na macie, tutaj również sytuacja robi się dość dramatyczna i spięta, szczególnie, jeśli w grę wchodzi więcej elementów, a przy tym część z nich jest jeszcze ruchoma. Sam miałem dopiero przyjemność bawić się w dwie osoby, a i tak wyraźnie było widać, że 10” ekranu iPada to trochę za mało ;-)  Produkcja jest idealnie skrojona na panele dotykowe, niczego nie udaje i nie potrzebuje wirtualnych padów ani przycisków. Wystarczy wyłączyć systemowe gesty w iOS i możemy się cieszyć znakomitą rozgrywką w najlepszym tego słowa znaczeniu. Jednak Amazing Fingers to nie tylko znakomita mechanika — pod względem audiowizualnym to prawdziwa perełka. Przepiękne animacje, nowoczesny design, urocza grafika — właściwie wszystko jest na swoim miejscu, dopełniane przez pasującą do całej konwencji, spokojną muzyką. Wyśmienity tytuł, który najpewniej będę polecał wszystkim i wszędzie, w moim osobistym rankingu znajdujący się o wiele wyżej niż większość mobilnych hitów. Gra dostępna jest w AppStorze za 1,99$ — i zdecydowanie warta jest każdej złotówki, jaką przyjdzie nam zapłacić po przewalutowaniu. Na szczęście jeśli się pospieszycie, to będziecie ją mogli jeszcze dostać za darmo, bo trwają ostatnie godziny kiedy udostępniona jest bez żadnych opłat w ramach akcji App of the Day! 