19.08.2013 Komiksowy manager superbohaterów, znany do tej pory tylko użytkownikom urządzeń z systemem iOS, w końcu zawitał na Androida. W odróżnieniu od większości tytułów spod znaku super mocy i obcisłego trykotu, tym razem możecie zapomnieć o dynamicznych pojedynkach i wartkiej akcji. Naszym zadaniem będzie spokojne zarządzanie i budowanie jak najlepszego wizerunku naszych herosów. Jeśli więc odpowiada wam rola szarej eminencji i kierowanie wielkimi czynami w cieniu biurka urzędnika średniego szczebla departamentu sprawiedliwości, koniecznie sprawdźcie Middle Manager of Justice. Aplikacja zajmie w naszych urządzeniach nieco ponad 200 MB, więc dobrze zaplanować jej pobieranie na moment, w którym będziemy połączeni z WiFi. Mimo że po pierwszym uruchomieniu gra od razu skojarzyła mi się z The Sims, wszystkie obawy z miejsca zatarł komiksowy klimat i duża dawka poczucia humoru, która towarzyszy naszemu managerowi oraz jego pracownikom.  Zadaniem naszego bohatera jest pilnowanie porządku w mieście z pomocą zatrudnianych superbohaterów. Oczywiście nie mogłoby się obyć bez kwatery głównej, z której dowodzimy naszą drużyną. Niestety na początku jest to miejsce, które mało ma wspólnego ze szkołą profesora Xaviera z X-Menów lub rezydencją Tony’ego Starka. Wszystko jednak w swoim czasie. Wraz z rozwojem naszego managera możemy rozwijać istniejące już pomieszczenia (np. siłownię, w której nasi bohaterowie rozwijają swoje zdolności) lub budować nowe pomieszczenia (np. sypialnia, w której herosi mogą odpocząć). Najbardziej dynamicznym elementem gry są pojedynki, w których postaci wysłane na misje muszą zmierzyć się z napotkanymi na swojej drodze złoczyńcami. W trakcie walki zarządzamy super mocami, którymi władają bohaterowie oraz wybieramy power-upy, które znacznie pomagają walczyć. Pokonując mniej ważnych przeciwników rozpracowujemy jednocześnie większe sprawy, które w efekcie prowadzą nas do większych czarnych charakterów, które są oczywiście nieodłączną częścią komiksowych walk dobra ze złem. Zarządzając ekipą naszych herosów wykonujemy również pomniejsze zadania menadżerskie w kwestii rozwoju bohaterów. Musimy też trzymać rękę na pulsie w kwestii zdrowia, dobrego samopoczucia i innych potrzeb naszej „ligi sprawiedliwych”. Warto także odpowiednio kierować naszym zespołem we właściwy sposób motywując, trenując ekipę, dbając jednocześnie o finansowe profity pozwalające dalej prowadzić naszą nietypową instytucję. W oczekiwaniu na premierę drugiej części filmu „Kick Ass” nie mogłem trafić na lepszą grę. Jeśli lubicie klimat znany z disneyowskiego przeboju „Iniemamocnych”, a jednocześnie nie szukacie kolejnej gry akcji, to Middle Manager of Justice może wciągnąć was bez reszty. Również ci, którzy w Simsach rozwój bohatera stawiali zawsze ponad skrupulatnym projektowaniem domu, powinni znaleźć tu coś dla siebie. Jeśli mimo wszystko obydwie te grupy są wam zupełnie obce, to i tak warto dać grze szansę ze względu na dużą dawkę humoru i bardzo dobrą oprawę graficzną. 