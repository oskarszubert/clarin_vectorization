20.12.2013 Kalendarz Google jest dla mnie słowem kluczowym. Powtarzanie alarmów co rok i sprawa przypomnień związanych z urodzinami załatwiona tak długo, jak usługa jest w grze. Ale doskonale zdaję sobie sprawę z tego, że niektórzy wciąż wolą osobną aplikację do wszystkiego — bezpieczniej, pewniej i mniej zamieszania, choćby właśnie wśród kalendarzy. To właśnie takim osobom na przeciw wychodzą twórcy z produkcjami pokroju opisywanej dziś Birthday App. Kompleksowe narzędzie do zarządzania… urodzinami. Zarówno datami importowanymi z telefonu, Vkontakte, Google czy Facebooka, jak i dodawanymi ręcznie już z poziomu aplikacji. Wystarczy wklepać imię / ksywkę solenizanta, datę urodzin oraz — opcjonalnie — dodać fotografię lub adnotację. I gotowe! W ten sposób można sprawnie stworzyć całą bazę danych, dzięki której już nigdy nie zapomnimy o urodzinach zarówno bliższych, jak i dalszych znajomych. Gotowe? Przejdźmy zatem do tworzenia powiadomień, że sądny dzień jest tuż tuż.  Dla tych możemy ustalić kilka wariantów (w dzień urodzin, a może nieco wcześniej; następnie pozostaje jeszcze wybrać odpowiednią godzinę, abyśmy wyrobili się z życzeniami oraz zakupem prezentu), jednak muszą być one uniwersalne dla wszystkich kontaktów. W całej tej prostocie zabrakło jednej niezwykle istotnej funkcji: synchronizacji. Niestety, nie ma możliwości zrobienia kopii zapasowej zgromadzonych danych: ani lokalnie do pamięci urządzenia, ani tym bardziej do żadnej z chmur, co w przypadku takiego programu jest sporym minusem. Sam program wykonany jest estetycznie i raczej nie można się przyczepić do niczego, poza tłumaczeniem. Polskie oznaczenia zdecydowanie są dziełem niezbyt zdolnego translatora, przez co część rzeczy jest nie do zrozumienia. Dopiero przełączenie języka na angielski pozwoliło mi swobodnie korzystać z programu, także jeśli byście się zdecydowali składować w nim urodzinowe dane, to od razu polecam uczynić to samo, w innym wypadku czeka was długa, choć niespecjalnie ciekawa, przygoda z rozszyfrowywaniem co autor miał na myśli.  Birthday App to nie mniej, nie więcej, ale — jak sama nazwa wskazuje — program skupiający się na urodzinach. Bez fajerwerków i specjalnych funkcji, bardzo poprawny ale nic poza tym. Jeżeli lubicie się rozdrabniać, może to być dla Was strzał w dziesiątkę. Ja jednak pozostanę przy kalendarzu wujka Google’a. Birthday App dostępna jest za darmo na platformie Google Play. 