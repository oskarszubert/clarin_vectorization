14.03.2012 Serię gier strategicznych Total War kojarzą pewnie wszyscy lub prawie wszyscy. Na komputerach osobistych to prawdziwy hit, szczególnie w naszym kraju, gdzie tego typu sprzęt zawsze cieszył się popularnością wśród graczy. Mamy w związku z tym doskonałą wiadomość, gdyż Total War Battles: Shogun zmierza nie tylko na iOS, ale i Androida. I zapowiada się naprawdę ciekawie. Sprawdź jak wygląda.  Historia zapowiada się dość standardowo – śledzić będziemy losy młodego samuraja, który nienauczony jeszcze pokory, kierowany rządzą zemsty wdaje się w wojnę o kontrolę nad szogunatem. W grze walki toczone będą w czasie rzeczywistym, a w trakcie zabawy nie zabraknie budynków, jednostek czy ulepszeń do odblokowania. Zgodnie z tradycją, niezbędne będzie gromadzenie surowców, które pomogą nam się rozwinąć. Kampania ma trwać przeszło 10 godzin, a do tego dochodzą jeszcze misje specjalne oraz multiplayer dla dwóch graczy na jednym urządzeniu. W przypadku tego typu strategii to może się sprawdzić. Total War Battles: Shogun wspierać będzie natywnie wszystkie iUrządzenia obsługujące gry, a także słuchawki czy tablety z Androidem. Sega nie podała jeszcze daty premiery, ale za dzieło to odpowiada studio Creative Assembly, czyli autorzy PCtowego oryginału. Nie przenoszenie oryginału, ale stworzenie gry zupełnie od nowa zagwarantuje z pewnością lepiej dopasowane do możliwości urządzeń mobilnych doświadczenie, które – sądząc po pierwszych screenach – wyglądać będzie kapitalnie. 