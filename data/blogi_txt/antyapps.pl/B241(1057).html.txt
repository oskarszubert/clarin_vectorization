21.10.2013 Odkąd pierwszy raz obejrzałem „Jak wytresować smoka”, moja sympatia do mistycznych stworzeń zdecydowanie wzrosła. Może właśnie dlatego trafiając w Google Play na tytuły takie jak Dragon Season, nie mogę się oprzeć przed pobraniem i sprawdzeniem. W tym przypadku nie do końca wiedziałem, czego mogę spodziewać się po specyficznej kolorowej grafice, jednak pozytywne wrażenie, jakie zrobiły na mnie już same screeny, nie pozwoliły obojętnie przejść obok tytułu. Muszę przyznać, że absolutnie się nie zawiodłem, a  runner w praktyce okazał się być… flyerem. Rozgrywka zaczyna się bez zbędnych rejestracji czy jakiegokolwiek prologu. Po prostu dotykamy nasz ekran w dowolnym miejscu i rozpoczynamy smoczą pogoń w prawą stronę ekranu. Nasz czerwony stwór, jako typowy reprezentant swojego gatunku, nie jest jednak stworzony tylko do biegania. Prawdziwa zabawa zaczyna się, kiedy oderwiemy się od ziemi i przeniesiemy akcję naszej rozgrywki ponad horyzont.  Wiedząc już dlaczego określenie runner nie do końca pasuje do Dragon Season, przyjrzyjmy się szczegółom samej rozgrywki. Aby nasz smok wzbił się w powietrze, wystarczy przycisnąć ikonkę ze strzałką skierowaną ku górze, znajdującą się w prawym dolnym roku ekranu. Analogicznie do wspomnianego przycisku, po lewej stronie znajduje się „blast”. Jest to nic innego jak broń naszego stworka w postaci kuli czegoś, co prawdopodobnie miało imitować ogień. Mimo że wprawdzie ani trochę go nie przypomina, jest jednak bardzo skuteczne wobec przeszkód torujących nam drogę do nieskończonego lotu ku prawej stronie ekranu.  Podczas podróży na drodze smoka pojawią się dziesiątki złotych monet. Będziemy za nie mogli między innymi ożywić naszego smoka i kontynuować lot, jeśli natrafi on na niespodziewaną przeszkodę. Nie zabrakło także sklepu, gdzie będziemy mogli dokupić naszemu stworkowi nową broń, power-upy oraz ulepszenia. Zabawnym akcentem jest możliwość ubrania smoka w nowe stroje. Tu twórcy zupełnie nie ograniczali swojej wyobraźni, dlatego nie zdziwcie się trafiając tu na skrzydła Piniaty, Sombrero czy kaptury Ninja. Z okazji nadchodzącego Halloween, nie zabrakło także strojów dyni czy skrzydeł nietoperza. Grę możemy również połączyć z naszym kontem na Facebooku w celu udostępnienia zdjęć naszego smoka w różnych przebraniach. Serwis społecznościowy daje również możliwość wyświetlenia wyników naszych znajomych na stworzonej do tego tablicy.  Gra dostępna jest zupełnie za darmo, jednak nie ominął jej niestety system mikropłatności. Nie jest on na szczęście na tyle istotny, żeby psuć sobie frajdę z zabawy. Za minus można również uznać fullscreenowe reklamy, które co jakiś czas pojawiają się w przejściach między poszczególnymi częściami menu. Dragon Season to gra, którą najtrafniej można określić mianem „sympatycznej”. Rysunkowy świat, stworzony naprawdę z pomysłem, wywołuje uśmiech, a sama gra jest naprawdę przyjemna. Polecam jako przerywnik w codziennych zajęciach i jako rozrywkę na zabicie nudy. 