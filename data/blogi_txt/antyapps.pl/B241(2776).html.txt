30.10.2013 Nauka języków i urządzenia mobilne to znakomite połączenie. Przekonuję się o tym niemal na co dzień, korzystając m. in. ze świetnego Speeq, czyli programu będącego mobilnym odpowiednikiem klasycznych fiszek. Kilka dni temu w AppStore zadebiutowała kolejna aplikacja do nauki angielskiego, która ma spore szanse na stałe zagościć na moim tablecie – Kurs angielskiego De Agostini. Aplikacja wydawnictwa kojarzonego przeze mnie głównie z czasopismami kolekcjonerskimi to pełnoprawny kurs języka angielskiego.  Motywem przewodnim całego kursu (składającego się 60 lekcji) jest fabularna historia piątki młodych ludzi, studentów aktorstwa.  Korzystanie z aplikacji warto rozpocząć od wykonania testu mającego za zadanie określić poziom znajomości języka. Kurs angielskiego De Agostini podzielony został na cztery poziomy zaawansowania:  A1 Elementary A2 High Elementary B1 Low Intermediate B2 Intermediate  Każda lekcja bazuje na kilkominutowym materiale wideo. Oprócz scenki odgrywanej przez aktorów będziemy mieli okazję poznać zagadnienia gramatyczne, sprawdzić się w ćwiczeniach, skorzystać ze słowników – standardowego oraz wizualnego.  Kurs obejmujący jeden poziom (15 lekcji) został wyceniony na 8,99 euro, istnieje również możliwość wykupienia pojedynczych lekcji w cenie 0,89 euro za sztukę. Jak widać ceny nie należą do najniższych. Na szczęście każdy ma możliwość pobrania kilku (jedna na poziom, czyli razem 4) darmowych lekcji.  Pełen test Kursu angielskiego De Agostini znajdziecie u nas już wkrótce. 