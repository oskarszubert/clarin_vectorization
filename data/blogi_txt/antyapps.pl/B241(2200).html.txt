09.01.2013 W pierwszych numerach legendarnego polskiego czasopisma o grach, Secret Service, autorzy chwalili się tym że mają najświeższe wiadomości. Od złożenia numeru do wyjścia z drukarni mijało tylko czternaście dni (+ ewentualne cztery, nim dotrze do kiosku). Czyli pomyślcie sobie, że tamtejsze „newsy” były plus/minus miesiąc spóźnione, ale wówczas świat funkcjonował trochę inaczej i — nie oszukujmy się — dziś już po kilku godzinach gorąca wieść z branży niekoniecznie wciąż jest na pierwszych stron portali i blogów siedzących w temacie. Taka branża. A jeśli nie chcecie być w tyle, warto sprawdzić Appy Gamer, aplikację która pozwoli Wam być na bieżąco! Na starcie wita nas ekran z kilkunastoma kafelkami, na myśl przywodzący kultowego Flipboarda. Tam zaś, standardowo, rozpoczynamy od najgorętszych wiadomości, przez zdjęcia i coraz węższe zakresy tematów, w tym osobne wieści dla każdej konsoli. Naturalnie cały ten ekran możemy dostosować do własnych preferencji — nie chcemy czytać o PC albo Nintendo? Nie ma problemu, wystarczy wejść w edycję ekranu startowego i zrobić porządek w kostce. Naturalnie zamiast nich możemy wyciągnąć na powierzchnię inne interesujące nas tematy. Mogą to być zarówno ogólne (np. konsole przenośne), jak i bardziej sprecyzowane (np. o jednej grze) sieci informacji.  No dobrze, ale skąd Appy Gamer czerpie wieści? Źródeł jest wiele — w opcjach możemy je częściowo dostosować do własnych potrzeb (tj. odznaczyć te, których nie chcemy obserwować) z listy na którą składa się ponad 30 pozycji. Nie zabrakło takich molochów jak VG24/7, Eurogamer czy PocketGamer, ale znalazły się tam również innego kalibru, zdecydowanie mniej znane serwisy. Jako stały czytelnik branżowych newsów brakuje mi ze trzech sporych zawodników — którzy na co dzień, moim zdaniem, dostarczają najsolidniejszej dawki nowości — ale na to już nie mamy wpływu. Wszystkie artykuły wyświetlane są na ekranie naszego urządzenia w całości. To nie są żadne jednozdaniowe przystawki jakie zdarza się widywać w czytnikach RSS, tylko pełne, soczyste dania. Przy przeglądaniu kategorii oprócz nagłówków czekają na nas małe napisy głoszące skąd pochodzi dana treść. Wszystkie teksty pobierane są kiedy je otwieramy, także niezbędny jest dostęp do sieci. Możemy je oceniać w pięciostopniowej skali uśmieszków, udostępniać znajomym oraz — jeśli czujecie potrzebę — pobrać na nasze urządzenie. Sama forma podawcza wiadomości jest bardzo czytelna. Poza niewielkim panelem nawigacyjnym w górnej części ekranu oraz niewielką reklamą na dole, całość wypełnia treść. Ta podana jest czarno na białym (lub, jeśli odpalimy tryb nocny, wręcz przeciwnie) — my zaś możemy dostosowywać wielkość czcionki, aby było nam jak najwygodniej. Ciekawym bonusem są powiadomienia. Te możemy ustawić na interesujące nas tematy lub, co standardowo jest włączone, na wszystkie gorące wiadomości (breaking news). Samodzielnie dostosowujemy style notyfikacji i dzięki tak uzbrojonemu smartfonowi / tabletowi, już nigdy nie będziemy w tyle. Appy Gamer to aplikacja stworzona w jednym celu: by informować nas o nowościach ze świata gier. Swoje zadanie spełnia znakomicie, jest bardzo rozbudowana i przywyknięcie do wszystkich możliwości jakie oferuje oraz dostosowanie do własnych potrzeb nieco zajmie, jednak jeśli zależy komuś na wygodnym dostępie do tego typu newsów raczej nie uzna tego za czas stracony. Aplikację można pobrać za darmo zarówno na urządzenia z iOS jak i Androidem. 