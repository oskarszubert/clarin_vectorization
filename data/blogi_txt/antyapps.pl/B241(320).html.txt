22.01.2014 Opcja robienia zrzutów ekranu na Androidzie przechodzi naprawdę długą drogę. U konkurencji problemów z tą opcją nie ma od dawna (od początku?) — fani systemu sygnowane logiem z zielonym robotem niestety przez lata nauczyli się kombinować. Dodatkowe aplikacje czy niezbędny root to był standard. Na szczęście w ostatnich miesiącach sprawy mają się ku lepszemu i sporo nowych urządzeń nie boryka się już z takimi niedogodnościami. A pozostałym zostają alternatywne rozwiązania takie jak Ashampoo Snap Screenshot. To prosta i przejrzysta aplikacja, pozwalająca chwytać aktualnie wyświetlany na ekranie naszego urządzenia obraz bez większej gimnastyki. Jako że urządzenie z którego korzystam ma root od samego początku nie jestem w stanie potwierdzić że inne takowego nie potrzebują, jednak przeczytałem uważnie wszelkie opisy programu zarówno w sklepie z aplikacjami jak i na stronie producenta, nigdzie nie znalazłem wskazówki, jakoby ten był wymagany. Samo działanie programu jest banalnie proste. Już przy pierwszym uruchomieniu wita nas samouczek, który tłumaczy jak łapać zrzuty ekranu. Wystarczy przez krótką chwilę przytrzymać  przycisk odpowiedzialny za włączenie urządzenia oraz przyciszania głośności. Obrazek automatycznie zostanie zapisany w pamięci naszego smartfona lub tabletu, a my możemy przejść do jego edycji.  W darmowej wersji Ashampoo Snap Screenshot pozwala na mazanie po ekranie różnymi rodzajami pędzli, dodawanie napisów, emotikonek oraz kilku figur geometrycznych, a także skalowanie i kadrowanie. Efekty naszej pracy możemy zapisać w pamięci smartfona lub udostępnić jednej z zainstalowanych aplikacji. Oprócz zrzutów ekranu, Ashampoo Snap Screenshot możemy również wykonywać zdjęcia za pomocą wbudowanego aparatu, a następnie bezpośrednio przejść do ich edycji. Dość kontrowersyjne jest dla mnie jednak działanie programu. Aplikacja już po pierwszym włączeniu nieustannie dostępna jest w tle i nie mam najmniejszego pojęcia jak ją wyłączyć. Reset urządzenia na niewiele się zda, bowiem automatycznie dodaje się ona do autostartu, zatem wraz z uruchomieniem systemu jest ona w pełnej gotowości. Szczerze mówiąc, to nie jestem fanem takich rozwiązań, za co program dostaje ode mnie duży minus i ocena spada o jedno oczko; można byłoby to rozwiązać nieco inaczej. Ashampoo Snap Screenshot to interesujące rozwiązanie dla wszystkich chcących łapać obrazki ze swojego urządzenia, a dotychczas nie mających możliwości. Możliwość edycji może nie należy do specjalnie rozbudowanych, ale wiem, że dla wielu okaże się wystarczająca. Jedynym „ale” jakie mam do programu jest wspomniane działanie w tle. Aplikacja dostępna jest w dwóch wersjach: darmowej (testowanej) oraz płatnej w której dostępnych jest kilka opcji więcej i pozbawionej reklam, za którą przyjdzie nam wyłożyć około 15 złotych. 