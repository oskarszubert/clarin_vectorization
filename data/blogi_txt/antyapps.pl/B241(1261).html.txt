23.08.2012 Może i smartfony nie są najlepszym pomysłem na edytowanie zdjęć, ale fakt, że posiadają aparat, dostęp do internetu i usług społecznościowych, często wymusza na nas takie działanie. Warto wtedy skorzystać z dostępnych aplikacji, których są setki. Jeżeli nie chcecie sami ich testować, Waszej uwadze polecam Fhotoroom. Dlaczego? Pierwszym co się rzuca w oczy są funkcje społecznościowe Fhotoroom. Może nie jest to drugi Instagram, ale zasady działania są podobne, możemy przeglądać zdjęcia innych użytkowników jak i dodawać własne. Jednak posiadanie konta nie jest obowiązkiem. Możemy sobie darować część społecznościową i przejść do panelu edycji. Tutaj natrafimy na sporą ilość możliwości, podzielonych na trzy kategorie: podstawowa edycja (18 narzędzi), style (50 do wyboru) oraz ramki (26).  Większość z nich znajdziemy też w konkurencyjnych produktach, ale Fhotoroom cenię sobie za UI, prosty sposób w jaki możemy do nich dotrzeć. Dolne menu podzielono na 2 paski, w niższym wybieramy rodzaj zmian, w wyższym przewijamy efekty. Dzięki temu nie musimy skakać po ustawieniach, zakładkach ani innych dziwnych miejscach, tylko dlatego, że obrazek chcemy przyciąć, dodać jakiś filtr, oraz ramkę. Edytowane zdjęcia możemy zapisać w pamięci telefonu jak i usłudze SkyDrive. Po założeniu konta otrzymujemy również wsparcie dla Facebooka, Flickra, Tumblra i Twittera. Dodatkowe opcje otrzymał także aparat. Z poziomu aplikacji możemy wykonać zdjęcie, a nowy interfejs posiada parę ciekawych rozwiązań.  Ze względu na mnogość funkcji Fhotoroom nie należy do aplikacji najszybszych. Zależy Wam na konkretnym efekcie? Lepiej spiszą się inne, dedykowane aplikacje. Natomiast jeżeli chcecie poddać dane zdjęcie paru zabiegom, nie znam lepszego narzędzia. Fhotoroom dostępny jest kompletnie za darmo, znajdziecie go pod tym linkiem. Ocena: 5 