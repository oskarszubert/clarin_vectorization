14.10.2013 Są wśród nas tacy, którzy ze swoim smartfonem nie rozstają się choćby na chwilę. O ile korzystanie z urządzenia podczas rozmów w towarzystwie jest po prostu niezbyt kulturalne i nieco irytujące, o tyle pisanie na przykład podczas prowadzenia samochodu jest już zwyczajnie niebezpieczne. Potrzeba jest jednak matką wynalazku i jeśli chcielibyście patrzeć pod nogi podczas spaceru jednocześnie odbierając wiadomości na Facebooku, właśnie dla was stworzono aplikację Watchout. Apka wyświetla na ekranie naszego smartfona lub tabletu mały kwadracik z obrazem, jaki rejestruje kamera, w którą wyposażone jest nasze urządzenie. Dzięki temu możemy swobodnie poruszać się między naszymi aplikacjami, jednocześnie kontrolując, co dzieje się „po drugiej stronie ekranu”. Obsługa apki jest banalnie prosta. Na ekranie naszego urządzenia pojawia się prostokąt, który możemy umieścić w dowolnym miejscu. Mamy również możliwość modyfikacji jego wymiarów oraz przybliżenia rejestrowanego obrazu. Zoom możemy także obsługiwać ręcznie. Przytrzymując nasz mini ekran, z każdej strony pojawiają się ikonki. Z lewej i prawej znajduje się „plus” oraz „minus” do przybliżania i oddalania obrazu. Dolna ikona zamyka apkę, natomiast górna przenosi nas do menu. To z jego poziomu możemy zmodyfikować wielkość ramki.  Aplikacja dostarcza nie tylko podglądu. Możemy za jej pomocą wykonać również zdjęcia, tak samo jak podczas korzystania z domyślnego aparatu. W opcjach możemy dodatkowo sprecyzować, gdzie zapisywane będą zarejestrowane pliki obrazów. W celu zrobienia zdjęcia wystarczy pojedyncze dotknięcie ramki z podglądem. Pomijając kwestie związane z przydatnością tego typu programu i moje odczucia związane z przesadą, jaką jest „patrzenie przez telefon” zamiast zwyczajnego oderwania się na chwilę od urządzenia, apka podczas testów działała stabilnie i nie było z nią problemów.  Watchout to gadżet, który w moim odczuciu jest już pewną przesadą. Oczywiście znajdzie się dla niego zastosowanie, jeśli bardzo się uprzeć, jak choćby możliwość śledzenia mapy i obserwacja okolicy z wykorzystaniem Google Street View czy Google Maps. Wydaje mi się jednak, że w nieodpowiedzialnych rękach Watchout może prowokować sytuacje, w których przez własną nieuwagę możemy zrobić sobie krzywdę. Może po prostu czasem warto zwyczajnie odłożyć na chwilę smartfon lub tablet i po prostu się rozejrzeć? 