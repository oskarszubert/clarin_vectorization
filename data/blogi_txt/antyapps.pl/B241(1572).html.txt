17.04.2012 Na wieczór aplikacja z tak zwanego niezbędnika podróżnika, tudzież wirtualnego scyzoryka, czyli będzie o narzędziu niezbędnym, gdy nagle znajdziemy się samotnie w dżungli, otoczeni groźną fauną i jeszcze bardziej przerażającą florą (ale o dziwo, będzie tam internet). Mowa oczywiście o starym dobrym kompasie, towarzyszu wędrówek i wycieczek. Oczywiście świat idzie do przodu i teraz kompas znajdziemy w naszym telefonie, i choć dalej służy on do wskazywania kierunku, to robi to w nowym, „bajeranckim” stylu. Wraz z iOSem dobrotliwe Apple dostarcza nam natywną aplikację typu kompas. Jest ona jednak tak prosta i nieskomplikowana, że nie pasuje już do dzisiejszych czasów ani trendów (trochę złośliwości nigdy nie zaszkodzi). Z pomocą więc przychodzi aplikacja GyroCompass! Jak nie trudno się domyśleć, aplikacja ta jest naszym mobilnym, wirtualnym kompasem. Ale twórcy tejże postarali się, aby wycisnąć z tak niepozornego na pierwszy rzut produktu, co się tylko da. Otóż oprócz klasycznego wskazywania nam kierunku, opartego oczywiście o nasz GPS, aplikacja ta ma kilka dodatkowych, użytecznych funkcji.   Jedną z nich jest nałożona na kompas mapa Google, w trzech odsłonach: satelitarnej, ulicznej oraz mieszanej. W ten sposób kompas nie tylko wskazuje nam drogę, ale przy okazji widzimy, dokąd ona nas prowadzi i gdzie dokładnie jesteśmy. Jeżeli jednak nie chcemy skupiać się na naszej lokalizacji, ale chcemy ustalić położenie danego miejsca, to wystarczy, że wyłączymy wsparcie dla lokalizacji zostawiając same mapy. Oprócz tego możemy przypiąć mapy, tak, aby nie zmieniały swojej pozycji wraz z obrotem kompasu no i oczywiście wybrać, czy kompas ma wskazywać północ geograficzną czy magnetyczną. GyroCompass to bardzo dobrze przygotowana graficznie i pod względem funkcji aplikacja. Oprócz zwykłego kompasu dostajemy również rzut na mapy Google, dzięki czemu jesteśmy w stanie zorientować się, gdzie dokładnie się znajdujemy. Oczywiście bez połączenia z internetem aplikacja ta traci wiele na swojej użyteczności, więc do dżungli, szczególnie leżącej poza zasięgiem sieci, bym się z nią nie wybrał. Niemniej jednak jest według mnie znacznie lepsza, niż natywna aplikacja tego typu. Jeżeli więc nie wyobrażacie sobie wycieczki bez kompasu w swoim telefonie, to polecam Wam wypróbować GyroCompass, zwłaszcza, że jest za darmo. Ocena: 4 