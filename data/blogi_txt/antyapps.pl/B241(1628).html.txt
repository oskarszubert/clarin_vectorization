17.07.2013 Starsi czytelnicy AntyApps zapewne pamiętają kalendarze kuchenne, których kartki poza datą kryły ciekawe przysłowia, a także wydarzenia z nią związane. Dziś w dobie komputerów, internetu i smartfonów wystarczy wejść chociażby na Wikipedię, albo skorzystać ze specjalnie przygotowanych aplikacji, takich jak HistoryDaily. HistoryDaily załapał u mnie sporego minusa już na samym początku przygody. Widząc swojsko brzmiącą nazwę autora, liczyłem na polską wersję językową. Niestety przeliczyłem się. Aplikacja komunikuje się z nami po angielsku. I nie chodzi nawet o to czy ktoś ten język zna czy też nie. W czasach gdy wielu zachodnich autorów stara się tłumaczyć nawet prostsze programy na nasz język, brak wsparcia dla niego w rodzimych produkcjach po prostu razi. Przejdźmy jednak do tego jak działa HistoryDaily. Po starcie wita nas wydarzenie przedstawione w formie kalendarzowej kartki. Tytuł i duże zdjęcie wraz z rokiem. Aby dowiedzieć się więcej wystarczy jej dotknąć. Zostaniemy przeniesieni do strony z opisem pochodzącym z angielskiej Wikipedia (odnośnik do otwarcia artykułu w przeglądarce znajduje się na dolnej belce). Za pomocą gestów możemy przejrzeć także poprzednie daty. Niestety do jednego dnia przypisane jest tylko jedno wydarzenie, to kolejny minus HistoryDaily.  Interfejs korzysta z dobrodziejstw metro natomiast niczym szczególnym się nie wyróżnia. Do tego na ekranach z wyższą rozdzielczością wygląda bardzo niewyraźnie. Aplikacja wspiera zarówno aktywne kafelki jak i ekran blokady. Trafi na niego zdjęcie dotyczące wydarzenia z danego dnia. Podczas kilku testów było ono zawsze w zbyt małej rozdzielczości co sprawiało, że tapeta wyglądała okropnie. Do stabilności działania programu nie mam zastrzeżeń. Wszystko wczytuje się szybko i działa dobrze. Zawiodłem się na HistoryDaily. Lubię codziennie sprawdzać Wikipedię w celu zapoznania się z najważniejszymi rocznicami i ciekawymi wydarzeniami. Niestety opisywana aplikacja nie sprawdzi się jako zamiennik. Nie jest zła, ale zbyt mocno ograniczona. Mam nadzieje że autorzy na jej szkielecie zbudują coś o wiele lepszego. Dostępna jest za darmo i na chwilę obecną nie zawiera reklam. 