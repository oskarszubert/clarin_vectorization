03.12.2012 Jestem przekonany, że gdybym zapytał Was, Drodzy Czytelnicy, czy graliście kiedykolwiek w statki, większość bez wahania odpowiedziałaby twierdząco. To gra ponadczasowa, którą można zająć siebie i dziecko w dłużej podróży pociagiem, miło „przeczekać” z nią czas do szkolnego dzwonka, ale także świetnie bawić się już w gronie dorosłych. Ponadczasowa strategia z prostymi zasadami, których — z szacunku do Was — przedstawiać nie będę. Zresztą ufam, że wielu z Was najświeższa produkcja Tequila Mobile nie jest obcą — BattleFriends at Sea już swego czasu zapowiadaliśmy, a później nawet zachęcaliśmy Was do wzięcia udziału w testach serwerów dla Androida. Ale jeżeli nie byliście zainteresowani testowaniem, a czekaliście już na w pełni funkcjonalną wersję, to w porządku — tym tekstem chcę Was jedynie zapewnić o tym, że było warto.  BattleFriends at Sea jest społecznościową, sieciową, asynchroniczną grą w statki. No to krótkie wyjaśnienie: społecznościowa — starcie z żywym graczem; sieciowa — jedynie przez internet… A o co chodzi z asynchronicznością? Otóż zawodnicy nie muszą umawiać się na wspólne posiedzenia przed planszą o danej porze. Kolejne strzały mogą oddawać w różnych godzinach, rywal zostanie o ich ruchu poinformowany dzięki uaktywnionym notyfikacjom, lub — jeśli z tych zrezygnuje — odpalając grę i widząc na liście rozgrywek, że teraz jest jego kolej. Rywali możemy szukać na kilka sposobów. Jeżeli połączymy nasz profil z kontem na Facebooku, możemy rzucać wyzwania znajomym. Ale jest też opcja zapraszania znajomych poprzez e-mail, wklepywania bezpośrednio ich nicków lub rzucenia wyzwanie losowym osobom. Wszystko fajnie, jednak sam z grą mam pewien problem. Przede wszystkim wyszukiwanie rywali — owszem, jest losowe, ale odniosłem wrażenie, że aż za bardzo. Kiedy miałem szczerą ochotę rozegrać kilka partyjek, było to nierealne. Przede wszystkim dlatego, że znajdowane osoby najczęściej były „offline” i kiedy oddawałem strzały w ich kierunku, Ci odpowiadali mi w najlepszym razie po kilku godzinach. Dopiero kiedy usiadłem z umówionym rywalem oko w oko przy grze, można było stoczyć pełny pojedynek. Takie rozwiązanie ma swoje plusy: możemy prowadzić kilkanaście rund jednocześnie, po notyfikacji odpowiemy strzałem i nie zajmuje nam to więcej niż kilkudziesięciu sekund. Jest jednak jeszcze jedna strona medalu — w BattleFriends at Sea brakuje mi klasycznego trybu „single”, gdzie mógłbym się zmierzyć ze sztuczną inteligencją i dobrze się bawić czekając na ruchy w rozgrywanych w tle partyjkach. Wizualnie jest dobrze. To ten sam styl, który znamy z Fantasy Kingdom Defense — tym razem jednak każdy ruch wzbogacony jest animacją z armatnim strzałem i szybującym w wyznaczone pole pociskiem. Całość zaś dopełniają magiczne szumy oceanu i wybuchów czy zatapianych statków. Jeżeli chcielibyśmy z nich zrezygnować — nie ma problemu, wystarczy w opcjach odznaczyć odpowiednie opcje. Tam też możemy zmienić hasło do naszego konta. BattleFriends at Sea to świetna realizacja znanej i lubianej zabawy. Na duży plus zasługuje trzymanie danych w chmurze, dzięki czemu możemy rozpocząć zabawę w drodze do domu na smartfonie, a później kontynuować ją wygodnie w domowym zaciszu z poziomu tabletu, wystarczy jedynie zalogować się na swoje konto. Nie grają tu roli również systemy operacyjne na których włączamy grę. Sam mam jeszcze drobne obawy związane z mikrotransakcjami i super amunicją którą będziemy niebawem mogli kupować za zgromadzone złoto, jednak ufam, że projektaci z Tequila Mobile — podobnie jak przy FKD — znają umiar i wiedzą jak wyważyć grę, by nie zepsuć zabawy. Pomysł ciekawy, sam czekam na jego rozwój i kolejne aktualizacje z usprawnieniami, jednak chyba wciąż jestem zbyt dużym tradycjonalistą i zabawa na dłuższą metę tylko przez sieć niespecjalnie mnie przekonuje. Nie zmienia to faktu, że to świetny eksperyment i jeśli zgromadzi wokół siebie społeczność, może urosnąć do rangi mobilnego hitu. Grę można pobrać za darmo zarówno w Google Play jak i AppStorze. 