25.06.2013 Jeżeli lubicie historie rodem z kryminałów i nie obawiacie się realiów lat ’70, to nowa produkcja typu point’n'click powinna przypaść Wam do gustu. The Silent Age nawiązuje do sprawdzonego już motywu apokalipsy, z tym wyjątkiem, że nie będziemy brać w niej udziału, a jedynie rozwikływać zagadkę, dlaczego nastąpi. Gier tego typu na Androidzie i iOS jest jak na lekarstwo, a więc The Silent Age szybko przykuło moją uwagę, szczególnie, że jest to produkcja darmowa (a przynajmniej pierwszy epizod). Wcielamy się tutaj w woźnego Joe, pracującego w ogromnej korporacji, który otrzymał pewien podarunek od umierającego mężczyzny. Podarunkiem tym jest zdolność podróży w czasie, której używa do podróży przez kolejne 40 lat – czyli aż do współczesności, która… jest całkowicie pozbawiona ludzkości.  Gra jest dość prosta i opiera się na zręcznym połączeniu modelu rozgrywki point’n'click z zagadkami oraz powiązanym w sposób przyczynowo skutkowy ciągiem zdarzeń oraz czynności, które musimy wykonać by dojść do celu. A czeka nas tutaj dość trudne (choć oklepane) zadanie zdobycia informacji o losach ludzkości i zapobieżenia katastrofie.  Grafika w The Silent Age nawiązuje do klasycznych produkcji tego typu i jest bardzo uproszczona. Poszczególne lokacje oraz pojawiające się tam postaci trudno nazwać ładnymi. Oprawa jest surowa i bliżej jej do gier nurtu indie niż wysokobudżetowych produkcji. Ma to oczywiście swoje dobre strony, bo dzięki temu w The Silent Age zagrać mogą też posiadacze starszych urządzeń. na Nexusie 4 animacje były bardzo płynne, a obsługa gry ograniczała się do naciskania w miejscach, w których potrzebowaliśmy wykonać jakąkolwiek akcję (ew. po uprzednim wskazaniu na posiadane przedmioty). Jak się nietrudno domyślić, gameplay jest dość statyczny, ale to akurat znamienne dla tego gatunku.  Pierwsza część historii jest darmowa i podejrzewam, że za kolejne przyjdzie nam już zapłacić (trudno powiedzieć jak dużo, ale warto zaznaczyć, że twórcy uruchomili na swojej stronie zbiórkę, która ma wspomóc produkcję). Twórcy zaserwowali nam tutaj właściwie tylko przedsmak całej historii oraz atrakcji, jakie czekają na nas w trakcie rozwikływania zagadki ludzkie apokalipsy. Nie mogę jednak zaprzeczyć, że zarówno forma jak i sposób przedstawienia tej historii są bardzo atrakcyjne i wciągające. Jestem przekonany, że fani gatunku nie odpuszczą sobie zainwestowania w kolejne części tej sagi, zwłaszcza, że zapowiada się ona nadzwyczaj interesująco, a przygodówek typu point’n'click na platformach mobilnych mamy jak na lekarstwo.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 