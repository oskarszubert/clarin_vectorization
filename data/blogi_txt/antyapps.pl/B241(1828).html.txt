02.07.2013 Odkąd Deezer i Spotify pojawiły się w końcu na polskim rynku, pliki mp3 pobieram z internetu wyjątkowo rzadko. Niski koszt legalnego słuchania muzyki, mobilne aplikacje i miliony playlist zdecydowanie przekonały mnie do siebie. Dostęp do utworów w chmurze nie przekonuje jednak wszystkich i radia internetowe wciąż cieszą się wielką popularnością. Jango Radio to jednak z ciekawszych aplikacji oferujących zupełnie za darmo najróżniejsze wirtualne rozgłośnie podzielone na wiele kategorii. Aby zostać użytkownikiem Jango radio, należy zalogować się korzystając z Facebooka lub zakładając indywidualne konto w serwisie. Po krótkiej chwili możemy już cieszyć się naszą pierwszą stacją radiową. Domyślnie proponowaną playlistą jest 100 najlepszych utworów danego dnia. Obok zakładki „stations” znajduje się przycisk „explore” i to właśnie tu będziemy mogli odszukać swoje ulubione piosenki.  Aplikacja, jak przystało na Internetowe radio, nie oferuje nam odtwarzania konkretnych utworów, a całe playlisty opierające się na wybranym przez nas wykonawcy, gatunku muzycznym lub tagu nawiązującego do określonej muzyki. Playlist jest naprawdę wiele, a fakt, że nie możemy od razu wyświetlić całej listy utworów sprawia, że słuchając piosenek jedna po drugiej możemy odkrywać zupełnie nowych wykonawców. Aplikacja niestety nie jest pozbawiona reklam, jednak ogromnym plusem jest założenie, że w ciągu jednego dnia wyświetli nam się tylko jeden filmik reklamowy. Takie rozwiązanie naprawdę sprawia, że korzystanie z Jango Radio nie jest frustrujące, jak ma to miejsce w przypadku wielu aplikacji zalewających nas bannerami i wyskakującymi okienkami. Z poziomu ustawień aplikacji możemy wybrać jakość odtwarzanej muzyki, wybrać alternatywne źródła streamingu lub zablokować podświetlenie ekranu. Praktyczną funkcją jest również timer, pozwalający ustawić czas, po jakim aplikacja ma się wyłączyć. Na pewno skorzystają na tym wszyscy, którzy lubią zasypiać z słuchawkami na uszach. Jango Radio to ciekawa alternatywa dla: Spotify, Deezera czy WiMP. Zasoby internetowego radio są z pewnością bardziej ubogie, jednak możliwość poznawania nowej muzyki zupełnie za darmo z pewnością przemawia na korzyść takiej formy słuchania muzyki na mobilnych urządzeniach. Liczba dostępnych playlist jest naprawdę imponująca, więc każdy powinien znaleźć coś dla siebie. Aplikacja dostępna również dla użytkowników systemu iOS. 