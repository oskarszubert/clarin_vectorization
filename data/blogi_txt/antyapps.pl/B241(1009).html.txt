17.10.2011 Metoda Getting Things Done autorstwa Davida Allena zdobywa coraz większą popularność, a jego książki w wielu krajach stają się bestsellerami – w Polsce również :) Nic dziwnego, w dzisiejszych czasach wymaga się od nas coraz to większej produktywności, jesteśmy zmuszeni do priorytetowania zadań, wszak czasu mamy coraz mniej. Z metody GTD można oczywiście korzystać za pomocą dziesiątek notesów i długopisu. Po co jednak męczyć się w ten sposób, skoro urządzenie mobilne zawsze mamy pod ręką, a synchronizacja z chmurą odbywa się automatycznie? Na dodatek istnieją darmowe aplikacje dedykowane tej metodzie, do których zalicza się właśnie Doit.im. Doit.im jest rewelacyjnym narzędziem, z którego korzystam od około roku. Aplikacja na Androida to jedynie część projektu, który na początku opierał się jedynie o przeglądarkę. Dobrze rozumiecie – do wprowadzonych i zgromadzonych do wykonania zadań będziecie mieli dostęp nie tylko z urządzenia z Androidem. Firma SnowOrange stworzyła również specjalne wersje aplikacji dla iPhone’a, iPada czy komputera stacjonarnego – i to zarówno w wersji webowej, jak i natywnej dla Windows i MacOS. Dodatkowo usługa jest wciąż ulepszana, zgodnie z oczekiwaniami użytkowników. Z miesiąca na miesiąc funkcjonalność jest rozbudowywana, a interfejs jeszcze bardziej przejrzysty. Wystarczy rzut oka na oficjalnego bloga projektu, by móc stwierdzić, że sporo się w nim dzieje. Już teraz aplikacja posiada wszystkie pożądane cechy i jest w pełni kompatybilna z metodą GTD. Poza tym w przeciwieństwie do naszego polskiego projektu Nozbe, Doit.im jest w całości darmowy. W moim przypadku zastosowanie metody GTD w oparciu o tę aplikację przyniosło spory wzrost efektywności. Zachęcam do wypróbowania tego narzędzia samemu. Polecam również odwiedzić oficjalną stronę projektu. 