09.01.2012 Ileż to już zabaw z fizyką mieliśmy? Ani sam nie podejmę się próby policzenia, ani też nikogo odpowiednio kompetentnego nie znam. Miłośników jednak nie brakuje, a Snoticles trochę czerpie z Angry Birds, ale poza tym posiada też charakterystyczną dla siebie mechanikę i, co istotne, charakter. Miłośników japońszczyzny może z kolei zachęcić skojarzenie z Kurzykami z kultowego Mojego Sąsiada Totoro.  Kurzyków jako takich tutaj nie ma, ale przeciwnikami są niezwykle je przypominające Bloty. Nasze zadanie, to oczyścić ten piękny, pastelowy świat z czarnych… kropek. Jakkolwiek rozkoszne by nie były, uroku światu nie dodają. Za broń posłużą nam 4 tytułowe Snoticle (Smarkacze?) i ich specjalne umiejętności. Zit miota kamieniami, Dread bombami, Spark kulami ognia, a Snot… flegmą. Jednocześnie na ekranie może znajdować się kilka z postaci, a często poukrywane w czeluściach planszy znajdują się Bloty. Po wybraniu strzelca ustalamy kąt i siłę strzału (to właśnie jest do Angry Birds podobne), po czym odpalamy pocisk. Najlepiej, jeśli trafi w „generała” przeciwników, którego głowa przykryta jest charakterystyczną czapką – wtedy wszystkie dookoła znajdujące się, szeregowe, Bloty również się zdematerializują. Zadanie polega na rozbiciu właśnie przede wszystkim „góry”. Każdy poziom oceniany jest w skali od 1 do 3 gwiazdek – nie zauważyłem jednak, aby przekładało się to na jakieś specjalnie motywujące dodatki.  W Snoticles zawarto 5 światów, a w każdym z nich znajdziemy po 10 plansz. Mało? Startu do niektórych, większych pozycji może nie ma, ale należy wziąć pod uwagę, że gra [adult swim] dostępna jest obecnie za fantastyczną cenę 0 euro – całkowicie za darmo. Dodatkowo współpracuje nie tylko z telefonami, ale również tabletami – na dużym ekranie iPada tytuł ten wygląda i ruszą się znakomicie. Rozwinięcie pomysłu Angry Birds i zastosowanie elementami oryginalnej mechaniki wyszło całkiem nieźle – to nie jest hit, który musicie pobrać już teraz, za wszelką cenę, ale… W sumie czemu nie? Bierzcie póki darmo. Kilka godzin niezłej zabawy zapewnione. Snoticles można pobrać stąd. 