30.08.2013 Nieraz już spieraliśmy się w komentarzach pod wpisami, na ile wspomaganie się przy codziennych postanowieniach aplikacjami może być skuteczne. Jedni twierdzą, że jak się chce, to i tak można, inni, że niewinnie wyglądające gadżety potrafią zdziałać cuda, jeśli chodzi o motywację. Dziś kolejna apka z tego gatunku. Simple Weight Loss Resolution to widget, który dla jednych może okazać się przyczyną naprawdę dużej frustracji, a dla innych wirtualnym trenerem, który patrząc na nas z ekranu naszego smartfona lub tabletu skutecznie wpłynie na nasze decyzje żywieniowe oraz aktywny tryb życia. Tekst będzie krótki bo i widget, którego dotyczy nie jest niczym skomplikowanym. Postanowiłem jednak opisać tak prostą apkę, ponieważ czytając komentarze na Google Play i rozmawiając z ludźmi, którzy na wszelkie sposoby próbują znaleźć motywację do utraty wagi wiem, że może się ona przydać.  Po wygospodarowaniu odpowiedniego miejsca na główmym ekranie naszego smartfonu wystarczy wpisać naszą obecną wagę oraz cel, do jakiego dążymy. Możemy też wybrać jednostkę miary, czyli funty lub kilogramy. Od teraz, podczas codziennego ważenia się, będziemy mogli uzupełnić naszą wagę w aplikacji, a widget na pulpicie wskaże nam postęp, jaki zrobiliśmy w dążeniu do upragnionej wagi. Pasek postępu nie wyróżnia się niestety w żaden sposób, tak samo zresztą jak wygląd menu ustawień, gdzie wpisujemy dane. Jeśli jednak apka spełni swoje zadanie, to wygląd jest tu z pewnością drugorzędną sprawą. Jak zawsze zachęcam do dyskusji na temat użyteczności tego typu gadżetów. Wstrzymuję się od oceny, bo tak naprawdę nie ma tu co oceniać. Jeśli znacie inne aplikacje o podobnym charakterze, piszcie. Być może są dostępne podobne apki, gdzie nieco bardziej zadbano o interfejs widżetu. 