29.08.2013 Yahoo nie składa broni i konsekwentnie rozwija swoje usługi. Jednym z flagowych produktów jest portal Flickr, który odmłodniał i staje do walki z takimi serwisami jak Instagram. Ostatnia aktualizacja rozszerza możliwości aplikacji o kolejne filtry, również te w trybie podglądu oraz personalizowane. Ponadto rozbudowane zostały możliwości samego trybu robienia zdjęć oraz ich późniejszej edycji.  Na początku warto zaznaczyć, że nowa aplikacja Flickra jest już wizualnie zgodna z interfejsem iOS7, który na przestrzeni najbliższego miesiąca powinien zostać udostępniony (prawie) wszystkim użytkownikom iPhone’ów, iPadów i iPoda touch. Podobnie jak wcześniej ekran główny zawiera ostatnie aktywności osób, które śledzimy, ale zmiany pojawiły się, gdzie indziej dlatego by z nich skorzystać należy wybrać ikonkę aparatu.   Zestaw nowych filtrów może być stosowany także w czasie rzeczywistym, czyli jeszcze przed faktycznym wykonaniem zdjęcia. By je wykorzystać należy wybrać ikonkę na prawo od przycisku wykonującego zdjęcie. Taka funkcja naprawdę mi się spodobała, ponieważ w trakcie robienia zdjęcia można dobrać odpowiednie tło, ekspozycję i kadr, by fotografia wyglądała jeszcze lepiej.   Gdy zdjęcie jest już gotowe możemy przejść do jego edycji i nanieść kilka poprawek. Podobnie jak wcześniej fotkę możemy przyciąć, użyć z opcji autokorekty, nałożyć filtr, jeśli nie zrobiliśmy tego wcześniej, ale także poprawić jasność, kontrast, nasycenie, ekspozycję i balans bieli. Niezwykle przydatne mogą okazać się narzędzia do zarządzania trzema podstawowymi kolorami – czerwonym, zielonym i niebieskim. Aplikacja poinformuje nas także o poziomach barw na naszym zdjęciu, a także pozwolić wybrać dowolny poziom wyostrzenia fotki.   Niestety nie wszystkie zapewnienia autorów zostały spełnione – z aplikacji nie korzysta się tak łatwo, jak było to obiecane. Irytować może także automatycznie przejście do podglądu zdjęcia po jego wykonaniu, co uniemożliwia szybkie uchwycenie następnych momentów. Jeżeli takowa opcja istnieje, dajcie znać w komentarzach – pomimo usilnych prób mi się nie udało jej odnaleźć. Mimo wszystko Flickr to teraz aplikacja numer 1. w moim folderze pt. „Foto” – to co oferuje zupełnie za darmo to naprawdę sporo. 