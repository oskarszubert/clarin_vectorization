11.10.2012 Jeżeli chodzi o testowanie mobilnych aplikacji rozrywkowych przeznaczonych na iOS śmiało mogę powiedzieć, że jestem weteranem. Przez mojego iPad’a, a wcześniej iPod’a Touch przewinęło się już bez mała około 1000 tytułów. Część z nich zagościła na dłużej, zdecydowana większość wyleciała z hukiem już po kilku minutach od włączenia, a do dosłownie kilku produkcji wracam po dziś dzień. Kumo Lumo, niepozorna gra, która pojawiła się w AppStore pod szyldem Chillingo zaskoczyła mnie swoją oprawą, grywalnością i oryginalnością. A to dziś zdarza się bardzo rzadko. Jesteś obłokiem unoszącym się po nieboskłonie. Cały świat, a raczej całe niebo stoi dla Ciebie otworem – możesz poruszać się dokądkolwiek zechcesz. Samo latanie, nawet po tak przyjemnie zaprojektowanym świecie z jakim mamy do czynienia w Kumo Lumo mogłoby się jednak szybko znudzić. Na szczęście niewinny z pozoru obłok ma w zanadrzu kilka niespodzianek, za pomocą których może wpływać na otaczające go środowisko.  Umiejętnością, z której z pewnością będziemy korzystać najczęściej jest wywoływanie deszczu. Mżawka ma przynajmniej kilka zastosowań – począwszy od mocy twórczej (podlewając kwiaty i drzewa sprawiamy, że rosną), poprzez moc naprawczą (gaszenie pożarów), aż po siłę niszczycielską (wyrzucając kilka kropel deszczu w stworu pełzające po ziemi sprawimy, że rozpłyną się one w niebycie). Prócz codziennej mokrej roboty możemy spróbować zabawy z elektrycznością – błyskawice pomogą nam rozprawić się z całą masą wrogo nastawionych istot.  Rozgrywka w Kumo Lumo sprawia zaskakująco dużo przyjemności. Gameplay jest prosty, ale nie monotonny, całość okraszona została bardzo przyjemną dla oka szatą graficzną. Cieszy fakt, że w czasach, gdy widzieliśmy już praktycznie wszystko, wciąż da się stworzyć coś oryginalnego i najzwyczajniej w świecie ładnego. Niewątpliwymi zaletami gry jest jej dostępność: Kumo Lumo jest do pobrania za darmo, a zadziała nawet na starszych sprzętach z systemem iOS (do czterech generacji wstecz). Ocena: 4+ 