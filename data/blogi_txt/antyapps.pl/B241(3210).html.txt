17.04.2013 W czasach mojej młodości, gdy o komputerach jeszcze mało kto słyszał, a szczytem marzeń było otrzymanie w prezencie komunijnym 8-bitowej konsoli Pegasus, ogromną popularnością cieszyły się kardriżdże typu 100 (choć w tym miejscu można by wpisać właściwie jakąkolwiek liczbę) in 1. Choć w rzeczywistości liczba gier na jednym kardriżdżu nigdy nie przekraczała kilku tytułów, to zabawa i tak była przednia. Czy podobnie będzie w przypadku 4 Addictions? 4 Addictions to cztery proste gry w jednej aplikacji. Wszystkie produkcje zawarte w pakiecie charakteryzują się symboliczną oprawą i bardzo prostymi zasadami. Instalując 4A miałem nadzieję na odrobinę łatwej, ale przyjemnej rozrywki. Niestety bardzo się rozczarowałem.  W skład dostępnego obecnie za darmo pakietu (standardowa cena aplikacji to 1,79€) wchodzą następujące tytuły: 1. Table Tennis. Dwie rakietki i piłeczka. Gra oferuje możliwość zmierzenia się z komputerem lub żywym przeciwnikiem. Atmosfera rywalizacji został jednak pogrzebana przez tragicznie wolne tempo rozgrywki. 2. Gravity. Celem gracza jest takie pokierowanie piłką, by ta nie została wypchnięta z planszy przez podążające ku górze ekranu platformy. Piłką sterujemy za pomocą wychyleń tabletu na boki, a rozgrywka nudzi się po… 3 minutach. 3. Snake. Klasyka w nowoczesnym wydaniu. Chyba największa nadzieja i jednocześnie największa porażka pakietu 4 Addictions. Przyjemność z zabawy została całkowicie zepsuta przez beznadziejnie rozwiązane sterowanie. Ogromny potencjał całkowicie zmarnowany. 4. Right Color. Moim zdaniem najciekawsza (co nie znaczy, że ciekawa) pozycja z całego pakietu. Na ekranie wyświetlone zostają cztery plansze, z których każda podświetlona jest innym kolorem. Zadaniem użytkownika jest zapamiętywanie sekwencji następujących po sobie podświetleń. 4 Addictions to pozycja tak słaba, że ciężko mi jest ją polecić komukolwiek. Jedyną wartą uwagi częścią tego pakietu wydaje się gra Right Color, jednak wystarczy ją porównać z podobnymi produkcjami dostępnymi w AppStore by przekonać się, że i ona nie prezentuje sobą nic nadzwyczajnego. 