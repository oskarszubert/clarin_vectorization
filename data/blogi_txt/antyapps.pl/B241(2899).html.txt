23.05.2013 Czytając różnego rodzaju maile, niekiedy również wpisy na blogach lub portalach, mam wrażenie, że ortografia nie jest najmocniejszą stroną Polaków. Albo nie przykłada się do niej wagi, albo wiedza jaką wyniosło się na ten temat ze szkoły jest niewystarczająca. Aplikację Ortogratka polecam więc wszystkim, którzy mają chwilę wolnego, aby poćwiczyć lub podnieść swoje ortograficzne umiejętności. Interfejs aplikacji z pewnością stworzono z myślą o młodszych użytkownikach urządzeń z systemem Android, jednak wielu dorosłym nie zaszkodziłoby zainstalowanie Ortogratki na swoich smartfonach. Do dyspozycji mamy dwa tryby gry: „Poćwicz” oraz „Sprawdź się”. Pierwszy z nich pozwala nam bez zobowiązań rozwiązywać ortograficzne zadania z możliwością wyboru poziomu trudności, uwzględnienia konkretnych wyrazów (np. z h-ch, u-ó lub ż-rz), jak również określenia ilości pytań w serii. Do wyboru mamy poziomy: łatwy, trudny oraz bardzo trudny, jak również 10, 20, 30, 40 i 50 pytań przypadających na jeden test.  Drugi tryb zabawy to już wyzwanie, którego wyniki zapisywane będą w pamięci aplikacji. Tu, poza zmianą poziomu czy ilości pytań, dodatkowo możemy określić czas jakim będziemy dysponować zastanawiając się nad odpowiedzią na każde z pytań, jakie pojawi się na ekranie. Same zadania rozwiązujemy w prosty sposób, klikając odpowiednią literę jaka ma pojawić się w pustym miejscu. Szkoda, że twórcy aplikacji skupili się tylko na trzech różnicach w pisowni. Mam nadzieję, że wraz z rozwojem aplikacji, poza wyrazami z h-ch, u-ó oaz ż-rz, pojawią się także inne ortograficzne pułapki, co znacznie podniesie atrakcyjność apki. Wyniki naszych zmagań z problematyczną pisownią możemy śledzić w tabelach opatrzonych datą i godziną. Wyszczególniono tutaj wyrazy, które napisaliśmy dobrze oraz te, z którymi nie poszło nam najlepiej. Do wszystkich przeprowadzonych testów możemy wracać, a ich przebieg i progres naszego ortograficznego rozwoju możemy śledzić na przygotowanym wykresie.  Ortogratka to świetny pomysł zarówno dla najmłodszych, jak i starszych użytkowników smartfonów i tabletów. Mimo, że w obecnej formie aplikacja zawiera jedynie 350 wyrazów, liczę, że w przyszłości baza problematycznych słów znacznie się rozwinie. Jeśli w wolnej chwili poświęcicie kilka plansz w Angry Birds na rzecz ortograficznych łamigłówek, to z pewnością wyjdzie wam to na dobre. 