24.10.2012 Trylogia filmów opowiadających historię ekscentrycznego miliardera, który zainwestował swój majątek w stworzenie niezwykłego parku rozrywki na zawsze zapisała się w historii kina. Pierwsza część Jurassic Park (oparta na świetnej książce nieżyjącego już Michaela Crichtona) wyreżyserowana przez mistrza kina familijnego – Stevena Spielberga, zgromadziła przed ekranami kin na całym świecie miliony dzieciaków oraz ich rodziców. Świat ogarnęła prawdziwa „dinomania”, której końca nie było widać. Chyba każdy, kto choć raz obejrzał film, marzył o możliwości wizyty w niezwykłym „rezerwacie” prehistorycznych gadów. Dzięki grze Jurassic Park Builder nie tylko zwiedzimy park powstały w wyobraźni duetu Crichton-Spielberg, ale i zbudujemy go od podstaw, budynek po budynku i klatka po klatce. Jurassic Park Builder to produkcja oficjalna. Oznacza to, że w grze nie tylko ujrzymy doskonale znane logo z czaszką Tyranozaura, ale w trakcie rozgrywki towarzyszyć nam będą postacie bardzo podobne do aktorów mających swój udział w jurajskiej trylogii. Zadania zlecać nam więc będą: John Hammond, Ian Malcolm, Alan Grant i inni bohaterowie filmów Spielberga.  W Jurassic Park Builder wcielamy się w zarządcę wyspy, na której będziemy mieli możliwość wybudowania zoo jakiego świat jeszcze nie widział. Dzięki nam po świecie stąpać będą prehistoryczne gady budzące jednocześnie podziw i grozę. Zanim jednak nasz park stanie się sprawnie funkcjonującym mechanizmem, przynoszącym dochody i dającym niezapomniane wrażenia odwiedzającym, czeka nas długa droga. Niestety, poza koniecznością spędzenia z grą mnóstwa czasu, JP Builder nie wymaga od użytkownika nic więcej, no może poza wkładem finansowym (jeżeli czas ten chcemy skrócić).  Bardzo fajny pomysł na ciekawą grę ekonomiczną polegającą na rozbudowywaniu własnego zoo z dinozaurami został zaprzepaszczony przez skierowanie rozgrywki w kierunku monotonnego wypełniania zadań powierzanych nam przez osoby w ten czy inny sposób związane z Parkiem Jurajskim. Misje stawiane przed graczem sprowadzają się do prostego schematu: wybuduj taki, a taki budynek, uzbieraj tyle, a tyle pieniędzy, wyhoduj konkretny gatunek dinozaura… i tak w kółko. Za wypełnienie zadania dostajemy monety, doświadczenie lub pokarm dla zimnokrwistych mieszkańców Parku. Bardzo brakuje jakichkolwiek zależności między kolejnymi stawianymi konstrukcjami, a budynki nie posiadają żadnej funkcji poza rolą ozdobną i dodatkowym dochodem.  Oprawa audio-wizualna JP Builder budzi we mnie mieszane odczucia. O ile warstwie dźwiękowo-muzycznej nie mogę nic zarzucić – wszystkie odgłosy (w tym ryki dinozaurów) dobiegające z głośników brzmią tak naturalnie, jak to tylko możliwe, to strona graficzna produkcji pozostawia wiele do życzenia. Wszystko wygląda znośnie do momentu, w którym nie zdecydujemy się nieco przybliżyć widoku w celu przyjrzenia się dokładniej jakiemuś elementowi. Już minimalny zoom sprawia, że na ekranie pojawiają się olbrzymiej wielkości piksele (na iPadzie drugiej generacji). Nie wiedzieć czemu, pikselizacji nie ulegają całkiem nieźle animowane sylwetki dinozaurów.  Jurassic Park Builder to gra dla fanów. Jeżeli jesteś miłośnikiem przynajmniej jednej z dwóch książek Crichtona lub przynajmniej jednego z trzech filmów jurajskiej trylogii, gra mimo swoich niewątpliwych wad powinna przykuć Cię na jakiś czas do ekranu tabletu lub smartfona. Pasjonat dinozaurów i świata wykreowanego przez duet Crichton-Spielberg na pewno ucieszy się z możliwości stworzenia własnego Parku, wypełnionego po brzegi jednymi z najwspanialszych istot jakie stąpały po Ziemi. Grę możecie pobrać za darmo stąd. Ocena: 3- 