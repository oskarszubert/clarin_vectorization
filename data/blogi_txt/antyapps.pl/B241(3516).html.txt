26.11.2013 Jeśli chodzi o gry, w których bohater jest widoczny z boku, urządzenia mobilne mają nam głównie do zaoferowania wyeksploatowane już do granic możliwości runnery. Arkadium Games wpadło na inny pomysł i nawiązało do gatunku, który dziś praktycznie wymarł – klasycznych platformówek, z małymi zamkniętymi planszami, masą atrakcji, diamentów i potworów do zabicia. Rezultat? Release The Ninja to przykład produkcji, w której klimat odgrywa niebagatelną rolę. Twórcy nakreślili nawet lekko fabułę, która ma wprowadzić gracza w realia tej produkcji. Wcielamy się tutaj bowiem w starożytnego wojownika, którego mnisi uwolnili wobec ataku różnego rodzaju kreatur na świątynię. Nie pozostaje nam zatem nic innego, jak ochronić śmiertelników, a przy tym dobrze się bawić.  Rozgrywka odbywa się na małych, zamkniętych planszach, których łącznie znajdziemy tutaj 60 (w przygotowaniu są kolejne). Naszym zadaniem jest pozbieranie diamentów (oraz ewentualnie innych, zapewniających dodatkowe bonusy przedmiotów), a następnie dotarcie do wyjścia, które wówczas zostanie otwarte. Żeby nie było tak prosto, twórcy rozsiali tu i ówdzie przeciwników, których możemy pokonać tylko po zdobyciu broni. Tę możemy znaleźć lub kupić od okolicznych mnichów. Bohater atakuje automatycznie, gdy tylko znajdzie się przy nieprzyjacielu, ale każdy oręż wystarcza tylko na kilka ciosów, więc warto korzystać z niego rozważnie.  Warto tutaj zwrócić uwagę na całkiem niezły model sterowania. Twórcy zrezygnowali z wirtualnych joysticków i skupili się na wykorzystaniu przeciągnięć palcem. Początkowo trzeba nabrać trochę wprawy, ale w miarę upływu czasu okazuje się, że pod tym względem opisywana produkcja została bardzo solidnie dopracowana. W miarę rozwoju zabawy, zdobywamy monety, za które możemy ulepszać naszego bohatera lub kupować bronie u pojawiających się na planszach mnichów. Jako, że gra jest darmowa, twórcy wprowadzili tutaj też system mikropłatności, który jednak nie wydaje się konieczny do czerpania pełnej satysfakcji z zabawy.  Release The Ninja posiada śliczną, rysunkową grafikę utrzymaną w spójnej konwencji, która sprawia, że na grę patrzy się z prawdziwą przyjemnością. Poszczególne poziomy, modele postaci oraz przeciwników mają w sobie sporo mitycznego klimatu przywodzącego nieco na myśl japońskie anime w mitycznych klimatach. Fani tego typu twórczości będą w siódmym niebie, ale wierzę, że oprawa ta przypadnie również do gustu wszystkim pozostałym. Jestem mile zaskoczony wysokim poziomem Release The Ninja. Gra prezentuje się naprawdę ciekawie, potrafi wciągnąć, a przy tym została utrzymana w bardzo klimatycznej konwencji. Do jej atutów na pewno należą też niezbyt narzucające się mikropłatności oraz ogromna liczba poziomów. Fani platformówek nie mogą przejść obok tego tytułu obojętnie. 