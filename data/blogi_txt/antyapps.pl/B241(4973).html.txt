06.05.2013 Jaki czas temu pisałem o aplikacji do monitorowania czasu poświęcanego na różne czynności. W ten sposób mogliśmy potem sprawdzić, jakie sprawy pochłaniają najbardziej i czy w jakiś sposób można to zmienić. Tym razem natrafiłem w Google Play na inną ciekawą aplikację, która pozwala na zliczanie wybranych czynności. Rzucacie palenie? Ograniczacie alkohol? Bandrios ma w tym pomóc. Bandrios to darmowa aplikacja, która jest czymś w rodzaju narzędzia do zliczania wybranych czynności. Za pomocą programu możemy dodać dowolną liczbę pozycji, a następnie, plusem notować każdorazowe wykonanie którejś z nich. Oczywiście rezultatem tego będzie potem wyczerpujące podsumowanie, które pozwoli nam przeanalizować efektywność naszych postanowień i silną wolę. Interfejs Bandrios utrzymano w pastelowej, zielonej kolorystyce. Po pierwszym uruchomieniu zobaczymy na ekranie duży przycisk plusa, który pozwoli dodać nam nową czynność. Tutaj możemy określić czas, w trakcie którego chcemy monitorować zadanie, a także liczbę przypomnień każdego dnia. Istotną opcją jest również to, czy jest to pozytywny nawyk, który chcemy pielęgnować czy negatywny, który zwalczamy. Twórcy udostępnili też funkcję oznaczania zadań za pomocą ikony, ale tutaj do wyboru mamy tylko trzy – logo aplikacji, papieros i alkohol. Po dodaniu zadania, możemy odhaczać każdorazowe jego wykonanie. Aplikacja monitoruje nie tylko sam fakt wykonania czynności, ale też za pomocą odbiornika GPS przypisuje lokalizację oraz datę. Dzięki temu w dowolnej chwili możemy sprawdzić historię, uwzględniając występujące wówczas okoliczności. Ciekawym dodatkiem jest tutaj licznik prezentujący w atrakcyjny, graficzny sposób nasze postępy. W zależności od tego jak skuteczni będziemy w zwalczaniu złych nawyków (lub wyrabianiu nowych, lepszych), strzałka pokaże mniej lub bardziej uśmiechniętą buźkę. Bandrios to przyjemna w użyciu i jednocześnie bardzo prosta aplikacja o konkretnym zastosowaniu. Myślę, że to jedno z ciekawszych narzędzi, jeśli chodzi o zliczanie czynności, a następnie analizę wyników. Nie da się jednak ukryć, że dla wielu użytkowników będzie ono rozwiązaniem zdecydowanie zbyt prostym. Jednocześnie we znaki daje się też bardzo młody wiek projektu, co widać chociażby po licznie dostępnych ikonek. Mimo to, zdecydowanie warto wziąć Bandrios pod uwagę podczas poszukiwania tego typu aplikacji. 