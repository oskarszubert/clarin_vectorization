01.02.2012 Zawsze z podziwem patrzyłem na fotorelacje zmian wyglądu wybranych ludzi na przestrzeni czasu. Podziwiałem szczególnie to, że potrafili być tak zdyscyplinowani by fotografować siebie samych w określonym interwale czasu – czy to dziennym, miesięcznym czy też na przykład rocznym. Po złożeniu takich zdjęć do kupy możemy w pełni dostrzec, jak duże zmiany zachodzą w wyglądzie człowieka nawet w ciągu zaledwie roku. 365 Photo App! to brzydka, ale pomysłowa aplikacja. Design jest okropny, jeden z tych z najniższej półki, ale da się to przeżyć, skoro w zamian zyskujemy motywator do codziennego fotografowania. Widzę w tej aplikacji sporo zastosowań. Przede wszystkim tego typu program przyda się podczas stosowania diety – jako motywator. Osoba odchudzająca się będzie mogła obserwować jak zmienia się jej ciało na przestrzeni tygodni czy miesięcy. W założeniu program ma służyć do robienia zdjęć samemu sobie. Nikt nie powiedział jednak, że nie można wykorzystać go inaczej. Przy pomocy 365 Photo App i jakiejś aplikacji do późniejszego montażu zdjęć w filmik można uzyskać piorunujący efekt pokazując jak minął pierwszy roczek naszego dziecka czy też zakupionego szczeniaka. Pomimo tego, że program nie wygląda zbyt ciekawie, dzięki niemu będzie nam łatwiej utrzymać się w założeniu codziennego fotografowania jakiegoś obiektu. Do fotografowania wykorzystywany jest program zewnętrzny, na przykład domyślna systemowa aplikacja Aparat. Zdjęcia są następnie wyświetlane w programie na kalendarzu. Aplikacja jest dostępna do pobrania za darmo.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 