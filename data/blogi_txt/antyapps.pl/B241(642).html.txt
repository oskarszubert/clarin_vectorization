30.12.2013 Różnego rodzaju managery były moim ulubionym gatunkiem gier w latach młodości. Zarządzanie szpitalem, wesołym miasteczkiem, zoo, drużyną piłkarską czy lotniskiem zajęło mi naprawdę niemałą część dzieciństwa. Podobne tytuły od niedawna znów zaczęły pochłaniać mój wolny czas, tym razem na urządzeniach mobilnych. Po świetnym Middle Manager Of Justice, gdzie kierujemy superbohaterami oraz Star Wars: Tiny Death Star, w którym jesteśmy odpowiedzialni za prężne działanie Gwiazdy Śmierci, przyszła pora na poprowadzenie zespołu rockowego. Jeśli marzenia o karierze muzycznej wciąż znajdują się na waszej liście “do zrobienia”, polecam poćwiczyć w rzeczywistości wirtualnej, jaką oferuje nam Cha-Ching BAND MANAGER.  Po pierwszym uruchomieniu gry będziemy musieli podjąć decyzję o założeniu nowego konta lub rozpoczęcia rozgrywki jako gość. W drugim przypadku nie będziemy niestety mogli dodawać własnych utworów oraz grać w te, które dodali inni gracze. Wybrałem rozwiązanie z nowym kontem, a otrzymując weryfikacyjnego maila zorientowałem się, że Cha-Ching to produkcja od Cartoon Network. Szczerze mówiąc, nigdy wcześniej nie widziałem bohaterów, którymi będziemy zarządzać w BAND MANAGER, jednak gdybyście wyjątkowo ich polubili, więcej podobnych pozycji możecie znaleźć na stronie Cha-Ching pod TYM linkiem.  W mieście możemy kupować nowe instrumenty oraz power- upy, komponować piosenki, zarządzać zespołem i wydatkami, a na koniec każdego dnia organizować koncerty. Tak przynajmniej głosi tutorial. W praktyce nie wygląda to już niestety tak interesująco. Rozgrywka sprowadza się właściwie głównie do mini- gier przypominających Guitar Hero i inne tytuły muzyczne polegające na przyciskaniu kolorowych guzików w rytm muzyki. Aspekt menadżerski przeniesiono zdecydowanie na drugi plan i polega on w zasadzie tylko na rozporządzaniu zarobionymi we wspomnianej gierce pieniędzmi poprzez wysyłanie muzyków na lekcje gry oraz kupowanie nowych instrumentów. Do naszej dyspozycji jest również sklep z cukierkami, gdzie możemy kupić łakocie ułatwiające rozgrywkę. Cóż, w końcu to gra od Cartoon Network, nie mogli przecież postawić dilera na rogu ulicy ;) Gra oferuje również możliwość komponowania nowych utworów na podstawie prostych, gotowych sampli. Muszę przyznać, że chyba ta część rozgrywki daje najwięcej frajdy.  Cha-Ching BAND MANAGER okazał się nieco inną gierką niż spodziewałem się na początku. Mimo wszystko, tytuł potrafi dostarczyć dobrej zabawy, jednak jest to gra dedykowana raczej młodszym użytkownikom smartfonów i tabletów. Entuzjaści różnego rodzaju managerów powinni raczej sięgnąć po tytuły, o których wspominałem we wstępie. 