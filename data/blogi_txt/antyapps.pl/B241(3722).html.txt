26.09.2013 Mobile to dla porównywarek cenowych okazja na przyciągnięcie nowych użytkowników. Coraz częściej bowiem nasze poszukiwania produktów przeprowadzamy za pomocą smartfona lub tabletu, siedząc w wygodnym fotelu zamiast przy biurku. Do grona serwisów, które postanowiły wykorzystać drzemiący tutaj potencjał dołącza Skąpiec, który właśnie wydał swoją aplikację mobilną dla Androida. Z jakim rezultatem? Mobilna aplikacja Skąpca służy do tego samego, co serwis internetowy, a więc porównywania cen produktów. Z tym wyjątkiem, że twórcy postanowili wykorzystać główne atuty naszych urządzeń, a więc odbiornik GPS, kamerkę oraz pamięć. W rezultacie powstał program, który z powodzeniem może nam służyć do planowania zakupów elektroniki, AGD czy innych mniejszych i większych produktów. Interfejs mobilnego Skąpca został zaprojektowany w oparciu o wskazówki Google’a, ale nie jest to stricte Holo UI. Twórcy zastosowali bowiem swoje grafiki i jedynie struktura oraz ułożenie elementów pozostało charakterystyczne dla Androida. Wydaje mi się to dobrym rozwiązaniem, bo aplikacja przez to nabrała własnego charaktery i nie da się jej pomylić z jakąkolwiek inną. Przy tym ciągle działa szybko i płynnie.   Po uruchomieniu zobaczymy ekran z kategoriami produktów. Przeciągając poziomo palcem możemy też otworzyć historię ostatnio przeglądanych produktów oraz listę ulubionych, a więc zapisanych wcześniej pozycji. na górnej belce poza logo serwisu umieszczono przycisk aktywujący skaner kodów kreskowych, wyszukiwarkę oraz podręczne menu. W tym ostatnim znajdziemy jedynie odnośnik do ustawień, a tam – polecenie logowania i nic ponadto. Aplikacja dysponuje ogromną bazą kategorii oraz podkategorii, które ułożono w sposób estetyczny oraz przystępny. Odnalezienie czegokolwiek nie powinno stanowić żadnego problemu, a w razie potrzeby mamy do dyspozycji też wyszukiwarkę. Listę produktów możemy segregować pod kątem ceny, popularności, opinii oraz daty dodania. Nie zabrakło też rozbudowanego systemu filtrowania.   Na podstronie produktu znajdziemy dużo praktycznych informacji. Pod zdjęciami umieszczono pasek z poszczególnymi podstronami. Przesuwając ekran w dół przypniemy go przy górnej krawędzi, dzięki czemu będzie stale widoczny. Umieszczone tutaj dane, to: lista sklepów oferujących danych produkt, specyfikacja oraz opis, opinie, spis podobnych przedmiotów oraz mapa wskazująca na najbliższe punkty sprzedaży. Moim faworytem jest ta ostatnia funkcja – spisuje się doskonale i pozwala odfiltrować sklepy znajdujące się zbyt daleko, a także szybko przejść do Google Maps i rozpocząć nawigację. Aplikacja mobilna Skąpca to kawał solidnej roboty. Spodziewałem się kolejnego przeciętnego produktu, który będzie toporny, powolny i ograniczony, a tymczasem przygotowano program, który efektywnie wykorzystuje możliwości urządzeń mobilnych, oferuje przyzwoity interfejs oraz dobrze spełnia swoje zadanie. Jedyne zarzuty mogę wystosować w stosunku do możliwości konfiguracyjnych, które są bardzo wąskie. Szkoda też, że nie wbudowano tutaj dodatkowych funkcji, jak np. systemu powiadamiania o spadku ceny wybranego produktu albo trwającej promocji – byłoby to bardzo przydatne. 