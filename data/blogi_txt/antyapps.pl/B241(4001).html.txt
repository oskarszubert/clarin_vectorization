12.02.2014 Odpowiednia prezentacja zdjęć i filmów jest nie mniej ważna niż same zdjęcia. W czasach wszechobecnej kultury obrazkowej zarzucanie widzów tysiącem fotografii i setką filmików, które właśnie przywieźliśmy z wakacji doprowadzi osoby oglądające nasz pokaz na skraj wyczerpania psychicznego. Tych kilka naprawdę dobrych fotografii utonie w morzu przeciętności, a ciekawe sceny zostaną rozmyte przez chaotyczne kadry nagrane niewprawnym okiem znajomego. A gdyby tak ograniczyć pokaz do kilkudziesięciu najciekawszych fotografii i kilku starannie wybranych filmów, a wszystko to zamknąć w niezwykle przejrzystej, możliwej do odtworzenia na każdym komputerze, prezentacji? Efekt będzie bez wątpienia zdecydowanie ciekawszy. Właśnie taką możliwość daje Storehouse – niezwykła aplikacja zaprojektowana z myślą o iPadzie. Storehouse to niezwykle proste w obsłudze narzędzie posiadające dwie zasadnicze funkcje – umożliwia tworzenie oraz przeglądanie wizualnych historii wzbogaconych o krótki tekst. Skojarzenie z dziennikami tworzonymi w iPhoto (aplikacja Apple do obróbki zdjęć) jest w tym momencie jak najbardziej prawidłowe, z tym że Storehouse jest programem zdecydowanie szybszym, łatwiejszym w obsłudze, a prezentacja stworzona z jego pomocą wygląda znacznie ciekawiej.  Po założeniu konta, które niezbędne jest do kreowania własnych historii zostajemy przeniesieni do głównego ekranu aplikacji. W tym miejscu znajdziemy niekończące się źródło inspiracji czyli strumień prezentacji przygotowanych przez innych użytkowników Storehouse. Oprócz przeglądania samych historii mamy możliwość dodania autora do ulubionych oraz udostępnienia wybranej prezentacji za pośrednictwem maila, Twittera lub Facebooka. Przeglądanie prezentacji oparte jest na intuicyjnych gestach – pacnięcie w fotografię powiększa ją na cały ekran natomiast „szczypnięcie” zamyka przeglądaną aktualnie historię i przenosi nas do wspomnianej wcześniej osi czasu.  Tworzenie własnych prezentacji jest bajecznie proste. Storehouse pozwala importować multimedia z dysku urządzenia, z Dropboxa, Flickra lub Instagrama. Zdjęcia i filmy dodajemy jednym kliknięciem, podobnie jak tekst, który może im towarzyszyć. Dopasowanie wielkości obrazów to również kwestia chwili – proces edycji całej historii nie powinien nikomu sprawić jakiegokolwiek problemu. Tym bardziej cieszą efekty – właściwie każdy pokaz stworzony przy pomocy Storehouse prezentuje się bardzo efektownie.  Historie stworzone przy pomocy aplikacji prezentują się dobrze, tak na ekranie iPada, jak i komputera stacjonarnego. Wiele zależy oczywiście od materiału wyjściowego, ale generalnie – jest dobrze. Storehouse dostępny jest za darmo w AppStore. Aplikacja przeznaczona jest wyłącznie na iPada. 