04.04.2013 Nareszcie po wielu miesiącach stania w miejscu, Twitter na Androidzie w oficjalnym wydaniu doczekał się zmian. Nieco kurzu zdmuchnięto także z aplikacji dla iOS oraz mobilnej wersji strony, którą widujemy w przeglądarce na smartfonach oraz tabletach. Szkoda tylko, że po dużej aktualizacji wciąż przyjdzie nam czekać na kolejną, w których naprawione zostanie to, co przy okazji udało się teraz zepsuć. Zacznę może od Androida, bo to w tej wersji doczekaliśmy się największych zmian. Oficjalna aplikacja nareszcie nie jest żywcem wyciągnięta z estetyki systemu  Apple, a przystoi standardom Holo. Gradienty zastąpione zostały jednokolorowymi paskami, a także doczekaliśmy się nareszcie gestów pozwalających sprawnie nawigować między czterema głównymi zakładkami. Wszystko jest szersze i w końcu współgra z estetyką tego co w ostatnich wersjach swojego mobilnego systemu proponuje Google. Żeby jednak nie było zbyt różowo, to jak już wspominałem, wkradło się kilka błędów, nad którymi ekipa będzie musiała czym prędzej popracować. Po otwarciu ćwierknięcia z obrazkiem co prawda widzimy jego podgląd tuż pod tekstem, jednak klikając nań i oczekując jego pełnej wersji widzimy tylko czarne tło. Do tego, choć tutaj raczej o błędzie mówić nie możemy, systemowy przycisk „menu” przestał reagować. By dokonać zmian w profilu czy ustawieniach programu, musimy przejść do ostatniej zakładki (profil), a następnie kliknąć na zębatkę. Wówczas mamy dostęp do edycji naszego profilu w serwisie czy właśnie ustawień aplikacji, gdzie — tradycyjnie — możemy wprowadzić modyfikacje i spersonalizować zachowanie programu. Dosłownie kosmetycznych poprawek doczekały się także oficjalna aplikacja dla iOS oraz mobilna wersja strony. Trochę usprawniono tam widoczność, dodano możliwość klikania na osobę która retweetnęła wpis, a także zajęto się sprawą rozmów ze samym sobą w grupowych konwersacjach, oraz — w przypadku wpisów dodawanych przez inne aplikacje (m.in. FourSquare) — klikając na ich stopkę będziemy mieli możliwość bezpośredniego ich pobrania. Naprawdę drobnostki. Mimo że po latach używania oficjalnej aplikacji na Androidzie od kilku tygodni na stałe przesiadłem się na inny produkt, cieszę się, że nareszcie zadbano by wszystko wyglądało i tam jak należy. Czekam jeszcze na drobne poprawki związane z galeriami, które miały działać sprawniej, a jest, jak na ironię, wręcz przeciwnie. Jeżeli dotychczas nie zainstalowaliście oficjalnych klientów Twittera na swoich urządzeniach, to możecie je pobrać bezpośrednio w AppStorze oraz Google Play — oczywiście w obu przypadkach całkowicie za darmo. W innym przypadku wystarczy po prostu pobrać aktualizacje, które już na Was czekają! Źródło: Twitter Blog. 