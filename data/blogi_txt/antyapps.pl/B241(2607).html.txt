22.01.2013 Kto z nas nie rysował w zeszytach kwadratowych pól, które następnie wypełniał kwadracikami oznaczające wstawianie tam swoich okrętów? Wydaje mi się, że jest to gra, która ma na tyle proste zasady, że automatycznie stała się ponadczasową. Dlatego też nikogo nie powinny dziwić kolejne jej odsłony na urządzeniach mobilnych. Dziś o klasycznej odsłonie gry w statki na Androida: Naval Clash. Zasady z pewnością są wszystkim znane — ustawiamy zestaw różnej długości okrętów, to samo zresztą czyni nasz przeciwnik, następnie zgadujemy gdzie zdecydował się postawić swoje cudeńka i mamy cichą nadzieję, że uda nam się odkryć ich lokalizacje szybciej, niż wystrzelone zostaną rakiety w kierunku naszych okrętów. Podczas rozgrywki ekran podzielony jest na 3 strefy — największą część zajmuje oczywiście pole wroga na którym typujemy położenie statków. Wyżej zaś mniejsze pole będące podglądem tego jak ma się nasza flota oraz tabela z punktami. Wygrywa oczywiście ten, kto szybciej odgadnie wszystkie miejsce położenia całego zestawu dziesięciu statków. W Naval Clash dostępne są trzy tryby zabawy: vs Android (czyli zmagania ze sztuczną inteligencją), Bluetooth (w których możemy stawić czoło żywemu przeciwnikowi, który również ma zainstalowaną grę i znajduje się gdzieś w naszej okolicy) oraz WebMan. Ostatni z nich to oczywiście tradycyjny sieciowy tryb multiplayer, gdzie „na żywo” możemy stawić czoło rywalom z całego świata. Wspominam o tym głównie w kontekście naszej rodzimej produkcji BattleFriends at Sea, gdzie ruchy można wykonywać asynchronicznie, ale po więcej informacji odsyłam już do tekstu jej poświęconemu.  Poza kilkoma dźwiękami bojowymi muzyki w grze nie uświadczymy. Graficznie zaś, jak już wspominałem, Naval Clash przypomina grę rodem ze szkolnego zeszytu: kratka, różowe marginesy oraz pełno niebieskiego tuszu. Stylizacja jak najbardziej udana — jak widać czasami nie potrzeba żadnych szałowych efektów audiowizualnych, bo minimalizm również może się opłacać. Przyjemna produkcja z zasadami, które prawdopodobnie dla nikogo nie będą tajemnicą. Miłe dla oka, a do tego jeszcze wzbogacone o tryby zabawy wieloosobowej statki, dostępne są za darmo na platformie Google Play. W serwisie znajduje się  również Admiral Edition, wzbogacona m.in. o kilka poziomów trudności, możliwość rywalizowania na jednym urządzeniu czy możliwość prowadzenia rozmów z graczem — za tę przyjdzie nam zapłacić niewiele ponad 3 złote. 