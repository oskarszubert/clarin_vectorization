05.06.2012 Goal3 to taka genialna gra na Pegazusa, w którą zagrywałem się za dzieciaka z moimi kuzynami. Z pozoru zwykła gała, jednak ze sporym dodatkiem azjatyckich klimatów. Nie tylko bohaterzy rysowani w sposób bardziej wschodni niż zachodni, ale również magiczne power-upy. Strzały tak silne, że zrywały siatkę w bramkach, piłki zamieniające się w owoce czy wystrzelone tak mocno, że stawały się niewidoczne. Lubicie ten klimat? Musicie w takim razie spróbować Soccer Superstars. Ta gra to nie tylko piłka nożna, ale również swoisty erpeg z pięcioma różnymi trybami gry. Grafika w stylu anime połączona z superbohaterami na boisku tworzy unikalny styl, którego osobiście nie spotkałem nigdy wcześniej. Analog plus trzy przyciski to teoretycznie niewiele, ale jak stwierdzam po rozegraniu paru meczy – w praktyce wystarczająco dla tej gry. Za pomocą analoga sterujemy poruszającą się postacią. W tym miejscu mamy również możliwość uruchomienia sprintu lub dryblingu, czego nauczymy się w tutorialu. Dalej mamy dwa przyciski. W trybie ofensywy jeden odpowiada za niskie podanie, drugi za wykop oraz strzał. Podczas obrony te przyciski zamieniają się w próbę przejęcia piłki oraz ślizg. Superstrzał osiąga się natomiast dedykowanym klawiszem. To właśnie on jest wyróżniony graficznie – na przykład piłka zostawia za sobą kolorową smugę dymu. Wygląda to genialnie, jeśli tylko lubicie tego typu produkcje. W grze dostępna jest spora liczba drużyn, z których każda jest unikalna nie tylko graficznie – poprzez rozróżnienie strojów – ale również w kwestii statystyk takich jak na przykład obrona. Oprócz tego w odpowiednim trybie gry możemy rozwijać naszych zawodników jak w tradycyjnym erpegu. Zwiększamy im statystyki za zebraną wirtualną walutę, którą po raz pierwszy zasilamy swoje konto wykonując tutorial. Warto spróbować tej gry, jeśli tylko lubicie taki klimat. Rozgrywka jest szybka i bogata wizualnie. Soccer Superstars oceniam na czwórkę z plusem. Zachęcam do pobierania – gra jest dostępna za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 