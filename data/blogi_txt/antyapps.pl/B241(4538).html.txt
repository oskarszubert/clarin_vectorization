28.03.2013 Nowa metoda na efektywne wstawanie? Na to wygląda — co prawda sam serwuję sobie pobudki na podobnej zasadzie bez dodatkowej aplikacji, ale myślę, że proponowana droga na ostre przebudzenie przy pomocy urządzenia z Androidem na pokładzie ma szansę zrobić furrorę. Co odróżnia Walk me up od innych dostępnych na rynku budzików? Metoda wyłączania alarmu, oczywiście! Twórcy tej aplikacji postawili na spacer — by wyłączyć sprawcę naszej porannej pobudki, musimy przejść z urządzeniem określoną listę kroków. W ustawieniach możemy wybierać między kilkoma wariantami czujności akcelerometru, oraz modyfikować liczbę kroków, jakie musimy przebyć z telefonem na dzień dobry. Pewnie część z Was pomyślała już na starcie o oszustwach, bezmyślnym wymachiwaniem Androidem, które ma zastąpić poranny spacer. Ostudzę zatem Wasze zapędy — oczywiście da się znaleźć schemat, który pozwoli nam sprawniej wyciszyć telefon. Jednak machanie we wszystkich kierunkach na nic się nie zda, Walk me up ma zaimplementowany filtr, który przestrzega przed takimi praktykami.  Czy coś jeszcze wyróżnia budzik? Niespecjalnie. Nie jest on specjalnie rozbudowany — poza standardowym dodawaniem wielu alarmów, których terminy i powtarzalność możemy indywidualnie dostosować, w opcjach czeka na nas jedynie możliwość aktywowania „diabelskiego trybu” pozbawiającego nas przycisku drzemki. Bo o takich oczywistościach jak głośność alarmu, czas uśpienia czy dźwięk budzik wspominać nawet nie wypada, prawda? :) Interesujący pomysł, który z pewnością ma szansę się przyjąć i wspomóc największych śpiochów przed kolejnym wyłączeniem budzika. Sam celowo zostawiam telefon jak najdalej od łóżka, bo kilka kroków skuteczniej wyrywa mnie z głębokiego snu niż choćby najbardziej drażniąca melodyjka. Walk me up dostępny jest w dwóch wersjach: darmowej (okraszonej reklamami) oraz płatnej, na którą przyjdzie nam wydać 3,20 pln. 