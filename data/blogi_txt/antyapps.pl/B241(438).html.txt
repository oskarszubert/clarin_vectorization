04.07.2013 Posiadanie funkcjonalnej aplikacji timera w smartfonie może nam często znacznie ułatwić życie. Programów tego typu nie instaluje się w konkretnym celu tylko „na zaś”. Okazuje się, żęfunkcjonalność i intuicyjność może iść w parze ze wspaniałym i cieszącym wzrok designem, czego dowodem jest właśnie Beautiful Timer. Aplikacja czerpie pełnymi garściami z interfejsu Holo, w oparciu o który została zaprojektowana. Główny element stanowi tutaj duży zegar , który odlicza w dół wybrane ilości czasu. Główny ekran podzielono na kilka paneli – na każdym znajdziemy inny aktywny timer. Poniżej znajdziemy trzy przyciski funkcyjne, oraz strzałkę na błękitnym tle, która daje nam dostęp do skonfigurowanych wcześniej czasów (np. dotyczących przyrządzanych potraw lub wybranych czynności) oraz możliwości szybkiego ustawiania timera na 30 sek., 1 min., 5 min. i 10 min. Każdy timer może posiadać własny, spersonalizowany alarm.  Dużym atutem Beautiful Timera są dodatkowe funkcje. Naszymi skonfigurowanymi czasami możemy dzielić się za pośrednictwem NFC, a wyświetlane powiadomienia posiadają podręczne przyciski pozwalające na uśpienie lub odrzucenie alarmu. W przypadku, gdy nie możemy dotknąć smartfona ze względu na brudne dłonie, odpowiednia funkcja wprowadza alarm w drzemkę w przypadku, gdy kilkukrotnie przesuniemy dłonią nad ekranem.  Podstawowe funkcje aplikacji są darmowe. Za wszystkie funkcjonalne dodatki i ulepszenia przyjdzie nam już zapłacić. Koszt ich odblokowania to 2 dolary czyli ok. 6 zł. Jeżeli intensywnie wykorzystujecie aplikacje tego typu na co dzień, nie jest to zbyt wygórowana kwota. Opisywany program nie tylko fantastycznie wygląda, ale jest bardzo funkcjonalny i rozbudowany o szereg przydatnych dodatkowych możliwości, a także funkcjonalny widżet, dzięki któremu możemy szybko aktywować zapisane czasy.   Przyznaję, że Beautiful Timer mnie zaskoczył potencjałem drzemiącym w interfejsie Holo. Do tej pory nieszczególnie przypadał mi on do gustu, a tymczasem okazuje się, że można stworzyć śliczną aplikację na jego podstawie. Twórcom należą się duże brawa. Szkoda tylko, że darmowa wersja programu jest tak mocno ograniczona, ze wręcz niczym nie wyróżnia się na tle innych timerów. Problemem może być też brak jasnej wersji kolorystycznej. Nie wszyscy gustują w ciemnych barwach i byłaby ona bardzo miłą odmianą.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 