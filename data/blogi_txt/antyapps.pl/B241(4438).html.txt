27.05.2013 Po wpisaniu w Marketplace słowa browser, lista wyników będzie bardzo obszerna. Niestety na palcach jednej ręki można policzyć aplikacje godne polecenia. Na próżno szukać wśród nich Opery, Firefoxa, Chrome czy też innych, znanych mobilnych przeglądarek. Na szczęście jest UC Browser, który choć może mniej znany, nie ustępuje im możliwościom. Szerzej UC Browser recenzowaliśmy w tym miejscu. Pisałem wtedy „UC Browser – wciąż pełna wad, ale coraz lepsza” i te słowa najlepiej pasują do nowej wersji. Poprawki dotknęły nie tylko interfejsu ale i samego kodu. Autorzy chwalą się o wiele szybszym wczytywaniem stron (od 40% do 100%) i rzeczywiście jest to odczuwalne. Już w poprzedniej wersji element ten był bardzo zadawalający i pozwalał na konkurencję z wbudowanym IE10, teraz jest jeszcze lepiej. Poprawie uległa także stabilność aplikacji. Wciąż jeszcze potrafi się wysypać bez powodu, ale podczas intensywnych testów robiła to znacznie rzadziej od poprzedniej wersji. Z drobnych zmian warto odnotować także, poprawę działania opcji Speed Mode. Wreszcie nie ma problemów z polskimi znakami.  Sporą nowością jest także przebudowanie ekranu startowego, a dokładnie zakładki Speed Dial. Teraz przypięte do niej strony mogą mieć dwa rozmiary, a konfigurujemy je jak kafelki na ekranie startowym. Niestety w dalszym ciągu strony dodane przez nas, nie potrafią zaciągnąć grafiki i wyświetlają identyczny, domyślny obrazek. Do znanych z poprzedniej wersji narzędzi dołączył skaner kodów QR, który działa nie tylko z aparatem, ale pozwala również na skanowanie kodów zapisanych w pamięci telefony. Drobnym, ale przyjemnych dla oka poprawkom uległ także interfejs. Szkoda, że okno wpisywania adresu wciąż nie posiada funkcji wyszukiwania. UC Browser od dłuższego czasu jest moją główną przeglądarką na Windows Phone 8. Z aktualizacją liczyłem na rozwiązanie poważnego błędu. Od jakiegoś czasu na wielu stronach nie działa mi logowanie.  Znam osoby, które nie doświadczyły tego buga, natomiast u mnie każda próba zalogowania się na Facebooka czy też konto Googla kończy się niepowodzeniem. Możliwe jednak, że to błąd wynikający z indywidualnych, ustawień przeglądarki. Najnowsza wersja programu nie rozwiązała go. Jeżeli nie doświadczycie wspomnianego wyżej błędu, to polecam UC Browser waszej uwadze. Ta przeglądarka z wersji na wersję jest coraz lepsza. Wciąż jeszcze brakuje jej kilku ważnych rzeczy, ale jeżeli chodzi o możliwości i tak pozostawia w tyle mobilne IE 10. Niestety traci na polu stabilności. Ponieważ aplikacja jest darmowa, każdy z Was może pobrać jej najnowszą wersję i przekonać się samemu o możliwościach programu. 