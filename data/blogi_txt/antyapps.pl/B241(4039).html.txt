06.01.2012 Jakże cudownie żyć w czasach, gdy naprawdę dosłownie kilkoro twórców (w porywach jeden!) może stworzyć hit, który jest nie tylko piekielnie grywalny, świetnie wygląda, ale jeszcze na dodatek ogólnodostępny. Jak chłopaki mogą na tym zarobić – jeszcze lepiej. A moim zadaniem jest tylko przekazać Wam, że Super Crate Box, od dawna zapowiadany hit niezależny, to tytuł, na który powinniście przeznaczyć swoje 0.79 euro.  Pomysł na grę jest dość prosty i wziął się poniekąd z popularnego we współczesnych strzelaninach trybu hordy. Także tutaj napływają na nas z góry zamkniętej, niewielkiej planszy kolejne zastępy przeciwników, z tym, że nie ich eliminacja jest celem samym w sobie. W Super Crate Box należy przede wszystkim zbierać tytułowe pudła. Te pojawiają się na planszy w losowym miejscu i zawierają jakąś broń. Bez nich bowiem nie poradzilibyśmy sobie manewrując pomiędzy stworami. Poszczególne spluwy (ale jak się potem okaże, nie tylko) mają całkowicie różną charakterystykę i każdy prędko znajdzie swoje ulubione, jak i mniej korzystne typy. I wyobraźcie sobie, że… To wszystko. Na dodatek w grze zawarto wyłącznie trzy plansze (jak na razie). Do tego kilkanaście typów broni oraz naszych postaci – i musi wystarczyć. Oczywiście aby wszystko odkryć trzeba poświęcić temu tytułowi trochę czasu. Ale zrobicie to bez wahania, biorąc pod uwagę bardzo silny syndrom „jeszcze jednego razu”. Kto grał w Super Meat Boya, ten z pewnością wie o czym mówię – tutaj jest podobnie natychmiastowo i podobnie nie chcemy odkładać smartfona.  Gra wygląda prześlicznie – cała oprawa, łącznie z muzyką, utrzymana jest mocno w retro-konwencji, co doskonale wpisuje się zarówno w obecne trendy, jak i po prostu cieszy oko. To kapitalny, świetny tytuł, którego nawet sterowanie (lewo- prawo, skok, strzał) nie było w stanie zepsuć – chociaż na padzie z pewnością by było wygodniej. Na chwilę obecną czekam tylko jeszcze na jakieś dodatki, które z pewnością się ukażą. Ale jeśli w ten świąteczny dzień siedzicie lekko ogłupiali nie wiedząc co ze sobą zrobić – odpalcie App Store i kupcie Super Crate Box. Takie tytuły mają problemy z przebiciem się do głównego nurtu, pomóżmy im. Są tego jak najbardziej warte. Super Crate Box można nabyć tutaj. 