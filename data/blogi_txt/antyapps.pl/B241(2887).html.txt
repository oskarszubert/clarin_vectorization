10.07.2013 Mobilna Opera na silniku Webkit nie przestaje się rozwijać. Kolejna, 15 odsłona przeglądarki to nie tylko poprawki w szybkości działania i interfejsie, ale też nowości w postaci pobierania klipów wideo i otwierania plików z karty SD. Czy to dobra okazja na zmianę przeglądarki na Operę? Nowa wersja przeglądarki może nie jest rewolucją na tym polu, ale wprowadza szereg użytecznych nowości, które czynią program jeszcze lepszym i konkurencyjnym. Przede wszystkim bazuje ona na Chromium w wersji 28, a więc najnowszej stabilnej. Warto odnotować, że stabilna odsłona przeglądarki Chrome bazującej na tym samym projekcie również zadebiutowała dziś. Korzyści z tej aktualizacji są ogromne – począwszy od usprawnień w silniku przeglądarki, a na lepszej stabilności i wydajności skończywszy. Opera 15 została usprawniona pod kątem szybkości uruchamiania, co na słabszych urządzeniach jest widoczne wręcz gołym okiem. Na Nexusie 4 tak dużej różnicy nie dało się odczuć, bo program i tak startował relatywnie szybko. Twórcy wyeliminowali tez kilka wycieków pamięci i poprawili stabilność działania przeglądarki. Wśród nowości, które są widoczne na pierwszy rzut oka warto wymienić poprawione animacje kart przeglądarki, a także nową pozycję w menu kontekstowym, pozwalającą na uruchamianie wybranych odnośników w trybie prywatnym. Poprawiono również menedżer pobierania, który teraz może zapisywać w pamięci wideo, a ponadto pozwala użytkownikowi wskazywać lokalizację, w której mają zostać umieszczone pobrane pliki. Z mniej istotnych nowości warto wymienić też poprawki w mechanizmie czyszczenia ciasteczek z pamięci programu, a także możliwość otwierania plików z zewnętrznej karty SD.   Po całodniowym użytkowaniu Opery 15 muszę przyznać, że przeglądarka działa relatywnie szybko i stabilnie. Dodatkowe funkcje, jak możliwość przeglądania interesujących artykułów czy intuicyjny SpeedDial spisują się dobrze, a usprawniony menedżer pobierania wreszcie nie przyprawia o ból głowy. Nowa Opera to ewolucja, a nie rewolucja, co pewnie będzie się dawało we znaki przez kilka kolejnych wydań. Daje się zauważyć, że przeglądarka radzi sobie coraz lepiej na nowym silniku i zaczyna nabierać ostatecznych kształtów. Nie jest jeszcze idealnie i ciągle potrzeba usprawnień w wielu aspektach działania (m.in. synchronizacji i wydajności). Niemniej myślę, że już w tym momencie mamy do czynienia ze świetnym i konkurencyjnym produktem.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 