20.05.2013 Połączenie tematyki finansów ze słowem „amber” w nazwie nie należy do najbardziej fortunnych jeśli chodzi o Polskę po roku 2012. Twórcy aplikacji Amber Money nie mogli jednak o tym wiedzieć, dlatego też ich programowi warto dać szansę. To prosta i przyjazna apka do zarządzania swoimi finansami, która na pewno przyda się wszystkim tym, którym dziwnym trafem nigdy nie zgadzają się rachunki związane z codziennymi wydatkami. Na samym początku określamy walutę w jakiej prowadzić będziemy nasze finansowe obliczenia. Jeśli zajdzie taka potrzeba, można ją zmienić w każdej chwili korzystania z apki. Pierwszą i jednocześnie chyba najbardziej rozbudowaną zakładką w aplikacji są wydatki. Z tego poziomu możemy dodawać i śledzić wszystkie transakcje, jakie w życiu codziennym pochłaniają nasze fundusze. Oprócz oznaczenia daty, modyfikowalnej kategorii i oczywiście kwoty, możemy również dodać współrzędne miejsca, gdzie dokonywaliśmy płatności, a także uzupełnić nasz wpis o opis lub zdjęcie. Jeśli nasz rejestr zapełni się już do tego stopnia, że trudno będzie nam odszukać odpowiednią pozycję, będziemy mogli ograniczyć wyświetlane informacje do ostatniego dnia, tygodnia lub miesiąca.  Kolejna część aplikacji, zdecydowanie istotniejsza z ekonomicznego punktu widzenia, to miejsce, w którym zapiszemy wszystkie przychody. Tu możliwości są nieco bardziej uszczuplone, ponieważ kwotę i kategorię możemy urozmaicić jedynie o dodatkowy komentarz. Tak naprawdę nic więcej nie jest tu potrzebne, choć z drugiej strony znam takich, którym po przepuszczeniu całej wypłaty na pewno przydałoby się jej zapisane zdjęcie, żeby uwierzyli, że jeszcze przed weekendem pieniądze naprawdę znajdowały się w ich portfelu. Trzecia z głównych funkcji Amber Money to kalendarz opłat. Jest to wygodny „przypominacz”, który nie pozwoli nam zapomnieć o rachunkach i innych wydatkach, które należy uregulować w określonym terminie. Ostatnią z praktycznych funkcji są wykresy, które w czytelny sposób pokazują, na co przeznaczamy nasze pieniądze oraz jak wygląda nasz bilans przychodów i rozchodów. Jeśli nie chcemy wchodzić w zakładkę z wykresami, główne wartości powiązane z naszymi finansami przez cały czas są także wyświetlone na głównym ekranie menu.  Amber Money to prosta i intuicyjna aplikacja, która z pewnością pomoże nam kontrolować wydatki, jeśli tylko poświęcimy jej trochę czasu i będziemy pamiętać o regularnym wprowadzaniu danych. Z pewnością zabrakło tu kilku funkcji popularnych przy podobnych programach (jak choćby czytnik kodów kreskowych), ale dla osób ceniących sobie minimalizm z pewnością będzie to dobry wybór. 