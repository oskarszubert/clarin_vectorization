19.12.2012 Sport.pl to jeden z najpopularniejszych serwisów sportowych w naszym kraju. Jedni cenią go za szybkie informacje, inni za relacje na żywo, jeszcze inni za dobry skład redaktorski. Wszystkie te czynniki razem dają bardzo ciekawą mieszankę, dla wszystkich fanów sportu. Od niedawna serwis doczekał się oficjalnej aplikacji, która znacznie ułatwia życie fanom informacji sportowych. Sport.pl LIVE można podzielić na 3 części. Pierwsza, to główny panel informacyjny. Prezentuje ona wszystkie najważniejsze informacje z różnych dziedzin sportu. Oczywiście ich zakres możemy modyfikować, ale warto wspomnieć że nie służy on tylko do prezentacji typowo portalowych newsów. To na nim pojawią się informacje o zdobytych bramkach, punktach i innych wydarzeniach trwających online. Druga część dotyczy wspomnianych wcześniej relacji. Nie tylko możemy prześledzić opisowy przebieg archiwalnych rozgrywek, ale też na bieżąco przyglądać się trwającym spotkaniom. Forma prezentowania danych nie powinna być niczym nowym dla użytkowników portalu sport.pl. Trzecia to personalizacja aplikacji. Nie tylko możemy wybierać kategorie interesujących nas dyscyplin, ale też dodawać konkretne wydarzenia jako te które chcemy śledzić o których rozpoczęciu chcemy być powiadamiani. Wybór kategorii jest spory: piłka nożna (Ekstraklasa, Liga Mistrzów, Premier League, Primera Division, Bundesliga, Borussia Dortmund, Robert Lewandowski, reprezentacja Polski) F1 i rajdy samochodowe (Alonso, Vettel, Kubica, Małysz, Rajd Dakar, Rajd Polski) tenis (Radwańska, Janowicz, Kubot, Australian Open) koszykówka (Gortat, NBA) siatkówka (Wlazły, Kurek) żużel (Ekstraliga) skoki narciarskie (Stoch, Turniej Czterech Skoczni, Zakopane, Wisła) biegi narciarskie (Kowalczyk, Bjoergen, Johaug) boks (Adamek, Wach, Kliczko)   Mam pewien problem z interfejsem, rozwiązania zaproponowane przez autorów aplikacji nie przekonują mnie do siebie. Jest spójny, konsekwentny ale jednak dotarcie do konkretnych informacji zajmuje mi zbyt wiele czasu i gdybania „a to może tam będą te informacje”. Jedyne co nie budzi moich zastrzeżeń to główny panel informacyjny. Próżno też szukać w aplikacji bardziej zaawansowanych opcji, jedyne na co mamy wpływ to wspomniane już filtrowanie danych. Jeżeli znacie i cenicie portal sport.pl nie muszę Was zachęcać do testowania aplikacji. Jest darmowa, więc nic nie stoi na przeszkodzie by pobrać i samemu przekonać się o jej możliwościach. Jeżeli natomiast nie mieliście wcześniej okazji tam zaglądać, a lubicie być na bieżąco z informacjami odnośnie konkretnych dziedzin sportu, warto zapoznać się z tym źródłem. 