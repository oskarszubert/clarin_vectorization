23.12.2013 Od 2010 roku trwa w naszym kraju rozkwit zainteresowania zakupami grupowymi. W pewnym momencie byliśmy świadkami sytuacji, gdy portale oferujące tego typu usługi wyrastały jak grzyby po deszczu. Sytuacja jednak stosunkowo szybko się unormowała, a na rynku zostali najsilniejsi i najwięksi, wśród których nie mogło zabraknąć najbardziej znanego Groupona. Polski lider zakupów grupowych doskonale zdaje sobie sprawę z rosnącego znaczenia urządzeń mobilnych – świadczyć może o tym chociażby udana aplikacja mobilna, która z każdą aktualizacją staje się jeszcze lepsza. Pierwszą styczność z mobilnym Grouponem miałem w momencie, gdy dopiero pojawił się on w AppStore. O ile mnie pamięć nie myli – aplikacja wydała mi się średnio interesująca i w kilku aspektach ograniczona względem wersji przeglądarkowej. Na szczęście kolejne aktualizacje i idące za nimi zmiany uczyniły z Groupona dla iOS aplikację nie tyle godną uwagi, co momentami wygodniejszą w użyciu od wersji tradycyjnej.  Groupon w wydaniu na iOS bazuje na interfejsie okienkowym. Jest on wygodny w użyciu i dzięki dużej czytelności pozwala łatwo zorientować się w dostępnych ofertach. Niektórzy narzekać będą zapewne na brak możliwości przełączenia na bardziej zwarty widok, który umożliwiłby wyświetlenie większej ilości ofert na jednym ekranie, ale mi obecne rozwiązanie nie przeszkadza. Przełączanie się pomiędzy dostępnymi kategoriami ofert jest możliwe na dwa sposoby – oba są, jak przystało na aplikację zaprojektowaną z myślą o iPadzie, bajecznie intuicyjne. U góry ekranu widzimy cztery dostępne zakładki: Aktualne, Zakupy, Podróż oraz kategorię specjalną, którą w momencie powstawania tekstu jest Butik Świąteczny. By przejść do wybranego działu wystarczy przeciągnąć palcem w poprzek ekranu. Drugim sposobem jest pacnięcie w upatrzoną zawczasu kategorię.  Za pośrednictwem mobilnego Groupona możemy nie tylko sprawdzać oferty, ale również dokonywać zakupów oraz przeglądać już zakupione usługi. Dzięki tej ostatniej funkcji możemy zrezygnować z drukowania potwierdzenia zakupu – jego cyfrowa wersja jest całkowicie wystarczająca. Aplikację testowałem na iPadzie drugiej generacji. Program działał płynnie i stabilnie. Groupon jest oczywiście aplikacją darmową i od ostatniej aktualizacji uniwersalną (w wersji dostępnej na urządzenia iOS). 