03.10.2011 Zależnie od gatunku, konwersje gier konsolowych na smartfony mogą wypaść znakomicie, przeciętnie lub fatalnie. Wymagające precyzji platformówki dość prosto zepsuć, w efekcie czego lądują w ostatniej grupie. Czy tak będzie z Shantae: Risky’s Revenge? Pierwsza część tej gry ukazała się przed laty na Game Boy Colorze będąc jednym z ostatnich tytułów w historii tego sprzętu. Sequel, obecnie zmierzający na iOS, wywodzi się z kolei z cyfrowej dystrybucji dostępnej z poziomu DSi/DSi XL/3DSa, czyli następców Game Boya. Przyrządzona w starym stylu platformówka o tematyce pirackiej posiada przepiękną, ręcznie rysowaną grafikę, a rozgrywka przypomina znane z konsol Castlevanie czy Metroidy – poszukujemy obiektów pozwalających zwiedzać kolejne lokacje na rozbudowanych mapach, jednocześnie walcząc z oponentami. Premiera już wkrótce, a na razie możemy zobaczyć zwiastun. Wygląda oczywiście pięknie, ale dopóki sami nie zagramy nie będziemy wiedzieć najważniejszego – czy da się w to realnie grać. 