16.05.2013 Wielokrotnie już zachwalałem wszelkie aplikacje dla dzieci, które zachęcają nie tylko do mazania palcem po ekranie, ale też skorzystaniu z tradycyjnych narzędzi piśmienniczych: kartki i ołówka. Wśród nich moja ulubioną pozostaje wciąż DRAWNIMAL, które jest dość nietypowe jak na standardy aplikacji edukacyjnych. Ale bazujące na popularności marki Monster High poradniki, pokazujące krok po kroku jak narysować swoje ulubione bohaterki czy charakterystyczny dla serii logotyp — również prezentują się znakomicie. Bo tak naprawdę tablet czy smartfon na których zostały odpalone są tylko dodatkiem — prawdziwa „gra” i zabawa ma miejsce na „analogowej” kartce papieru. Interfejs do trudnych w obsłudze nie należy — z lewej strony ekranu widnieje zestaw obrazków, których możemy nauczyć się rysować — trudność wykonania każdego z nich oceniona została w trzygwiazdkowej skali, której werdykt również tam zamieszczono. Wybierając któryś ze wzorów, najpierw widzimy gotowy szkic, a tuż pod nim strzałkę, która przenosi nas dalej. Wówczas zaczynamy od najprostszych elementów, by po ich narysowaniu znów przejść dalej i dorysowywać kolejne elementy układanki. W kilkunastu krokach na kartce nasze pociechy samodzielnie rysują postacie ze swojej ulubionej serii. Tylko tyle i aż tyle! :-)  Ale zaraz, czy to aby na pewno tylko samouczek? Niekoniecznie — jeżeli pod ręką nie mamy żadnego notatnika, aplikacja może od biedy posłużyć nam także jako elektroniczna kolorowanka. Najlepiej oczywiście w tym przypadku skorzystać z pierwszego slajdu wśród wszystkich grafik, który ukazuje efekt finalny szkicu. Problem z tym rozwiązaniem jest taki, że nie ma tutaj zaimplementowanych żadnych skryptów automatycznie wypełniających wskazane miejsca w szkicach. Brakuje także podręcznej palety kolorów — każdorazowo wybierając jakąś barwę musimy skorzystać z pełnej ich gamy. O bajerach takich jak pipetki czy wzorniki, albo z góry zdefiniowane zestawy kolorów które przydadzą nam się do skończenia naszych ulubionych rysunków możemy zapomnieć. Jedyne na co pozwala nam interfejs jest… wybór grubości pędzla, jednak to trochę mało…  How to Draw: Monster High to jedna z tych aplikacji, które cenię najbardziej — nie dość, że dzieci je kochają (wysoka pozycja wśród najczęściej pobieranych programów w AppStorze mówi sama za siebie), to jeszcze pozwalają na trochę więcej niż wciąganie maluchów na długie godziny do wirtualnych światów. Łączą przyjemne z pożytecznym w najlepszym stylu. Aplikację można pobrać w AppStorze zupełnie za darmo, ale jeśli to dla Was wciąż za mało, za 1,99$ możecie nabyć wersję Pro pozbawioną reklam i posiadających samouczki z dziewięcioma innymi rysunkami. 