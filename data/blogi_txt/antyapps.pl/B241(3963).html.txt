24.09.2013 Mobilne produkcje z przyjemną dla oka, estetyczną grafiką 2D zdecydowanie bardziej przypadają mi do gustu niż te, w których 3D zostało potraktowane po macoszemu. Dlatego też Star Chef przykuł moją uwagę w sklepie Google Play. Okazuje się, że ładna oprawa nie jest jedynym atutem tej produkcji od studia CanadaDroid. W Star Chef wcielamy się w rolę tytułowego szefa kuchni, który musi sprostać wymaganiom swoich klientów. A nie będzie to łatwe, bo do dyspozycji mamy określone składaniki, a odwiedzające lokal osoby życzą sobie, by były one ułożone w odpowiedniej konfiguracji. Najwyraźniej jest to ten typ, który widzi różnicę między sałatą położoną serze, a sałatą pod serem. Abstrahując jednak od logiki i zgodności z realiami, Star Chef oferuje nam naprawdę wymagający gameplay, który będzie prawdziwą gratką dla wszystkich, którzy mocniej zaangażują się w tę produkcję. A zapewniam, że o to nietrudno.  Rozgrywka jest dość dynamiczna, bo klienci nie lubią czekać. Najlepiej zatem jak od razu otrzymają posiłek. W nagrodę za szybkie jego przyrządzenie my dostajemy natomiast napiwki. W ten sposób musimy przebrnąć przez kilkadziesiąt plansz, w których co i rusz pojawiają się nowe składniki urozmaicające rozgrywkę i czyniące ją bardziej wymagającą.  Twórcy oddali nam do dyspozycji trzy światy. W pierwszym przyrządzamy burgery i serwujemy szeroko pojęte fast- foody. W drugim musimy tworzyć dania sushi, co jest trudniejsze, bo kolejność składników musimy odgadywać na podstawie gotowych grafik. Trzeci to świat słodyczy, o którym niestety nic nie mogę napisać, bo jego odblokowanie wymaga 8 tys. monet, czego jeszcze nie dokonałem.  A skoro przy monetach jesteśmy – są one wirtualną walutą, za którą możemy nabywać dodatkowe ułatwienia przed każdą rundą, a także na ekranie mapy (te ostatnie mają bardziej uniwersalny charakter). Nie zabrakło tutaj oczywiście też możliwości dokupowania monet za rzeczywiste pieniądze. Gra jest dostępna za darmo, więc nie powinno to nikogo dziwić. Dużym atutem Star Chef jest oprawa graficzna. Pewnie nie każdemu przypadną do gustu te kolorowe rysunkowe klimaty. Dla mnie to jednak kwintesencja tego, czym powinna być gra casualowa. Trudno mi wyobrazić sobie tutaj inne modele postaci czy scenerie. Pod tym względem Star Chef jest właściwie bliski ideałowi. Grafika świetnie wpisuje się bowiem w konwencję. Star Chef okazał się grą nie tylko ładną, ale i szalenie wciągającą. Problemem może być tutaj jednak poziom trudności, który sprawia, że prędzej czy później zaczniemy myśleć o dokupieniu monet za rzeczywiste pieniądze. Na szczęście i bez tego da się grać, a nawet myślę, że będzie to o wiele bardziej satysfakcjonujące z uwagi na wyzwania, jakie stawia przed nami ta produkcja. 