28.10.2013 Pomysłowość autorów gier chyba nigdy nie przestanie mnie zadziwiać.  Choć w świecie mobilnej rozgrywki coraz trudniej wymyślić coś świeżego, to wciąż powstają nowe mieszanki znanych gatunków, czy też nowe podejście do starych rozwiązań. Właśnie czymś takim jest Pocket Sheep. Z jednej strony nie pamiętam kiedy ostatnio spotkałem się z takim modelem rozgrywki, z drugiej ciężko powiedzieć by był odkrywczy. Na czym polega zabawa w Pocket Sheep? Na zaganianiu naszych owiec w stronę pastwiska. Aby tego dokonać musimy dotknąć terenu za owcami, a te ochoczo uciekną od naszego palca do przodu. Jednak jak to owce, będzie to ucieczka chaotyczna i we wszystkie możliwe strony. Dlatego ważne, aby odpowiednio kierować swoimi palcami po ekranie i starać się utrzymać stado w zwartej grupie. Na raz możemy używać więcej niż jednego palca, co czasem będzie wręcz wskazane bo nasze owce zostaną rozmieszczone w różnych miejscach planszy. Z czasem przybywa utrudnień, nie tylko jeżeli chodzi o coraz bardziej kręte ścieżki, ale też niebezpieczeństwo, przez które możemy stracić nasze owce. Poza standardową oceną a którą wpływ ma czas w jakim zebraliśmy owce na pastwisku, możemy zmieniać poziom trudność. 3 gwiazdki na najtrudniejszym to naprawdę spory wyczyn. Plansz jest 30 i choć z początku mogą wydawać się łatwe, to z czasem rozgrywka mocno potrafi poirytować. Wprawy wymaga sterowanie. Niestety przyjęty przez autorów model sprawia, że bardzo łatwo istotne elementy gry przesłonić sobie swoim własnym palcem. Zwłaszcza gdy ktoś ma większe dłonie. Same owce są mikroskopijne, tak jak i elementy planszy. W późniejszych misjach, gdzie bardzo ważna będzie precyzja przeganiania owiec, bez opracowania dobrej strategii na niezasłanianie sobie ekranu, będzie po prostu trudno.  Duże brawa należą się oprawie audiowizualnej. Muzyka relaksuje i odpręża. To jedna z tych gier, które czasem uruchamiałem bez grania w nie, dla samej oprawy audio. Nie jest może zbyt różnorodna, ale jej poziom w pełni wynagradza ten brak. Na podobnie wysokim, a raczej dopracowanym poziomie znajduje się grafika. Choć jak już wspomniałem plansze jak i poszczególne elementy są bardzo małe, to jednak zarówno w nich jak i w menu widać dbałość o szczegóły oraz spójność. Zastrzeżeń nie mam nawet do kafelka. W każdej wielkości wygląda dobrze. Pocket Sheep dostępny jest za darmo. Aby odblokować część planszy należy ocenić grę w sklepie, nie jest to wysoka cena jak za tak dobry produkt. Fani gier zręcznościowych z lekką domieszką wyzwań logicznych powinni być zadowoleni. Niestety, jest to kolejna gra ze wsparciem jedynie dla Windows Phone 8. 