10.12.2012 Domyślnie ekran blokady Windows Phone wyświetlał nam jedno najbliższe wydarzenie z wszystkich, dostępnych w telefonie kalendarzy. Choć takie rozwiązanie wydaje się logiczne, to na co dzień okazywało się bardzo niepraktyczne, zwłaszcza jeżeli ktoś intensywnie korzysta z wielu kalendarzy. Dzięki nowemu api w Windows Phone 8, wreszcie można to zmienić. LockScreen Calendar pozwala na rozbudowanie naszego ekranu blokady o 4 dodatkowe wydarzenia. Są one dodawane u góry ekranu blokady. Zawierają takie informacje jak nazwa, ile czasu pozostało, czas trwania, lokalizacja. Oczywiście jak przystało na Windows Phone, dane te są odświeżane z pewnym poślizgiem. Należy też pamiętać, że takie aplikacje nie mają dostępu do wydarzeń oznaczonych jako prywatne. Te będą widniały jako puste pole z dopiskiem… prywatne. Otrzymamy też informacje o statusie naszej baterii. Aby nie dublować danych, w przypadku zastosowania LockScreen Calendar, warto wyłączyć dane z kalendarza systemowego pod datą. Interfejs aplikacji jest niezwykle prosty, nie grzeszy też urodą.  Za jego pomocą, uruchomimy LockScreen Calendar jako aplikację blokady ekranu oraz wybierzemy tło. Niestety, ze względów oczywistych aplikacja wymaga wybrania tapety, która będzie przypisana do kalendarza.  Mam nadzieję, że z czasem powstaną bardziej rozbudowane wersje tej aplikacji, albo też autor doda kilka opcji. Brakuje możliwości edycji ilości powiadomień, wielkości czcionki, czy chociażby wyboru jakie dane mają być prezentowane a jakie nie. Jednak już na start jest solidnie i praktycznie. Czekam na więcej. LockScreen Calendar to chyba jedno z najbardziej praktycznych zastosowań nowego api jakie przyniosło ze sobą Windows Phone 8. Do tej pory ukazało się kilka aplikacji i aktualizacji, które zmieniały głównie walory estetyczne ekranu. Tym razem otrzymujemy bardzo dobre poszerzenie ubogich informacji udostępnianych przez system. Widać programiści coraz bardziej śmiało korzystają z nowych możliwości. LockScreen Calendar kosztuje 3,49zł, ale posiada też wersję testową. Podczas jej używania, ekran blokady szpeci wielki, czerwony napis Trial. Aplikacja wymaga telefonu z Windows Phone 8. 