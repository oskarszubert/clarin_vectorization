20.12.2012 Gram dużo. Nie ograniczam się do dwóch gatunków na krzyż, jestem otwarty na wszystko — także sporo już widziałem. Ale mimo tego produkcji Com2uS — Come on baby! udało się mnie zaskoczyć. Czegoś takiego jeszcze nie widziałem. Rywalizacja wśród niemowlaków, a jedną z konkurencji jest… rzucanie nosorożcem! Nie ściemniam, to się dzieje naprawdę! Klasyczna, staroszkolna arkejdówka w której sterując bobasami bierzemy udział w sześciu kosmicznych konkurencjach. A wśród nich: wyścigi, elektryczna skakanka (każde zahaczenie kosztuje nas nieco życia), rzucanie nosorożcem, cyrkowe popisy (by pozbyć się pseudośmiesznej figurki z głowy musimy wykonywać zestaw wyświetlanych na ekranie gestów), zachowanie równowagi (tradycyjna zabawa akcelerometrem) oraz… prosta bijatyka! Nie żartuję, naprawdę możemy sprać innego niemowlaka — do dyspozycji mamy cztery wirtualne przyciski: dwa odpowiedzialne za poruszanie bohaterem oraz po jednym dla uderzenia i uniku. Tak naprawdę wszystkie te konkurencje bazują na najbardziej podstawowych elementach interakcji ze smartfonami i tabletami — od wychylania urządzeń, przez nieustanne, szybkie klikanie w ekran.  Oczywiście gry mobilne nie byłyby sobą bez statystyk nad którymi możemy popracować. Dokupując akcesoria nieustannie wzmacniamy naszego bohatera. Zabraknie Wam sił na przechodzenie tych samych konkurencji dziesiątki razy by uzbierać środki potrzebne na wykupienie wszystkiego co wpadnie Wam w oko? Nie przejmujcie się, obie waluty możecie nabyć za gotówkę. Wspomnę tylko, że za najdroższe pakiety obu rodzajów żetonów przyjdzie zapłacić 60 dolarów. Kiedy bawimy się w pojedynkę, sięganie po portfela nie będzie koniecznością. Trochę inaczej sprawa ma się w przypadku potyczek online, które również zostały zaimplementowane w Come on Baby! — na kilka rozegranych konkurencji nie miałem najmniejszych szans z rywalami, którzy swoich bobasów mieli ogadżetowanych od góry do dołu, tym samym mnożąc ich statystyki kilkukrotnie.  No właśnie — gra posiada tryby dla wielu graczy, którymi możemy się cieszyć zarówno lokalnie (bluetooth), jak i zmierzyć się z rywalami z całego świata dzięki dobrodziejstwu internetu. Matchmaking działa całkiem sprawnie, chociaż jak to w przypadku wielu gier sieciowych bywa, wielu graczy odchodzi z zabawy szybciej, niż do niej dołącza; szkoda. Jak sprawuje się zabawa lokalna niestety nie miałem z kim przetestować.  Come on Baby! odpalałem na 4” smartfonie i mimo że animacji nie mam absolutnie nic do zarzucenia, to w kwestii tekstur Com2uS niespecjalnie się wysilili. Gra nawet na małym ekranie wyglądała po prostu brzydko. Na szczęście ogólne wrażenie ratuje klimatyczna muzyka, która długo po zakończeniu zabawy wciąż szumiała mi w głowie. Komiczna gra przywodząca na myśl złote czasy automatów, z różnorodnymi — acz zawsze prostymi do opanowania — konkurencjami. Nieco bolą mikrotransakcje, ale jak już wspominałem — te dają się we znaki głównie przy zabawie online. Jeżeli poszukujecie czegoś świeżego, nie zwlekajcie — Come on Baby! dostępne jest za darmo zarówno dla iOS jak i Androida. 