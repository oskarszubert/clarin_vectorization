08.12.2011 Plumber game to jedna z androidowych odmian gry w „hydraulika”. Jest to logiczna gra polegająca na układaniu rur w taki sposób, aby po odkręceniu zaworu woda mogła swobodnie przepłynąć do wylotu, nie rozlewając się na boki. Gier tego typu w Android Markecie jest sporo, jednak to właśnie ta wygląda najlepiej i wprowadza do rozgrywki odrobinę adrenaliny z powodu ograniczeń czasowych. Plumber to bardzo fajna gra logiczna. Zadaniem gracza jest odpowiednie ustawienie rur tak, aby stworzyć swobodny przepływ między zaworem, a hydrantem. Nie tylko inne gry wykorzystujące tę ideę wyglądały gorzej, ale jednocześnie brakowało im tego czegoś. Po zagraniu w ten tytuł dowiedziałem się z czym jest problem – tamte gry nużyły, gdyż nie wprowadzały ani odrobiny adrenaliny. W Plumber game gramy natomiast na czas. Nad planszą, na której widoczne są rury, widnieje mały robot, który cały czas przesuwa się w lewą stronę i pożera poszczególne gwiazdki. Im szybciej uda nam się ułożyć rury na planszy, tym więcej gwiazdek zostanie dla nas. Kiedy robot dojdzie do tarczy z numerem poziomu, gra się kończy i musimy zaczynać dany poziom od nowa. Jedynym mankamentem gry jest to, że szybko się kończy. Sto poziomów to zdecydowanie za mało zwłaszcza, gdy gramy na czas, przechodzimy pędem poszczególne poziomy. Mimo tego tytuł jest darmowy i myślę, że warto się na niego skusić. Zachęcam do pobierania. 