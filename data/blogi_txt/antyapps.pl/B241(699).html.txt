10.10.2011 Choć na Androida nie brakuje poważniejszych tytułów, to i tak najczęściej smartfon w kwestii gier traktowany jest na zasadzie umilacza czasu w metrze czy kolejce do dentysty. W takim przypadku najlepiej sprawdzają się produkcje proste zarówno pod względem fabuły, jak i obsługi, jednocześnie dające sporo frajdy. Takim tytułem jest obsługiwany jednym palcem CJ: Strike Back. City Jump to teoretycznie banalny tytuł, jednak zdobywanie coraz większej liczby punktów sprawia naprawdę dużo frajdy. Pod fabułą, w której znajduje się wątek kosmitów atakujących Ziemian kryje się platformówka, w której główny bohater gry po prostu biegnie w górę, niszcząc na swojej drodze roboty czy statki kosmitów. Cała zabawa polega na tym, by przeskakiwać z lewej na prawą krawędź ekranu za pomocą uderzenia palcem w dowolną część ekranu. Naskoczenie na robota czy mały samolot powoduje jego zniszczenie i zwiększenie liczby punktów. W międzyczasie możemy również zbierać pola ochronne czy walczymy z większymi przeciwnikami. Gra jest rewelacyjna właśnie ze względu na swoją prostotę. Wymaga do obsługi jedynie jednego palca i odrobiny refleksu. Nabijanie coraz to wyższych pozycji w rankingu naprawdę wciąga, a sama gra w sam raz nadaje się do przyjemnego zabicia czasu w drodze na uczelnię czy w poczekalni urzędu. CJ: Strike Back jest dostępne w Android Markecie za darmo. Producent zarabia na reklamie wewnątrz gry. 