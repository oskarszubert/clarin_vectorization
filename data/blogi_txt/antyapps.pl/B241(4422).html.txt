05.11.2013 Zdolność do określania naszej lokalizacji, nawigowania oraz dostarczania map okolicy to jedne z najpotężniejszych możliwości dzisiejszych smartfonów i tabletów, które przyprawiają producentów klasycznych nawigacji GPS o bezsenność. Hegemonem jest tutaj oczywiście Google i jego usługa Maps, która własnie doczekała się aplikacji pozwalającej na uruchamianie samodzielnie utworzonych planów. Google Maps Engine działa na zasadzie odtwarzacza lub też czytnika, który bez odpowiednich plików z treścią jest praktycznie bezużyteczny. Naszą treść w tym wypadku będą stanowiły samodzielnie przygotowane za pomocą webaplikacji Maps Engine Lite plany (przez Google’a nazywane własnymi zaawansowanymi mapami, ale raczej trudno, żeby miały one cokolwiek wspólnego z pełnowartościowymi projektami tego typu). Do czego może służyć takie połączenie?  Wyobraźcie sobie planowanie wycieczki w obcym mieście – chcecie zobaczyć wszystkie ciekawe miejsca, ale wprowadzanie informacji na ten temat do Google Maps za każdym razem jest żmudne i czasochłonne. Siadamy zatem w domu przed wyjazdem i planujemy – punkt A, punkt B itd. Każde z tych miejsc możemy odpowiednio nazwać i opisać, co pozwoli nam na lepsze rozeznanie. Serwis do tworzenia tych planów nie jest może szczególnie rozbudowany, ale daje spore możliwości, poprzez m.in. funkcję nakładania na siebie wielu map, co daje coś na wzór warstw znanych z programów graficznych i pozwala uzyskać ciekawe rezultaty.   Google Maps Engine pozwala ponadto np. stworzenie planu porannego joggingu, zaprojektowanie listy zadań z przypisanymi punktami na mapie, czy chociażby wytłumaczenie znajomym jak do nas dojechać – krok po kroku. Aplikacja do odczytu tych map przypomina swoim interfejsem domyślny program Google Maps. Wszystkie utworzone przez nas mapy online są dostępne tutaj dzięki synchronizacji danych za pośrednictwem usługi Google Drive. Oprócz nich twórcy dostarczyli też kilka fantastycznych projektów, wśród których jest m.in. mapa prezentująca zdjęcia satelitarne ziemi nocą przygotowana przez NASA, czy też mapy ciekawych regionów geograficznych autorstwa National Geographic. Zatem nawet jeżeli nie tworzymy własnych map, program ma nam sporo do zaoferowania. Całą nawigację przeniesiono do panelu wysuwanego zza lewej krawędzi, gdzie możemy aktywować i dezaktywować poszczególne warstwy, a także wczytywać nowe mapy. Jest tutaj również odnośnik do ekranu ustawień, ale nie znajdziemy tam praktycznie nic do konfiguracji.   Obsługa aplikacji jest banalnie prosta i sprowadza się do tych samych mechanizmów, które znamy z Google Maps. Do każdego utworzonego punktu możemy być nawigowani, a wybrane miejsca są opisywane za pomocą danych pobieranych z bazy usługi. Google Maps Engine zapewne najbardziej docenią posiadacze tabletów lub phabletów, gdzie rozwiązanie to sprawdzi się najlepiej. Jego możliwości są bardzo szerokie i przy odrobinie kreatywności możemy stworzyć naprawdę interesujące oraz nietuzinkowe projekty. Z pewnością warto wiedzieć o istnieniu takiej aplikacji – kto wie, czy w przyszłości nie będziemy zdani na jej łaskę. 