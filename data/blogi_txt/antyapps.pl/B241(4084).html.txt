28.10.2013 Przełączanie się między aktywnymi aplikacjami na Androidzie jest dość dalekie od ideału. Pół biedy, jeśli nasze urządzenie dysponuje przyciskiem dedykowanym tej czynności. W przeciwnym wypadku musimy przytrzymać guzik home, by wywołać ekran, przewinąć listę, znaleźć właściwy program i… A czy nie można prościej? Można, za pomocą Switchr. Switchr jest kolejną aplikacją, której korzenie sięgają forum XDA. Jednocześnie jest to kolejne narzędzie, które w znacznym stopniu usprawnia działanie Androida. Jeżeli nie odpowiada Wam aktualny sposób, w jaki możecie wykorzystywać multitasking w swoim urządzeniu, to program ten ma być na to remedium. Oferuje bowiem możliwość przełączania się między aplikacjami, z wykorzystaniem krawędzi ekranu.   Istnieje już dość dużo programów, które wykorzystują krawędzie w naszych Androidach. Czy Switchr to nie o jeden za dużo? Aplikacja jest bardzo konfigurowalna, więc możemy określić, która strona będzie nam służyła do multitaskingu, a także jaki dokładnie obszar ma być tutaj wykorzystywany. Nie ma zatem obaw, że Switchr „pogryzie się” z innymi rozwiązaniami lub przestanie działać w np. kliencie Facebooka, który ma wysuwane panele zza obu krawędzi wyświetlacza.  Do dyspozycji mamy dwa style przełączania się, co nie ma większego wpływu na sposób działania programu i sprowadza się jedynie do doświadczeń wizualnych. W pierwszym wyświetlane są jedynie ikonki, a w drugim całe przeźroczysty kafelki z ikonami. Wybieramy oczywiście ten, który nam bardziej odpowiada. Oprócz tego możemy dostosować szereg innych opcji, jak np. dynamicznie zmieniający się podgląd czy czułość lub rozmiary ikon. Możliwości są tutaj bardzo szerokie. Program jest dostępny w dwóch wersjach – darmowej, gdzie część funkcji wyłączono, oraz płatnej, za którą należy zapłacić nieco ponad 6 złotych. Jeżeli będziemy aktywnie wykorzystywali jego możliwości, myślę, że nie będzie to zbyt dużym wydatkiem. Natomiast do podstawowej pracy w zupełności powinno nam wystarczyć wydanie bezpłatne, które jest po prostu mniej konfigurowalne.   Switchr wydaje mi się jednym z ciekawszych narzędzi dla Androida, na które udało mi się trafić w ostatnim czasie. Zastosowanie programu jest bardzo praktyczne, pomysł świetny, a wykonanie nie budzi żadnych wątpliwości. To fantastyczne, że system Google’a pozwala na tak daleko idące modyfikacje, a opisywany program jest tego doskonałym dowodem. 