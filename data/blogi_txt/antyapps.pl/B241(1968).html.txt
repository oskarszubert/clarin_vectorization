02.12.2012 Wraz z dzisiejszym wpisem rozpoczynamy nowy cykl na Antyapps.pl. W „Klasyce Antyapps” znajdziecie obszerne wpisy traktujące o kultowych grach przeznaczonych na urządzenia mobilne, o tytułach (a często i całych seriach), bez których rynek rozrywki mobilnej nie byłby tym czym jest obecnie – bez  Angry Birds, Fruit Ninja, Flight Control czy chociażby opisywanego dziś Cut The Rope stracilibyśmy naprawdę wiele.  7 sekund. Dokładnie tyle czasu trwa intro wprowadzające gracza w fabułę Cut The Rope. Historia nie powala, ale to nie ona jest tutaj najważniejsza. Pewnego dnia pod drzwi naszego domu zostaje dostarczone niepozorne kartonowe pudło.  Można by napisać – paczka, jakich wiele, gdyby nie jedna zastanawiająca rzecz: wielka naklejka z rzucającym się w oczy napisem „Karmić cukierkami”. Proponuję jak najszybciej otworzyć przesyłkę, gdyż wszystko wskazuje na to, że w środku zamknięto jakieś żywe stworzenie!  Małe. Zielone. Z nieproporcjonalnie wielkimi ślepiami. Podobno zwie się Om Nom. Skąd pochodzi? Nie wiem. Wiem natomiast, że jest wiecznie głodny i pochłonie dosłownie każdą ilość słodyczy. Om Nom jest głównym (i zarazem jedynym) bohaterem genialnej serii gier, która swój początek miała na urządzeniach wyposażonych w system iOS. Zielonego potworka powołało do życia niewielkie rosyjskie studio założone w 2009 roku przez bliźniaków Semyona i Efima Voinov – ZeptoLab. Co ciekawe firma nigdy nie otrzymała zewnętrznego finansowania dla swoich produkcji, więc gigantyczny sukces, jaki osiągnęła jest wyłącznie jej zasługą. Pierwsza gra cyklu miała swoją premierę w październiku 2010 roku. Rok później, w czerwcu Cut The Rope zadebiutowało w Google Play. Od tego momentu akcja nabrała tempa. Pojawiły się wersje przeznaczone na konsole Nintendo, Symbiana, Mac OS X, Windows Phone oraz specjalna edycja, w którą mogliśmy zagrać za pośrednictwem przeglądarki internetowej. Gracze na całym świecie oszaleli na punkcie pokracznego Om Nom’a. Na rynku pojawiły się zielone maskotki z podobizną głównego bohatera CtR, kreskówki, a sama gra przekroczyła (w listopadzie 2012 roku) liczbę 250 milionów pobrań, przy miesięcznej liczbie aktywnych użytkowników oscylującej w okolicach 50 milionów!  Cut The Rope   Cut The Rope HD Obie wersje gry pojawiły się w AppStore praktycznie jednocześnie (aplikacja przeznaczona na iPad’a ukazała się 2 dni po jej smartfonowym odpowiedniku). I choć iPhone’owej wersji aplikacji nie sposób nic zarzucić i sprawuje się ona rewelacyjnie, to dopiero większy ekran pozwala czerpać przyjemność z rozgrywki całymi garściami. Cut The Rope to gra, której zasady opanujemy w kilka sekund, a grać będziemy całymi tygodniami. Nie ma w tym żadnej przesady – pierwsza część przygód Om Noma to na dzień dzisiejszy okrągłe 300 poziomów. To nie wszystko – twórcy serii dbają o ciągłe aktualizacje, dzięki czemu co jakiś czas w grze pojawiają się nowe etapy.  Reguły rozgrywki są bardzo proste. Przed graczem postawiono dwa cele. Pierwszym jest nakarmienie wiecznie nienażartego zielonego potworka. Na każdym poziomie znajduje się jeden cukierek, który musi znaleźć drogę do paszczy Om Noma. Łakoć jest zawsze podwieszony przynajmniej na jednym sznurku, którego przecięcie uruchamia lawinę. Znakomita większość gier logicznych (a do tej kategorii z pewnością zalicza się Cut The Rope) charakteryzuje się powolnym tempem rozgrywki, natomiast w przypadku produkcji ze studia ZeptoLab akcja pędzi na złamanie karku. Prócz pierwszych etapów, w trakcie których dano użytkownikowi dużo czasu na oswojenie się z zasadami gry i fizyką panującą w kartonowym pudle tempo rozgrywki bywa zabójcze.  Przecięcie pierwszego sznurka pociąga za sobą kolejne zdarzenia: cukierek błyskawicznie opada, po czym wpada do pęcherzyka wypełnionego powietrzem. Unosi się w górę prosto na listwę najeżoną ostrymi jak brzytwa kolcami. Na szczęście po drodze napotyka na dmuchawę, która po uaktywnieniu przez gracza zmienia jego tor lotu. Uff, udało się, ale to nie koniec zabawy, gdyż nakarmienie Om Noma to łatwizna w porównaniu z drugim celem, który został postawionym przed użytkownikiem.  Na każdym z kilkuset poziomów dostępnych w Cut The Rope znajdują się trzy gwiazdki. Zebranie ich nie jest konieczne do ukończenia etapu, jednak bardzo przydaje się w późniejszej fazie gry i dodatkowo daje ogromną satysfakcję. W późniejszych etapach zgromadzenie trzech gwiazd jest nie lada wyzwaniem nawet dla graczy zaprawionych w bojach. Nakombinować trzeba się co niemiara, a działać należy błyskawicznie – nawet chwila zawahania skutkuje porażką. O przydatności gwiazdek możemy przekonać się już chwilę po ukończeniu pierwszego świata CtR (popularne „światy” zostały w grze przedstawione w postaci osobnych pudeł dostarczanych pod drzwi). Odpowiednia ilość gwiazd w kolekcji umożliwia odblokowanie następnej paczki z kolejnymi, 25-cioma poziomami. Różnorodność etapów może przyprawić o zawrót głowy: Cosmic Box, Valentine’s Box, Magic Box, Buzz Box, DJ Box, Spooky Box… i wiele, wiele innych, każdy mocno różniący się od reszty. Co ważne, różnice pomiędzy poszczególnymi pudło-światami nie są jedynie kosmetyczne. W każdej paczce oddano graczowi do dyspozycji całkowicie inne gadżety, za pomocą których skieruje słodkiego smakołyka prosto w paszczę wygłodniałego potworka. Mamy więc do dyspozycji zwykłe liny, bańki wypełnione powietrzem, „pierdzące” poduszki, wyrzutnie, magiczne kapelusze, trampoliny, płyty winylowe i całą masę innych zabawek.  Ta olbrzymia różnorodność w połączeniu z perfekcyjnie oddaną fizyką sprawia, że od Cut The Rope naprawdę trudno się oderwać. Jeżeli do wszystkich wymienionych dotychczas zalet produkcji ze studia ZeptoLab dodamy fantastyczną oprawę graficzną i dobrą muzykę otrzymamy tytuł idealny. W ślad za konsekwentną i przemyślaną bajkową oprawą idą animacje. Naprawdę miło obserwować przerysowane reakcje Om Nom’a na to co aktualnie dzieje się z jego upragnionym cukierkiem:) Stwór jest niesłychanie pocieszny i jestem przekonany, że gigantyczny sukces gry jest w dużej mierze jego zasługą. Niezwykła popularność Cut The Rope zaowocowała kolejnymi tytułami z zielonym potworkiem w roli głównej. Niespełna rok po debiucie w AppStore pierwszej części, na świat została wydana jej kontynuacja Cut The Rope: Experiments. O niej i o innych aplikacjach związanych z uniwersum Om Nom’a przeczytacie już za tydzień. 