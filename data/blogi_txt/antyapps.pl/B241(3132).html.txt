15.07.2013 Studio Kairosoft ma na swoim koncie już dość pokaźną liczbę produkcji z „pikselowatą” grafiką i bardzo rozbudowanym gameplayem. Dołącza do nich Pocket League Story 2, czyli sequel popularnego, mobilnego menedżera piłkarskiego. Czy sympatyczna konwencja i tysiące pikseli znów przykują do smartfonów i tabletów na długie godziny? Uwielbiam menadżery piłkarskie przy czym wyznają zasadę, że im bardziej rozbudowany i skomplikowany jest dany tytuł, tym więcej zabawy i satysfakcji przyniesie. Pocket League Story 2 jest jednym z tych tytułów, w których musimy zadbać o niemal wszystkie aspekty funkcjonowania klubu piłkarskiego. Na naszej głowie spoczywa zatem nie tylko ustalanie składu, wybór taktyki i zarządzanie treningiem, ale też kupowanie nowych zawodników (niestety tylko z na zasadach wolnego transferu), rozbudowywanie siedziby i kontrolowanie budżetu. Słowem, zajęcia nam nie zabraknie.   Gra jest utrzymana w dość zabawnej, przyjemnej dla oka konwencji. Trąci ona trochę klimatami mangi i anime, co może niektórym przeszkadzać. Osobiście uznaję to za plus i miłą odmianę w stosunku do wielu sztywnych i poważnych produkcji tego gatunku. Grafika jest niezwykle kolorowa i wręcz bijąca po oczach, a przy tym utrzymana w stylu retro typowym dla produkcji studia Kairosoft. Po nazwaniu naszej drużyny, wybraniu koloru koszulek i stworzeniu kapitana (który notabene może być naszym alter ego), jesteśmy przeprowadzani przez krótki tutorial polegający na objaśnianiu poszczególnych aspektów rozgrywki. Komunikatów nie jest dużo i części rzeczy będziemy musieli się domyślić samodzielnie. Większość poleceń znajdziemy w menu pod prawym guzikiem przy dolnej krawędzi. To tam ustalimy skład, kupimy zawodników, przeprowadzimy trening i zaplanujemy kolejny mecz. Nasi zawodnicy są opisani przez kilka współczynników i rozwijają się wraz z każdym odbytym spotkaniem, awansują na kolejne poziomy i stopniowo stając gwiazdami formatu światowego. Możemy ten proces przyśpieszyć organizując indywidualne treningi na co konieczne będzie przeznaczenie specjalnych punktów. Tych mamy tutaj trzy rodzaje – serca, żarówki i monety. Wszystkie odzwierciedlają wybrane aspekty rozgrywki. Gdy nadejdzie czas meczu nie mamy bezpośredniej kontroli nad naszymi podopiecznymi. Możemy jedynie przeprowadzać zmiany i modlić się o pomyślny przebieg spotkania. Spotkania nie są zbyt dynamiczne, choć twórcy starali się nadać im nieco widowiskowości i efektowności – oczywiście na tyle, na ile pozwala zastosowana oprawa graficzna. Efekt moim zdaniem jest względnie zadowalający.  Nie sposób opisać w recenzji wszystkiego, co oferuje Pocket League Story 2. Gra jest darmowa, ale zawiera reklamy i ograniczenia. Dopiero uiszczenie opłaty daje nam dostęp do pełnej wersji. Gra jest pozbawiona mikropłatności, a więc nie ułatwimy sobie zabawy portfelem, ani nie natrafimy na szklany sufit wymagający dokupowania punktów pozwalających na pokonanie trudniejszych zespołów. Satysfakcja z zabawy jest ogromna. Gdyby tak jeszcze cena była ciut niższa… 