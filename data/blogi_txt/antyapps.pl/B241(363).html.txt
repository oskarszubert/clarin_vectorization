06.12.2012 Twórczość George R. R. Martina chyba jeszcze nigdy nie była tak popularna, jak od czasu wyemitowania przez HBO Gry o Tron, który to serial pod wieloma względami jest po prostu rewelacyjny. W raz z rosnącą popularnością tej super-produkcji ruszyła cała machina promocyjna, od gadgetów, po gry i aplikacje. Jedną z aplikacji, którą każdy fan George R. R. Martina powinien się zainteresować jest A World of Ice and Fire – A Game of Thrones Guide, w skrócie WOIAF. Jest to podręczne kompendium wiedzy o świecie rodem z Gry o Tron. Strzeżcie się, Zima nadchodzi! Co znajdziemy w tej aplikacji? Przede wszystkim opis 540 postaci, 380 lokalizacji i wiele innych informacji związanych z uniwersum Martina. Aplikacja udostępnia nam 4 podstawowe kategorie: ludzie, Domy, miejsca oraz mapę. W zakładce „ludzie” znajdziemy oczywiście opis większości chyba postaci, w zakładce „Domy” przeczytamy o historii najważniejszych rodów, z kartą miejsc odwiedzimy najważniejsze lokalizacje tego świata, poczynając od Winterfell kończąc na Red Fork. W karcie map znajdziemy interaktywne mapy Północy i Południa, a na nich zaznaczone gustownie mieczami co ważniejsze lokalizacje.  Baza, jaką oferuje ta aplikacja jest naprawdę ogromna, niestety jest mały szkopuł. Za darmo możemy co najwyżej poskrobać po powierzchni tego uniwersum. Jeżeli chcemy odblokować wszystkie informacje, to bez wydania euro się nie obejdzie. Za pojedynczy pakiet trzeba zapłacić 1,79 euro, ale za całość już tylko 4,49 euro. Jeżeli chodzi o grafikę i działanie tej aplikacji, to cudów nie ma. Aplikacja może nie zachwyca szczególnie widowiskowym designem, ale generalnie pasuje on do klimatu z książek Martina, jest prosty i czytelny. Aplikacja działa również całkiem stabilnie. To, co nie do końca mi się podoba, to fakt, że niektóre postacie czy lokalizacje potraktowane są dość skrótowo. Rozumiem, że ma być to przewodnik po tym świecie, a nie streszczenie wszystkich książek, ale z chęcią zobaczyłbym nieco więcej informacji. Poza tym ucieszyłbym się na jakieś dodatki, jak chociażby możliwość pobierania grafik czy tapet, może 2-3 utwory ze ścieżki dźwiękowej z samego serialu. WOIAF to na pewno dość ciekawy przewodnik, starający się bardzo kompleksowo podejść do tematu. Dużo postaci, miejsc, a wszystko dość składnie opisane. Z chęcią zobaczyłbym kilka dodatkowych funkcji czy bonusów, o których wspomniałem wyżej, ale wszystkiego mieć nie można. Jeżeli jesteście fanami książek George R. R. Martina albo po prostu lubicie serial Gra o Tron, to warto tę aplikację pobrać. A World of Ice and Fire – A Game of Thrones Guide 