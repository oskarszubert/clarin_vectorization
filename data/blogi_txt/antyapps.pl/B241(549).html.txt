21.07.2012 Rynek gier na Androidzie mimo że rozrasta się dość sprawnie, to wciąż nie może stanąć w szranki z iOS. Tam wysokich jakościowo gier z każdego gatunku jest pod dostatkiem, czego idealnym przykładem jest opisywany dziś przeze mnie jako nowość, a dostępny od lat w AppStorze, Broken Sword: Director’s Cut. Jeżeli ktoś poszukiwał kiedyś dobrej gry przygodowej, to ten tytuł z pewnością nie jest mu obcy. Pierwsze dwie odsłony serii Revolution Software są jednymi z najlepiej ocenianymi grami gatunku. BS: Shadow of the Templars zadebiutował na rynku w 1996 roku na PC, a do dnia dzisiejszego zawitał już niemal na wszystkich wiodących platformach, włączając w to również urządzenia mobilne z iOS i Androidem. Przyjrzyjmy się zatem jak wypadają na niewielkim ekranie telefonu.  Główni bohaterowie opowieści: George Stobbart oraz Nicole Collard, dzień po dniu są świadkami dwóch tajemniczych morderstw. Żadne z nich nie należy do osób, które puściłyby to płazem. Po tym jak podczas prowadzonych na własną rękę śledztw ich ścieżki się splotły, postanowili połączyć siły by dociec prawdy i dowiedzieć się kto za tym wszystkim stoi. Szybko okaże się, że nie jest to łatwe zadanie, ale żadnego z nich to specjalnie nie zraża — a wręcz przeciwnie.  Broken Sword to typowa gra przygodowa z gatunku point and click, w której oprócz niezwykłej przygody, świetnych dialogów i końskiej dawki humoru czekają na każdym kroku zagadki do rozwikłania. W przeciwieństwie jednak do najważniejszych gier gatunku z lat ’90, te są logiczne i spójne — nie czekają nas tam wyzwania, do których dojść możemy jedynie przypadkiem klikając wszystkim-na-wszystko. A nawet gdybyśmy w którymś momencie gry się zacięli, to w opisywanej wersji wystarczy jedynie kliknąć na ikonę podpowiedzi. Ta początkowo będzie nas tylko naprowadzać na rozwiązanie, a gdy i to nie pomoże, poda nam je na tacy. Jak wskazuje podtytuł, dostępna na urządzeniach mobilnych edycja gry jest rozszerzoną w stosunku do oryginału. Dodanych, oprócz usprawnień takich jak wspomniane podpowiedzi czy delikatnie zmieniony interfejs, zostało również kilka scen fabularnych, w których możemy poznać skrawek historii z perspektywy urzekającej dziennikarki, Nico.  Śliczne animacje, klimatyczna muzyka, wyśmienita historia pełna sympatycznych bohaterów oraz genialnie podłożone głosy składają się na zestaw ponadczasowy. Przeszedłem tę grę kilkanaście razy niemal na wszystkich platformach gdzie się pojawiła i mogę z czystym sumieniem przyznać, że to najlepsza ze wszystkich wersji. Tania, nie ustępująca reszcie i do tego zawsze pod ręką. Serdecznie polecam, warto zainwestować 15zł w naprawdę wyśmienitą grę! 