16.04.2012 Jeżeli korzystanie na co dzień z konta Google oraz z tych wszystkich usług, które oferuje Wam ta firma, to zapewne niejednokrotnie czujecie brak dobrych aplikacji na iOSa, które pokrywałyby te podstawowe googlowskie narzędzia, takie jak Gmail, G+ czy GTalk. Jeżeli już są, to najczęściej nie spełniają wszystkich naszych oczekiwań, a w większości przypadków po prostu ich nie ma. Wtedy pozostaje nam się zwrócić w stronę innych aplikacji integrujących się z niektórymi usługami Google, lub sięgnąć po ich mobile wersje. Kiedy przesiadałem się z telefonu z Androidem na iOSa to właśnie brak tej totalnej integracji z Google najbardziej odczułem. Pozostało mi zwrócenie się w stronę różnego typu protez, jednych mniej, drugich bardziej udanych, lub też korzystanie w usług Google w wersji mobilnej. Na ratunek przychodzi jednak G-Whizz! G-Whizz! to aplikacja, która de facto jest specjalną przeglądarką skupioną na usługach Google. Gdy raz zalogujemy się do swojego konta, możemy z jej pozycji przeglądać naszego Gmaila, Google+, GReadera, rozmawiać za pomocą GTalka, przeglądać mapy czy nasz kalendarz. Generalnie aplikacja koncentruje w sobie linki do wszystkich usług Google, które są w wersji mobilnej. Dzięki temu bez wychodzenia z aplikacji możemy przeskakiwać między usługami. Oprócz tego twórcy aplikacji wprowadzili również integrację z Facebookiem i Twitterem, a także z Instapaper i Read It Later, dodali także powiadomienia.    Jeżeli chodzi o samo działanie aplikacji to wiele jej nie można zarzucić, gdyż to, jak działają w niej konkretne usługi zależy bardziej od tego, czy Google przyłożyło się do ich mobilnych wersji, niż od samego aplikacji. Niestety, jak na aplikację, która skupia się przede wszystkim na wyświetlaniu mobilnego Google, nieraz zdarza jej się zawiesić lub ładować strony dużo wolniej niż natywna przeglądarka. Do tego powiadomienia działają wewnątrz samej aplikacji, i niestety nie możemy ich ustawić w centrum powiadomień. Wprawdzie pojawia się informacja o nowej wiadomości przy ikonce aplikacji, ale jeżeli mamy na przykład nieprzeczytane newsy w GReaderze plus dostaniemy maila, to wszystko to zleje się w jedną liczbę. Czym więc jest  G-Whizz? To przeglądarka googlowych aplikacji na sterydach zintegrowana z innymi serwisami, dzięki której w jednym miejscu znajdziecie wszystkie usługi Google w wersji mobilnej. Nie zastąpi ona dedykowanych aplikacji z dobrze przygotowanymi layoutami, ale ponieważ na razie na iOSa nie doczekaliśmy się ich znów tak wiele, więc może się mimo wszystko przydać w niekończącym się oczekiwaniu na dobre aplikacje od Google. G-Whizz jest dostępna zarówno w wersji darmowej, jak i płatnej. Moja ocena: 3 (za to, że można było się pokusić o lepszą nawigację i stabilność) 