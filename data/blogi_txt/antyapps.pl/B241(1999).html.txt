04.02.2014 Mam wrażenie że większość czytelników AntyApps nie pamięta już tego teleturnieju. Sam kojarzę go jak przez mgłę, jeżeli chodzi o jego pierwsze edycje. Późniejsze reaktywacje nigdy nie odniosły takiego sukcesu jak pierwowzór, jednak sama forma dalej pozostaje świetnym fundamentem do zabawy. Potwierdza to mobilne wydanie Koło Fortuny. Koło fortuny oferuje na 3 tryby rozgrywki: grę klasyczną, wyścig z czasem oraz 2 graczy. Gra klasyczna jest przeznaczona dla jednego gracza. Zasady nie odbiegają znacznie od tego jakie znamy z telewizyjnej wersji teleturnieju. Naszym zadaniem jest odgadnięcie hasła, a przy okazji zebranie jak największej ilości punktów. W każdej turze kręcimy raz kołem, aby wylosować kwotę jaką dostaniemy gdy odgadniemy literę. Mamy też możliwość zgadnięcia hasła. Trochę innymi prawami rządzą się samogłoski. Za ich użycie musimy zapłacić.  Im więcej punktów zbierzemy tym wyższe miejsce w rankingu nas czeka. Wyścig z czasem to dodatkowa motywacja w postaci upływającego czasu. Na kole przybywa także możliwość wylosowania dodatkowej minuty bądź jej utrata. Jeżeli tryb klasyczny jest dla Was zbyt nudny spróbujcie tego. No i na koniec, najważniejsze, czyli zabawa dla 2 graczy.  Od razu zacznę od narzekania, szkoda że tylko dla 2. Rywalizujemy oczywiście na jednym urządzeniu, nie ma tu możliwości gry poprzez sieć. Jeżeli chodzi o ogólne zmiany w rozgrywce, to uległy im zwłaszcza hasła. Są to raczej pojęcia niż długie przysłowia itp. znane z telewizyjnej edycji. W przypadku wersji mobilnej to plus. I tak zgadywanie nie jest łatwe, a dzięki temu rozgrywka nie dłuży się. Oprawa graficzna Koła Fortuny jest przeciętna. Ciężko się nią zachwycić, niektórzy zapewne nazwą ją brzydką. Trzeba jej jednak przyznać że dobrze spełnia swoje zadanie. Wszystko jest czytelne i działa bez większych problemów nawet na słabszych telefonach. Możemy w pełni skupić się na grze, a nie całej dodatkowej otoczce. W opcjach dodatkowo znajdziemy przycisk wyłączenia dźwięku. Koło fortuny dostępne jest za darmo. Choć jako całość nie zachwyca, z czystym sumieniem mogę je polecić każdemu miłośnikowi gier słownych. Spory wybór kategorii tematycznych oraz haseł, sprawi że gra nie powinna się zbyt szybko znudzić. Mam nadzieję, że autor będzie ją dalej rozwijał. Koło Fortuny możecie pobrać na Windows Phone 7 jak i 8. 