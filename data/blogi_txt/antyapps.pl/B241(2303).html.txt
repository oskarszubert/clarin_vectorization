08.11.2011 Bardzo lubię, gdy gry są nie tylko sposobem na bezsensowne zabijanie czasu, ale również pożywieniem dla tej części umysłu odpowiedzialną za myślenie, inteligencję. Z tego powodu zawsze preferowałem gry z elementami logicznymi czy zawiłą fabułą. Memory Trainer to trochę inna liga, gdyż jest to gra strice nastawiona na polepszanie pamięci użytkownika, jednak również wymaga od nas ruszenia szarych komórek. Memory Trainer to naprawdę dobra aplikacja od twórców Retro Camera. Granie w tę produkcję to nie tylko świetna zabawa, ale również i wysiłek dla naszych szarych komórek. Jak donoszą użytkownicy, z czym całkowicie się zgadzam, korzystanie z aplikacji wyraźnie przynosi efekty i ulepsza naszą pamięć. Aplikacja motywuje do pracy nad stanem swojej pamięci nie tylko cukierkowym wyglądem, przyjemnymi grami, ale także możliwością monitorowania progresu. Dostępne jest wiele lekcji, tzw. sesji, z których każda różni się poziomem trudności. Oprócz z góry ustalonego treningu krok po kroku, mamy możliwość wybrania dowolnego zadania, definiując jego poziom trudności. Możemy zatem grać w grę nie tylko w skupieniu, ale również dla czystej zabawy w kolejce do dentysty. Szkoda, że aplikacja działa jedynie w pionie, gdyż na tablecie prezentowałaby się naprawdę świetnie. Mimo tego fakt, że jest darmowa, utrzymywana z reklam, świadczy na jej korzyść – naprawdę warto spróbować. 