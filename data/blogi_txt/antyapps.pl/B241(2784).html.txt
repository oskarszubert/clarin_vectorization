17.05.2012 Wolny czas. Obiekt westchnień milionów. Ciągle go brakuje, ale gdy w końcu go odrobinę mamy, to często nie wiemy co z nim zrobić, bo albo jest go za mało na jakąś wycieczkę, albo po prostu nie mamy żadnego pomysłu, jak go wykorzystać. Szczęśliwie jest internet i aplikacje mobilne. Nie, nie chodzi o to, aby spędzać wolny czas buszując po sieci. Ale właśnie tam możemy znaleźć wiele pomysłów na wykorzystanie tych krótkich chwil wytchnienia. A jeszcze lepiej skorzystać z aplikacji, która koncentruje tysiące pomysłów w jednym miejscu. Taki jest Schemer od Google. Aplikacja ta jest w rzeczywistości przedłużeniem serwisu stworzonego przez giganta z Mountain View. Użytkownicy serwisu mogą znaleźć w nim propozycje aktywności innych osób, wybierać je, dodawać własne, komentować i rozmawiać o nich. To samo mamy w przypadku aplikacji. Na początku logujemy się do usługi za pomocą naszego konta Google. Następnie ustalamy nasze ulubione kategorie aktywności, które mają pozwolić aplikacji dostarczać nam lepsze wyniki. Oczywiście nie musimy zamykać się tylko do tych ulubionych. Schemer ustala nasze położenie i sugeruje rzeczy, które możemy zrobić lub zobaczyć w naszej okolicy, lub, jeżeli nie chce nam się wychodzić z domu, prezentuje wyniki dla bardziej kanapowych użytkowników.   Kiedy wybierzemy którąś z kategorii wyświetla się nam lista propozycji dostarczanych przez użytkowników serwisu i samej aplikacji. W każdą z propozycji możemy wejść, aby wyświetlić jej podstronę, na której znajdziemy szczegółową listę kategorii, do której jest ona przypisana i cały stream komentarzy zostawianych przez użytkowników. Oprócz tego możemy zobaczyć ilu użytkowników zamierza daną rzecz zrobić, a ilu już zrobiło.  Daną aktywnością możemy podzielić się z innymi za pomocą maila, Facebooka, Twittera i Google+ (rzadki widok, ale w końcu to aplikacja, od Google, prawda?). Jeżeli dana rzecz nas interesuje i chcemy ją wykonać, to możemy dodać ją do naszej listy to-do, która wyświetla się w naszym profilu. Oprócz rzeczy do zrobienia mamy również kategorie aktywności wykonanych, lub tych, którymi zainspirowaliśmy innych użytkowników. Oprócz tego w profilu wyświetlają się nam osoby, które nas zainspirowały, oraz informacja o ilości użytkowników, których mamy w kręgach i którzy nas mają w swoich kręgach. Oprócz tego mamy w tej aplikacji również moduł powiadomień.   Schemer to przepastna baza pomysłów i propozycji, dzięki której możemy znaleźć dobry pomysł lub inspirację na spędzenie wolnego (lub nie) czasu. Dzięki liście to-do cały czas możemy kontrolować, czy za naszymi zamiarami idą czyny, oraz sami możemy inspirować innych do działania naszymi pomysłami. Jak wspomniałem, Schemer połączony jest również z webowym serwisem, więc nawet, jeżeli nie mamy aplikacji, możemy korzystać z serwisu za pomocą przeglądarki. Wadą tej aplikacji jest fakt, że na razie ma ona pełne wsparcie tylko w Stanach Zjednoczonych, a więc wyszukiwanie poprzez geolokalizację na razie u nas się nie sprawdza. Jednak reszta działa jak należy. Oczywiście Schemer nie jest niczym szczególnie innowacyjnym, podobnych serwisów jest całkiem sporo. Jednak jest naprawdę nieźle przygotowany i można znaleźć naprawdę fajne propozycje lub po prostu uświadomić sobie, że chciało się coś zrobić. Oczywiście serwisy tego typu to wielkie bazy danych o naszych preferencjach, ale przecież można korzystać z nich bez społecznościowego udzielania się. Mi Schemer bardzo się podoba. Aplikacja jest za darmo, więc polecam do wypróbowania. Aplikacja dostępna jest również na Androida. Ocena: 4 