19.12.2011 Gier wyścigowych na iOS nie brakuje, natomiast zawsze z chęcią przyjmę kolejny arcade’owy tytuł, nie zwracający uwagi na zawieszenie, typ opon czy siłę wiatru. Ważny jest gaz i do przodu. A jeśli po drodze można jeszcze zrobić przeciwnikowi krzywdę, to tym lepiej. Mad Tracks właśnie taką zabawę proponuje, na dodatek na szalenie zakręconych trasach. Jak sprawdziła się kolejna konwersja z Wii?  Rozpoczynając zabawę liczyłem na jakiś… wybór, ale w tej grze za wszystko trzeba płacić, Mad Pointsami. Można je zdobywać poprzez progres w zabawie, ale balans wydaje się być źle utrzymany. Na początku wyścig – szybka wygrana – ok, i już możemy pozwolić sobie na kolejny typ rozgrywki. Jak się okazuje, nie zawsze trzeba być na mecie pierwszym. W innych konkurencjach zbieramy np. cukierki na wielkiej arenie i kto ich najwięcej uzbiera, wiadomo. Później przyjdzie jeszcze choćby skakać w dal do celu jak, nie przymierzając, Adam M. I na tym się chwilowo zatrzymałem – zdobywałem zbyt mało punktów, aby móc odkryć kolejną konkurencję. Tych jest kilkanaście i z pewnością bawią, ale płacić za dostęp do nich zamiaru nie mam. W takim wypadku pozostaje przechodzenie kilka razy tego samego – można i tak. Chociaż niekoniecznie jest wtedy zabawnie.  Do gustu przypadł mi prosty jak budowa cepa model jazdy. Można zapomnieć o wadze auta, o sile odśrodkowej, niemal o całej fizyce. Nawet przy maksymalnej prędkości auto skręca niemal w miejscu, zapomnijmy też o jakichkolwiek poślizgach. Autorzy poświęcili na dopracowanie tego elementu pewnie jedną z przerw śniadaniowych, ale mi takie prostackie rozwiązanie, jak pisałem, całkiem się spodobało. Gorzej już z samą oprawą, bo chociaż jest estetycznie, to szalenie pusto. Spróbowałem też zagrać w trybie wieloosobowym przez sieć, ale niestety – zgodnie z przewidywaniami, chętnych brak. A strzelanie rakietami w wirtualnych oponentów aż tak nie bawi. Podstawa Mad Tracks jest do pobrania za darmo i jeśli auta to Wasza bajka, to można spróbować. Całkiem możliwe jednak, że gdy dojdziecie do pierwszej bariery zmuszającej do powtórek, to Wam się znudzi. Ale nie ma strachu, wtedy wystarczy aplikację zmazać. Mad Tracks można pobrać stąd. 