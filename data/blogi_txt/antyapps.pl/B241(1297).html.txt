20.09.2013 Aplikacja z rodzaju koszmarnie brzydkich i amatorskich, przywodzących na myśl internet lat dziewięćdziesiątych, a jednocześnie niezwykle przydatnych dla wszystkich miłośników nauki z fiszek. Sam bardzo lubię ten sposób wchłaniania wiedzy, bo dzięki smartfonowi z którym właściwie się nie rozstaję, powtórki z materiałów mogę sobie serwować niemal w każdej sytuacji, nawet zatłoczonym tramwaju — dlatego też obok kolejnych aplikacji tego typu nie potrafię przejść obojętnie. Tę akurat poleciło mi Google Play — według jakich kryteriów? Nie mam pojęcia!   Fiszki można stworzyć zarówno z poziomu urządzenia mobilnego, jak i WWW — wystarczy odwiedzić stronę autora. Co ciekawe, jeśli nie zależy nam na automatycznej synchronizacji, wcale nie musimy w tym celu zakładać konta — wystarczy wyeksportować zestaw haseł, a następnie ręcznie plik dodać do programu. To zdecydowanie mniej wygodne rozwiązanie, ale sam fakt, iż aplikacja nie zmusza nas do zakładania kolejnego konta jest dużym plusem.  Samo korzystanie z fiszek niespecjalnie różni się od tego, do czego przyzwyczaiły nas inne aplikacje. Po wyświetleniu na ekranie hasła i kliknięciu w ekran, „odwracamy” kartkę i poznajemy odpowiedź na zadane pytanie, przy okazji zaznaczając czy znamy jużhasło, czy jeszcze nie. W Flashcards Helper dostępne są cztery tryby nauki / przeglądania karteczek:  skim — po prostu obejrzenie całej kolekcji karteczek, bez powtórek; medium — tutaj powtarzane zostaną fiszki, które oznaczyliśmy jako nieznane; thorough — najlepszy do nauki. Często powtarza karteczki, byśmy je zapamiętali, zaś solidnie już przez nas poznane hasła stopniowo pomija w liście; test — weryfikacja tego, ile zdążyliśmy się nauczyć.  Przy tych wszystkich pozytywnych cechach, nie da się jednak ukryć, że design aplikacji pozostawia wiele do życzenia. Pomijając już fakt że jest brzydki i naprawdę — estetyką przywodzi na myśl stan wizualny stron internetowych z końcówki lat dziewięćdziesiątych ubiegłego stulecia, to sam interfejs i nawigacja w aplikacji jest bardzo nieituicyjna. Potrzeba chwili by zorientować się gdzie możemy co znaleźć — zdecydowanie nie jest to standard, jaki obowiązuje teraz na rynku mobilnym. Flashcards Helper… działa. I tyle. Nie mam pojęcia na jakiej podstawie algorytmy w Google Play poleciły mi ten program, bo z pewnością nie pod względem jakości wykonania z porównaniem do tych, które pobierałem wcześniej. Jeżeli jednak dopracowane i stojące na wysokim poziomie rozwiązania jak np. StudyBlue się w Waszym wypadku nie sprawdzają, możecie dać aplikacji szansę. Jest darmowa, działa bez konieczności podpięcia do sieci i można sprawnie eksportować bazy wiedzy między urządzeniami. Można ją pobrać zarówno w Google Play jak i AppStorze. 