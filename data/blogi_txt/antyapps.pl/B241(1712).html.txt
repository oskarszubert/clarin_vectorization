15.02.2012 Gry mają już raczej ugruntowane miejsce w świecie, więc są też dobrze skategoryzowane. Patrząc na większość tytułów możemy jasno określić gatunek, do którego dana produkcja należy i wiemy czego się po niej spodziewać. Na szczęście od każdej reguły są wyjątki, pobudzające naszą wyobraźnię i zmuszające nas do zmiany postrzegania całego ugruntowanego rynku. Incoboto jest właśnie takim tworem.   Być może to moja romantyczna dusza, ale do takich gier zawsze czuję słabość. Studio Fluttermind postawiło na innowacyjność i nie bało się stworzyć czegoś zupełnie nowego. Oczywiście może się okazać, że to tylko sprytnie ubrana gra platformowa, ale oglądając ten materiał bardzo trudno powiedzieć z czym mamy w Incoboto do czynienia. Jedno co z pewnością wypada świetnie to styl graficzny. Samo Incoboto to gra skupiająca się na eksploracji otwartego świata 2D oraz elementach przygodowych połączonych z logicznymi zagadkami. Dołóżcie do tego silne nastawienie na historię i będziecie mieli pełny obraz najnowszej produkcji Fluttermind. Przygoda budowana jest wokół współpracy pomiędzy małym kosmonautą, a dużą gwiazdą będącą w oddali, którą karmimy mniejszymi. W zamian za to ona odwdzięcza się oświetlaniem naszej ścieżki. W zasadzie nie wiem czy powinniśmy Incoboto nazywać grą, w końcu to bardziej interaktywne doznanie ze wspaniałą atmosferą. Duży udział w tym ma wspaniała muzyka. Posłuchajcie tej z trailera i jeśli Wam się spodoba to kierujcie się pod ten link (jest tam cała ścieżka dźwiękowa gry do przesłuchania). Za produkcję częściowo odpowiada Dene Carter, współtwórca popularnej na Xboxie serii Fable. Premiera w okolicach 3 marca na iPadzie. 