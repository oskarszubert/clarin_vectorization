29.08.2012 Wybór przeglądarki na urządzeniu mobilnym bardzo często nie należy do najłatwiejszych zadań. Jest wiele bardzo dobrych produkcji i zdecydowanie się na którąś to kwestia osobistych preferencji. Choć ostatnio korzystam głównie z Chrome, gdyż jest to również moja podstawowa przeglądarka na komputerze, to jednak zdarza mi się testować również inne rozwiązania. Niedawno jedna z popularniejszych przeglądarek mobilnych dostała aktualizację i zyskała na funkcjonalności i wyglądzie, sprawiając, że zacząłem się zastanawiać nad przesiadką. Mowa w tym momencie o Dolphin. Jest to jeden z bardziej znanych produktów w tej kategorii. Przeglądarka ta przez jakiś czas była moim top 1, zwłaszcza, od kiedy Opera jak i Safari przestały spełniać moje wymagania, o ile kiedykolwiek je spełniały. Po pojawieniu się Chrome od razu dokonałem przesiadki, jednak w najnowszej wersji Dolphin jest wiele nowych usprawnień, które z chęcią zobaczyłbym w produkcie od Google.  Przede wszystkim zmianie uległ design aplikacji i to na plus. Wszystkie elementy wydają się być dopieszczone, przeglądarka działa szybko i płynnie. Szczególnie podoba mi się w niej podział na stronę szybkiego wybierania oraz stronę z zakładkami do wybranych serwisów. Ale nie to stanowi zmiany w Dolphin. Twórcy aplikacji uporządkowali i usprawnili jej nawigację. Pasek narzędzi został przeniesiony na dół ekranu: od teraz po kliknięciu w niego wysunie się on do góry. Z lewej strony znajdziemy oczywiście wysuwaną kartę z zakładkami, które możemy synchronizować z kontem w usłudze Dolphin lub z naszym kontem w Google. Największą zmianą w nowej Dolphin jest przeniesienie widoku otwartych kart na prawą stronę. Klikając w ikonkę kart lub po prostu przesuwając palcem po ekranie w lewo przechodzimy do managera kart, w którym wyświetlają się wszystkie aktywne strony. Możemy dodawać również nowe karty z tego poziomu. Jest to naprawdę świetne udogodnienie i powiem szczerze, że chętniej zobaczyłbym takie rozwiązanie w Chrome niż wchodzenie do specjalnie animowanego managera, co nie zawsze jest szybkie. Dodatkowo wśród ostatnich zmian znajdziemy również pełnoekranowy widok stron, dzięki czemu łatwiej można przeglądać internetowe treści.  Muszę powiedzieć, że bardzo mi się podoba nowy wygląd i nawigacja w Dolphin, jak również jestem pod wrażeniem szybkości działania tej przeglądarki. Te funkcje oraz wiele innych, jak chociażby przewidywane wpisywanie haseł, wyszukiwanie prosto z paska adresu, tworzenie gestów a nawet moduł komend głosowych (płatny), sprawiają, że warto się zastanowić nad wyborem Dolphin. Jednak, choć odświeżony Dolphin kusi pozostaję przy Chrome, w którym mam lepszy i łatwiejszy dostęp do synchronizowanych treści, jak zakładki czy chociażby świetna funkcja pokazująca otwarte karty na innych urządzeniach, z której korzystam bardo często. Niemniej jednak Dolphin jest warta uwagi i wypróbowania, polecam. Ocena: 5 