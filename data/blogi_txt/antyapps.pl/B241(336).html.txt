31.01.2014 Chemia i Fizyka pojawiały się u nas głównie przy okazji aplikacji pomagających w nauce. Do tej pory pamiętam świetną apkę Chemik, o której pisałem z lekką zazdrością, ponieważ nie był to mój ulubiony przedmiot szkolny, a multimedialna tablica Mendelejewa to coś, co w czasach liceum naprawdę by mi się przydało. Dziś aplikacja, która wciąż kręci się dookoła nauk ścisłych, jednak tym razem nie musiałem się martwić swoimi brakami w wiedzy. Atomic Fusion to dynamiczna gierka, która pozwoli nam wcielić się w fizyka kwantowego, odkrywającego kolejne pierwiastki.  Mimo że wiele teoretycznych aspektów gry wciąż pozostaje dla mnie niezrozumiałych, pozostaje mi wierzyć, że to, co dzieje się na planszy, w jakiś sposób łączy się ze zjawiskami, jakie zachodzą między cząsteczkami. Nawet jeśli nie ma to wiele wspólnego z prawdziwą chemią lub fizyką, jedno jest pewne: gierka potrafi wciągnąć.  Rozpoczynamy z pierwszym pierwiastkiem tablicy Mendelejewa, czyli wodorem. Naszym zadaniem będzie „przelatywanie” przez czerwone i niebieskie pierścienie. Te pierwsze mają odpowiadać polarności dodatniej, a drugie ujemnej (cokolwiek to znaczy). Nasz atom musi dostosować swój kolor do barwy pierścienia. W ten sposób, przelatując przez dany okrąg, będąc w tym samym kolorze co on, ładujemy energię. Podczas gry zdobywamy również dodatkowe elektrony, pozwalające dołączać kolejnym atomom do naszego związku. Przechodząc kolejne etapy gry, odblokowujemy kolejne pierwiastki, jakie możemy znaleźć na tablicy Mendelejewa, co sprawia, że z każdym poziomem łańcuchy atomów są coraz bardziej skomplikowane.  Grze towarzyszy dynamiczna muzyka pasująca do klimatu całej rozgrywki oraz miłe dla oka efekty wizualne pojawiające się na ekranie wraz z interakcją atomów i otoczenia. Dużym atutem Atomic Fusion jest też wyjątkowo wygodne sterowanie. Naszą cząsteczką sterujemy za pomocą kciuków, przesuwając po ekranie w wybranym kierunku. Naciskając obydwoma palcami w jednym momencie, zmieniamy kolor naszych atomów tak, aby prawidłowo dostosować się do napotkanych pierścieni. Gierka jest wyjątkowo dynamiczna i wymaga od nas naprawdę dużej spostrzegawczości i refleksu. Sterowanie jest jednak na tyle komfortowe, że mimo dużej prędkości, z jaką poruszają się obiekty na planszy, wciąż mamy dużą kontrolę nad tym, co dzieje się na ekranie.  Atomic Fusion, podobnie jak wspominana wcześniej aplikacja Chemik, po raz kolejny uświadomiły mi, jak bardzo ciekawą dziedziną jest chemia i jak bardzo powinienem był bardziej przykładać się do niej w czasach szkolnych. Pomijając jednak aspekty edukacyjne, to naprawdę wciągająca zręcznościówka, którą warto sprawdzić. Darmowa wersja gry obejmuje pierwsze dziesięć pierwiastków. Kolejne będziemy mogli odblokować niestety tylko z pomocą mikropłatności. 