14.08.2013 Niecały miesiąc temu opisywałem pierwszą z książeczek popularnej serii bajkipolski.pl, która zawitała na telefony z systemem Windows Phone. Jak na razie, nie otrzymaliśmy kolejnych opowieści, natomiast seria doczekała się godnego konkurenta. Bajki (bo tak nosi nazwę) wypuszcza kolejne aplikacje dla najmłodszych, powoli podbijając Marketplace.  Na chwilę obecną seria liczy sobie 10 bajek:  Bajka Kopciuszek Bajka Brzydkie Kaczątko Bajka Calineczka Bajka Krasnoludki Bajka Wszechwiedzący Bajka O Biednym Młynarczyku Bajka Dziewczynka I Lalka Bajka Zając I Jeż Bajka Trzej Bracia Bajka Pies I Wróbel  W kwestii technicznej wykonanie każdej z nich jest identyczne. Niestety odstaje od tego co znamy z książeczek bajkipolskie.pl. Opowiadanie historii rozpoczyna się chwilę po starcie aplikacji. Nie ma żadnego menu, czy też możliwości wyboru trybu narracji. Po odliczeniu kilku sekund rozpoczyna się opowieść prowadzona przez narratora. Jedyne na co mamy wpływ to jej zatrzymanie bądź też przeskoczenie do przodu i tyłu o 30 sekund. Z jednej strony to wystarczy, aby dziecko mogło śledzić opowieść, z drugiej szkoda że nie mamy wyboru kiedy przechodzimy do kolejnej strony, czy też możliwości czytania bajki samemu.  Głos narratora jest bardzo przyjemny. Same grafiki to kwestia gustu. Nie do końca trafiają w mój, ale ciężko odmówić im dobrego przygotowania. Wszystkie cechuje jeden styl graficzny co zapewnia całej serii spójność. Wyglądają one dobrze nawet na ekranach z większą rozdzielczością. Nie mam też zastrzeżeń do samego działania bajek. Ich największym wrogiem jest sam Windows Phone, a dokładniej panel dotykowy. Jeżeli zostawimy dziecko z telefonem i bajką, prawie na pewno zakończy ją dotykając któregoś z przycisków.  Bajki mają bardzo uczciwy sposób dystrybucji. W pełnej wersji kosztują 3,49zł, ale każda posiada wersję demo, czyli darmowy fragment historii. Możemy ją puścić naszemu maluchowi i gdy przypadnie mu do gustu dokupić resztę. Szkoda, tylko, że od strony technicznej całość jest tak uboga. Czekam na kolejne, może już bardziej rozwinięte części. Ocenę pozostawiam Wam i Waszym pociechom. 