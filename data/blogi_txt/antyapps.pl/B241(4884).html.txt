03.04.2012 Zite to popularna na iOS aplikacja służąca jako spersonalizowany, mobilny magazyn z niusami. Grupuje różne źródła w poszczególne kategorie i pozwala użytkownikowi wybrać, jaka dziedzina go interesuje. Następnie serwuje odpowiadające mu treści. Kilka dni temu Zite miał premierę na Androida. Jak dla mnie nic wielkiego się nie wydarzyło – od dawna korzystam z Pulse i jest według mnie znacznie lepszy. Zite działa trochę tak jak StumbleUpon. Poszczególne treści pozwala oceniać, a na podstawie ocen personalizacja jest jeszcze bardziej efektywna. Od StumbleUpona, który też ma wersję mobilną, różni się tym, iż treści serwuje w formie magazynu. Sam mechanizm nie wzbudza we mnie jednak szczególnego zachwytu, nie widzę tutaj nic innowacyjnego. Druga rzecz, to kompletna nieprzydatność Zite dla polskiego użytkownika. Możemy wybierać sobie dziedziny, które nas interesują, jednak wszystkie treści serwowane są w języku angielskim. Sam program nie ma natomiast żadnych opcji konfiguracyjnych. Biednie. Jesteśmy zdani na łaskę lub niełaskę twórców i ich katalog źródeł treści. Po drugiej stronie mamy Pulse, który już opisywałem, ale od tamtego czasu doczekał się licznych aktualizacji i jest jeszcze lepszy niż wtedy. Ta aplikacja nie ogranicza użytkownika tak jak Zite. W Pulse możemy nie tylko dodawać źródła z katalogu, ale również swoje własne. Mamy większą kontrolę nad tym, co czytamy. Owszem, Zite ma bardzo przyjemny design, ale to samo mogę powiedzieć o Pulse. Premiera tego pierwszego moim zdaniem nie wnosi na rynek aplikacji androidowych nic nowego. Nie ma się czym zachwycać. Jeśli potrzebujecie czegoś do codziennego przeglądania treści, polecam Pulse. Jednak jeśli chcecie sprawdzić Zite, możecie pobrać tę aplikację za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 