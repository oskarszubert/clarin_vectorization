12.04.2012 Rozumiem, że prostota i minimalizm potrafi przyciągać, że łatwe gry to wzorowe zabijacze czasu i tak dalej. Nie rozumiem jednak jak banalna i audiowizualnie prostacka gra może bić rekordy popularności oraz zajmować najwyższe pozycje w rankingach najlepszych gier. Gdy zobaczyłem ten tytuł w liście trendów zeszłego tygodnia, przy kilku milionach pobrań w zaledwie tydzień i średniej ocen 4,6/5 pomyślałem, że może to być coś naprawdę ciekawego. Nie jest. Jest to prostacki tytuł, który może służyć jedynie jako zabijacz czasu. Banał nad banały i nawet reklama jest brzydko osadzona. No litości. Czy darmowość sprawia, że użytkownicy Androida wyzbywają się swojego poczucia estetyki czy też w ogóle go nie posiadają? Gra jest po prostu brzydka. Jest to średni tytuł, jakich wiele w Google Play. Prosta platformówka, w której biegniemy przed siebie jednorożcem. Do dyspozycji mamy jedynie dwa przyciski – skoku i przyspieszenia. Drugim rozbijamy kolorowe skały. To wszystko! Unicorn Dash nie wyróżnia się niczym od innych gier tego typu, ba, są nawet lepsze. I wcale nie mówię tylko o tych płatnych. Jeśli regularnie czytacie Antyappsa, dobrze wiecie, że jest w czym przebierać. Głównym zadaniem w tej grze jest zbieranie punktów. Te rosną wraz z przebytym dystansem, a bonusowe punkty możemy załapać poprzez rozbijanie kolorowych skał. Mamy tutaj trzy światy ciągnące się w nieskończoność. Gramy w każdym z nich, jeden po drugim, a punktacja to suma punktów zdobytych w każdym z nich. Sprawdźcie tę grę sami i dajcie mi znać, jak Wam się podoba. Może to po prostu ja mam bzika na punkcie estetyki. Moja ocena tej gry w skali szkolnej to trója.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 