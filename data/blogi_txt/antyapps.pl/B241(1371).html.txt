04.04.2012 Za dzieciaka miałem kilka latających talerzy frisbee. Zabawa przednia, zwłaszcza z najbliższymi w dużym parku. Frisbee Forever nie do końca pozwoli Wam przypomnieć sobie, jak to było rzucać latającym talerzem. Jest to gra zręcznościowa, a nie symulator – i frisbee jest tu jedynie na doczepkę. Jak w to się gra? Gra jest bardzo podobna do My Paper Plane czy w pewnym stopniu Helidroid 3D, bo naszym zadaniem jest tak na prawdę przelatywanie przez okręgi. Nie ma tu większego znaczenia, czy jest to frisbee, samolot z papieru czy helikopter.  W tej grze mamy akurat frisbee, ale główne założenie sprawiło, że twórcy musieli się wyzbyć wszelkiego realizmu. Latający talerz nie lata tak, jak w rzeczywistości. Możemy nim dowolnie sterować na prawo i lewo, niczym zdalnie sterowanym samolocikiem. Nie pomaga nawet efekt wyrzucenia frisbee w powietrze, który to ruch osiągamy poprzez zamachnięcie talerzem na ekranie za pomocą palca. O ile we Flick Golf brak realizmu nie przeszkadza, a wręcz uatrakcyjnia rozrywkę (po wybiciu piłeczki można nią sterować), o tyle Frisbee Forever nie ma tego klimatu znanego z gier studia FullFat. Czy warto? Grafika jest trójwymiarowa i bardzo kolorowa. Z poziomu na poziom rozgrywka się wydłuża, gdyż zmuszeni jesteśmy przelecieć przez coraz to większą liczbę okręgów. Choć gra jest dostępna za darmo, do jej przyśpieszenia wymagany jest zakup wewnątrz aplikacji. Jeśli szukacie dowolnej zręcznościówki, spróbujcie tego. Jeśli zależało Wam na przypomnieniu sobie latającego talerza z dzieciństwa, możecie być rozczarowani.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 