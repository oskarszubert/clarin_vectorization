01.03.2013 Naprawdę trudno mi uwierzyć w to, że luty już za nami. Dopiero cośmy go witali, a już z kalendarza wygląda marzec. Na szczęście u mnie za oknem znów pada śnieg, liczę zatem na powrót srogiej zimy, a Wam polecam zestaw (moim zdaniem) najlepszych gier i aplikacji na Androida, o jakich pisaliśmy w przeciągu ostatniego miesiąca na AntyApps. To był trudny dla redakcji, ale zdecydowanie pozytywny dla aplikacji, miesiąc! :) AppDialer  Jak słusznie wytknęliście w komentarzach, iOS takie funkcje ma w standardzie. Niestety Android pod tym względem wciąż jest niedopracowany, ale nie bez powodu mamy dostęp do aplikacji tworzonych przez zapalonych jego użytkowników, by z tego nie korzystać. Prosta wyszukiwarka programów i gier zainstalowanych na naszym urządzeniu, zaklęta w numerycznej klawiaturze ze słownikiem T9. Link do recenzji. Glovebox  Organizacja pracy w urządzeniach takich jak komputer osobisty, smartfon czy tablet to podstawa. Każdy z nas ma pewne nawyki i wypracowane skróty, bez których nie może się odnaleźć. Glovebox to program, który pozwala na stworzenie paska z odnośnikami do ulubionych programów czy nawet akcji. Zawsze pod ręką, wystarczy tylko gest. Estetyczny i minimalistyczny. Jeżeli niespecjalnie przypadnie Wam do gustu, acz sama idea będzie odpowiadać, koniecznie dajcie szanse także Swapps. Link do recenzji. Greenify  Programów które magicznie oszczędzają baterię w Google Play są dziesiątki. Twórcy Greenify postawili sprawę wprost i napisali bez owijania w bawełnę jak działa: po prostu hibernuje nieużywane programy, kiedy telefon jest zablokowany. Efektywne, acz do poprawnego działania wymaga roota, przez co dla wielu, niestety, bezużyteczne… Link do recenzji. Hide it Pro Chcieliście kiedyś zablokować dostęp do zdjęć, filmików, smsów czy wybranych aplikacji? Zatrudnijcie Hide it Pro do pomocy! Szeroka paleta opcji do wyboru i skuteczność to główne atuty programu :) Link do recenzji. Nightmares from the deep Przygodówka typu hidden object skąpana w mrocznym klimacie, okraszona cudownym designem i wieloma pięknymi widokami. Dla wszystkich fanów gatunku prawdziwy must-have! Link do recenzji. Nitrome Touchy  A gdyby tak zamienić smartfon w kontroler ruchowy na miarę wypasionego Wiilota? Zawsze to do gier mobilnych dołącza się pady i inne urządzenia, twórcy tej aplikacji postanowili jednak odwrócić bieg wydarzeń i skroili zestaw gier na komputery (dostępnych z poziomu przeglądarki), obsługiwanych za pomocą aplikacji mobilnej. Odjazd! :) Link do recenzji. Silence  Nieskomplikowana aplikacja, która pozwoli Wam na podstawie własnych upodobań czy wpisów w kalendarzu Google z góry zaplanować godziny, w których nie chcecie słyszeć powiadomień o połączeniach, napływających wiadomościach, a nawet wyłączyć poszczególne sieci. Koniec z dzwoniącym telefonem podczas ważnych spotkań i w środku nocy! Link do recenzji. Smart Launcher  Prostota jest szczytem wyrafinowania — miał powiedzieć przed laty Leonardo da Vinci. Trudno się z tym nie zgodzić, sam również niesamowicie cenię sobie minimalizm, a kiedy w dodatku jest funkcjonalny i nie odczuwam z jego powodów żadnych braków, to zbliżam się do pełni szczęścia. Smart Launcher to ciekawe podejście do designu telefonu. Koniec z setkami ikonek porozrzucanych gdzie się da. Zapomnijcie też o bałaganie w panelu gdzie zainstalowane są wszystkie programy! Nowy porządek na Waszych urządzeniach z Androidem jest tym, czego od zawsze potrzebowaliście! ;-) Link do recenzji. The Great Fusion Kolejna przygodówka w zestawieniu? Tak! I to nie byle jaka! Ręcznie rysowana, obfitująca w znakomite żarty i przywodząca na myśl największe hity z pierwszej połowy lat ’90 ubiegłego stulecia. To jedna z tych gier, obok których nikt nie powinien przejść obojętnie! Link do recenzji. Unlock your brain  Ile razy dziennie sięgacie po telefon by coś sprawdzić, a przy tym musicie go zawsze odblokować? Z Unlock Your Brain właśnie tyle razy będziecie mogli ćwiczyć swój mózg, rozwiązując zagadki — na start matematyczne, z zakresu dodawania i odejmowania. Kolejne działania możecie już kupić, a zabawy słowem są już w drodze! Link do recenzji. 