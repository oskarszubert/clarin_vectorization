06.04.2012 Studio Chillingo Ltd będące autorem hitu Cut the Rope nie spoczywa na laurach. Od kilku dni w AppStore możemy znaleźć nową produkcję developerów firmy zatytułowaną Light Flower. Tym razem też będziemy karmić, jednak nie cukierkami, a energią słoneczną. Cut the Rope to jedna z tych gier obok których nie można przejść obojętnie. Podejrzewam, że podobnie jak w przypadku Angry Birds każdy posiadacz smartfona musiał o niej choćby usłyszeć. Light Flower to nowe dzieło twórców Cut the Rope, naszą misją ponownie jest karmienie, jednak tym razem naszym targetem będą kwiatki, a „bronią” energia słoneczna. Light Flower to przyjemna, kolorowa gra logiczna, w której używając dostępnych luster musimy tak manipulować dobiegającym zza okna światłem, by dostarczyć rozmieszczonym w pomieszczeniu kwiatkom wystarczającej do życia energii pamiętając przy tym o zbieraniu gwiazdek, które znajdziemy po drodze. Poza dobrą zabawą, Light Flower kryje także w sobie element edukacyjny. Nie ma chyba skuteczniejszej metody niż nauka przez zabawę, a tym właśnie będzie kierowanie słonecznymi promieniami dla naszego młodszego rodzeństwa lub potomstwa. Dodatkowo, w głowie zostaje także fakt, że bez energii ze słońca, kwiaty długo nie pożyją…  Nowy projekt studia Chillingo Ltd wyróżnia się z pewnością na tle konkurencji swoją oryginalnością. To dobrze, że pomimo tak bogatego katalogu gier z tej kategorii, twórcy nadal są w stanie wymyślić coś świeżego. Muszę jednak przyznać, że Light Flower nie porwało mnie specjalnie do gry. Pokonałem kilkanaście poziomów, jednak nic nie przyciągało mnie do gry tak mocno by do niej po kilku godzinach wrócić, jak to było w przypadku Cut the Rope. Czy warto? Cena aplikacji nie jest zabójcza, więc spróbować można. W sieci gra zdobyła wiele pozytywnych recenzji, więc może moje niezadowolenie wynika po prostu z chwilowego przesytu gatunkiem. Light Flower znajdziecie w AppStore za jedyne 0,79€. 