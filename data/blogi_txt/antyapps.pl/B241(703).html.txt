12.12.2013 Classic Note miałem na oku już od dłuższego czasu. Proste notatki przenoszące nas designem w okolice 1985 roku? W to mi graj! Jeżeli nie boicie się sentymentalnych podróży, aplikacja może okazać się pozycją wręcz obowiązkową! Jak obwieszczają twórcy: Classic Note spakuje czasy jednoprzyciskowych myszy i dyskietek 3,5″ w nasze kieszenie, bez łamania naszych kręgosłupów. I faktycznie, coś w tym jest. Jeśli mieliście przyjemność obcować z systemami operacyjnymi tamtych lat, z pewnością nie będziecie czuli się zagubieni. Zresztą autorzy nie silą się o jakieś specjalnie rozbudowane opcje ukryte pod szatami starych komputerów. To prosta do bólu propozycja, która pozwala jedynie na… no właśnie, tworzenie notatek. Bez powiadomień, opcji formatowania czy synchronizacji. W ramach bonusu dostaliśmy natomiast dział narzędzia, w którym znalazło się miejsce dla prostego kalkulatora, wróżby oraz mini-gry, w której musimy złapać PsoKrowę ;-)  Mam wrażenie, że sami autorzy podeszli do aplikacji z odpowiednią dozą dystansu. I bardzo słusznie — Classic Note to fajna propozycja z nostalgiczną nutą, jednak z pewnością nie jest to narzędzie które może konkurować z największymi graczami na rynku — sam traktuje je bardziej w ramach ciekawostki. Program można nabyć w AppStore za 1,99$ — jest to wersja przeznaczona na małe ekrany urządzeń z iOS. 