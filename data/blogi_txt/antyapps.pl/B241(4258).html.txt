21.08.2013 Budzik to nic przyjemnego, podobnie jak wstawanie wtedy, kiedy musimy, a nie gdy mamy ochotę. No ale cóż — jak mus, to mus, dlatego aplikacje ściągające mnie rano z łóżka od lat są niemalże zintegrowane z moimi telefonami komórkowymi. Na Androidzie przerabiałem już wiele budzików, niektóre z nich były naprawdę ekstremalne i stawiały mnie dosłownie na nogi, rozbudzając w kilka sekund zmuszając do spaceru. Timely natomiast jest jedną z najstaranniej wykonanych aplikacji tego typu jaką spotkałem na Androidzie, do tego naprawdę solidnie wykonaną! Estetycznie wykonane, nienachalne zegary wyświetlane są na niespecjalnie krzykliwych gradientach. Tych standardowo jest zdefiniowanych kilkanaście, ale dzięki edytorowi samodzielnie możemy dobrać barwy które będą się przenikać. Oprócz tego przygotowano trzy rodzaje zegarów, wszystkie czytelne i prezentujące się naprawdę dobrze, bez zbędnych dodatków i elementów, które by rozpraszały czy przeszkadzały w ich odczytaniu.  Oprócz ładnego zegara, Timely posiada również minutnik oraz stoper, ale najważniejszą funkcją zdecydowanie jest rzeczony budzik. Ten ustawiamy wybierając na osi godzinę, lub — jeśli ktoś woli — wklepując ją ręcznie. Po wybraniu pory, klikając na alarm otwieramy menu, w którym ustalamy kiedy ma być powtarzany, jaką melodią ma nas budzić, czy życzymy sobie jakiś dodatkowy opis lub wibracje. Dla bardziej wymagających dostępne są również funkcje „inteligentnego budzenia”, czyli cichej melodii 30 minut przed czasem, która pozwoli nam się wybudzić gdy w tym czasie znajdziemy się w fazie płytkiego snu. Ale to jeszcze nie wszystko, bowiem twórcy przygotowali również zestaw łamigłówek, które będziemy musieli rozwiązać by wyłączyć alarm — do wyboru mamy mini-gry związane z działaniami matematycznymi, losowym wzorkiem albo dopasowaniem. Timely jest produktem w stu procentach kompletnym. Posiada wszystkie funkcje, które mogą być przydatne w przypadku budzika. Podstawową wersję aplikacji można pobrać za darmo w Google Play. Jest to wersja podstawowa, która ma okrojoną funkcjonalność. Przez pierwszy tydzień można korzystać bezpłatnie również z dodatkowych funkcjonalności, po tym czasie należy wykupić opcję premium, która wyceniona została na blisko 10 złotych. Ale jeżeli uważacie, że to za dużo, zestawy funkcjonalności możecie kupować każdy z osobna (m.in. samodzielnie robienie skórek, pozbycie się reklam, synchronizacja czy mini-gry), lecz lojalnie ostrzegam, że nie jest to najbardziej opłacalna opcja, bowiem wszystkie one wyniosą Was w sumie… 39pln. 