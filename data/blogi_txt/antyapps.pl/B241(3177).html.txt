08.08.2012 Nie od dziś wiadomo, że proste pomysły najczęściej przekładają się na niezwykle wciągające produkty, od których oderwanie się graniczy z cudem. Sam należę do grupy ludzi, których bardziej przyciągają właśnie te banalne z pozoru rozwiązania, do których nieustannie się powraca. Drażnią, denerwują, ale i uzależniają. Do takich właśnie zalicza się opisywane przeze mnie Brave Smart, które od kilku miesięcy dostępne jest urządzenia z iOS oraz Androidem, a ja, nie wiedzieć dlaczego, dopiero teraz nań trafiłem. Liczenie do trzech do sprawa kluczowa dla każdego, kto zechce się zmierzyć z Brave Smart. Cała gra opiera się bowiem na trójkach: trzech tworzywach, trzech przedmiotach, trzech kombinacjach. Tyle musi nam wystarczyć by zbudować wioski, miasta oraz zamki. W tym celu przyjdzie nam łączyć trzy tworzywa/przedmioty na planszy zbudowanej z przylegających do siebie sześciokątów, np. łącząc trzy drewna otrzymujesz niewielki domek. Połącz trzy małe domki, a otrzymasz większą posiadłość. Zabawa trwa dopóki nie uda się wybudować tylu elementów ile widnieje w wyświetlanych na górze zasadach rundy. O ile na początku liczenie do trzech jest tylko dziecięcą zabawą, o tyle im dalej w las tym wszystko coraz bardziej się komplikuje. Na planszy pojawiają się różne surowce, które zamieniamy w kolejne budowle, a pośród nich nagle postanawiają także pobuszować owce. Denerwujące i utrudniające nasze zadanie, ponieważ nie mamy szans ich przesunąć na inne pola, a często blokują nam możliwość sparowania trzech surowców oddzielając je od siebie. W grze nie zabrakło także możliwości dokupienia przedmiotów, które ułatwią nam rozgrywkę. Dzięki specjalnym dodatkom mamy możliwość cofnięcia naszego ostatniego ruchu czy pozbycia się czegokolwiek co staje nam na drodze i wyczyszczenie pola. Oczywiście walutę zdobywamy przechodząc kolejne poziomy gry lub możemy ją wymienić na nasze dolary z konta bankowego. Jednak w oparciu o własne doświadczenie mówię, że wystarczy nieco pogłówkować i nie ma potrzeby korzystania z dodatkowych przedmiotów, a już na pewno nie w nadmiernej ilości. W Brave Smart nie zabrakło także osiągnięć oraz integracji z Facebookiem. Teraz będziecie mogli się wszystkim znajomym pochwalić jak dobrze Wam idzie omijanie niesfornych owiec i budowanie coraz większych konstrukcji czy, jak wolicie, liczenie do trzech. Jak już wyżej pisałem, na Brave Smart trafiłem całkiem przypadkiem. Ściągnąłem zachęcony bardzo pozytywnymi ocenami i przez kilka godzin nie mogłem się oderwać. Miła dla oka i ucha oprawa, fantastyczna w swojej prostocie rozgrywka i wyzwanie które rzuca graczom to pierwsze z atutów które przychodzą mi na myśl, a jest tego więcej. Nie ma na co czekać, każdy kto lubi gry logiczne nie powinien zwlekać tylko udać się do Google Play lub AppStore’a i czym prędzej pobrać Brave Smart! Ocena: 5+ 