06.08.2012 Kilka dni temu po raz kolejny przeczesywałem sklepik Google Play w poszukiwaniu następnych wartych zrezencowania gier i aplikacji. Jednym z najpopularniejszych tytułów w kategorii bezpłatne było Traktor Digger. Cóż, ciężko jest mnie zadziwić, czasami lądują tam naprawdę kosmiczne tytuły. Z tą różnicą, że tym razem gra zgarniała nie tylko dużo gwiazdek, ale i naprawdę pozytywne komentarze, także od Polaków. Sprawdźmy zatem co można wykrzesać z gry o traktorach i czy to faktycznie zasłużone uznanie. Pierwszym co rzuciło mi się w oczy po włączeniu gry, jest wszechobecna brzydota. Ascetyczne menu, brak choćby jednej komiksowej grafiki która powiedziałaby nam coś więcej o fabule i zasadności, nic. Przy włączaniu pierwszego świata powitała mnie jedynie niewielka plansza składająca się z czterech stripów, na której w formie schematu rozrysowane zostało moje zadanie. Chodziło o wrzucenie za pomocą koparki bryły złota do czekającej nieopodal ciężarówki.  I na tym właśnie polega Traktor Digger — operowaniu koparką i innymi masywnymi pojazdami tak, by ostatecznie sztabki złota trafiły do ciężarówki. Zadanie na początku ogranicza się jedynie do odpowiedniej nawigacji łychą, nabraniu złota i odstawieniu złota. Im dalej w las, tym więcej przeszkód przyjdzie nam pokonać. Dość szybko będziemy zmuszeni poradzić sobie z zalegającymi pod naszymi kołami głazami czy operować innymi pojazdami, a zdarzy się także konieczność jazdy dwoma traktorami na jednej planszy.  Kwestia sterowania rozwiązana została… najlepiej jak się da w przypadku urządzeń bez przycisków. W prawym i dolnym rogu ekranu czekają są dwie wirtualne gałki analogowe — jedna służy do nawigacji pojazdem, druga „łychą”. Każdy gracz konsolowy który na co dzień trzyma w dłoniach pada i zmuszony jest używać obu gałek do nawigacji czy celowania, nie powinien mieć z tym żadnych problemów — nawet na niewielkich ekranach dotykowych telefonów.  Traktor Digger to w gruncie rzeczy gra logiczna z elementami zręcznościowymi, w której, przynajmniej teoretycznie, opracowanie powinno grać rolę drugorzedną. To prawda, nie ono jest tu najważniejsze, jednak jako gracz z wieloletnim stażem przekonałem się już nie raz, że nawet projekty takie jak Saper można świetnie opracować. Tutaj niestety ascetyzm niespecjalnie zachęca, jednak sam należę do grupy twierdzących, że warto dać grze szansę. Świetne zadania logiczne, większość dość proste, ale w sam raz na rozluźnienie. Sprawdzają się zarówno przy krótszych, jak i dłuższych posiedzeniach. Traktor Digger z odblokowanym pierwszym światem dostępny jest za darmo w sklepie Google Play, za kolejne levele przyjdzie nam zapłacić 1$. Ocena: 4 