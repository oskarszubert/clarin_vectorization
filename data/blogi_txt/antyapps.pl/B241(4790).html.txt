18.04.2013 Coraz więcej mówi się i kwestiach prywatności w sieci. Ludzie po latach uczą się blokować swoje profile w portalach społecznościowych i w końcu rozumieją, że nie warto tam zamieszczać kompromitujących czy zbyt odważnych wpisów, które mogą trafić w niepowołane ręce. Podobnie sprawy się mają w przypadku fotografii. Pewnie nie wszyscy zdają sobie z tego sprawę, ale w każdym wykonanym zdjęciu zapisywane są dodatkowe dane EXIF, zawierające informacje takie jak ustawienia aparatu, wieści o prawach autorskich czy (przy włączeniu odpowiednich usług) współrzędne geograficzne miejsca gdzie takowe zostało wykonane. Opisywany dziś Exif Viewer pozwoli nam nie tylko odczytać te dane, ale także pozbyć się ich jeśli niekoniecznie chcielibyśmy się takowymi podzielić. Po włączeniu programu zyskujemy bezpośredni dostęp do struktury plików i folderów w naszym urządzeniu. Kiedy dotrzemy już do plików ze zdjęciami, otwieramy interesującą nas pozycję. Pod miniaturką zdjęcia znajduje się tabela, gdzie w czytelnej formie przejrzeć możemy wszystkie ukryte w pliku informacje. Nad nimi widnieje przycisk, pozwalający pozbyć się wszystkich tych danych — jeden klik i gotowe. W folderze gdzie znajduje się fotografia tworzony jest nowy dokument z dopiskiem _clr_exif, pozbawiony tych wszystkich danych. Taki plik możemy już posłać w świat — wcześniej jednak trzeba zedytować nazwę pliku, lub skorzystać z jednej z zewnętrznej aplikacji, bowiem bez zmiany nazwy pliku nie jest on widoczny w domyślnej galerii Androida. Po zmianie nazwy (sam użyłem chwalonego tu już nie raz Solid Explorera) wszystko działało jak należy i mogłem także z poziomu galerii edytować fotkę dalej, czy udostępnić w jednym z wybranych serwisów. W przypadku plików z informacją z GPS, szybko możemy zlokalizować ten punkt w Mapach Google — wystarczy jedno kliknięcie! Exif Viewer faktycznie bardziej sprawdza się jako solidna przeglądarka wieści EXIF, ale jako „kasownik” informacji którymi niespecjalnie chcemy się dzielić również daje radę. Problematyczne jest jedynie ich nazewnictwo i fakt, że każdy plik musimy czyścić z osobna, nie ma możliwości pracy na folderach czy zestawie zdjęć. Ale dla chętnego nic trudnego, a później może podzielić się w sieci „wyczyszczonym” plikiem już z poziomu tabletu czy telefonu. Tę prostą aplikację można pobrać za darmo na platformie Google Play. 