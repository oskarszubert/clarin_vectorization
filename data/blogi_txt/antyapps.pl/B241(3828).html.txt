20.03.2013 Serwisy społecznościowe są częścią każdego naszego dnia, a możliwość korzystania z nich w smartfonach i tabletach to doskonały sposób na zabicie każdej wolnej chwili (w pozytywnym tego słowa znaczeniu). Czemu zatem nie iść o krok dalej i wcisnąć Facebooka oraz Twittera na ekran domowy swojego urządzenia? Taką możliwość daje nam launcher SO.HO. Dzięki launcherowi SO.HO nasz ekran domowy zostaje przekształcony w strumień treści, które są pobierane z popularnych serwisów. W chwili obecnej twórcy wprowadzili obsługę dwóch najpopularniejszych, czyli Facebooka i Twittera, ale kto wie – może z czasem dołączą do nich kolejne. Warto też dodać, że twórcy zapowiedzieli rychłe wydanie wersji dla iOS. Społecznościowe treści są wyświetlane na jednym – z założenia domyślnym, choć można to ustawienie zmienić – z pulpitów launchera. Jedyne, co musimy zrobić po instalacji, to skonfigurować swoje konta. Wówczas zamiast tapety na ekranie wyświetlą się nam najnowsze posty znajomych oraz obserwowanych użytkowników. Obsługa SO.HO jest bardzo prosta. Między serwisami przełączamy się za pomocą górnej belki. Tam też znajdziemy przycisk dodawania nowych postów. Wygląda to prosto i intuicyjnie. Niestety chcąc podejrzeć szczegóły postów, jesteśmy odsyłani przez aplikację do przeglądarki www, co właściwie mocno ogranicza możliwości launchera. Na szczęście twórcy zadbali o to, żeby umożliwić użytkownikowi dodawanie komentarzy oraz „lajkowanie” z poziomu ekranu domowego.    Co ciekawe, poza ekranem strumieni społecznościowych SO.HO właściwie niczym nie różni się od domyślnego launchera Androida. Producent zastosował tutaj nawet tę samą stylistykę, ikony oraz animacje. Z jednej strony poczułem się tym trochę zawiedziony, bo liczyłem na „uspołecznościowienie” pozostałych elementów i np. udostępnianie informacji o zainstalowanych aplikacjach, śledzenie najnowszych komunikatów z kont ich tworców czy chociażby możliwość polubienia ich. Niestety nic takiego nie dodano, co sprawia, że możliwości SO.HO są bardzo ubogie. Z drugiej strony docenią to sympatycy domyślnego interfejsu Androida, bo w ten sposób nie muszą z niego rezygnować, a przy tym dostają funkcje przeglądania społecznościowych streamów. Odpowiedzialna za SO.HO firma Inq miała bez wątpienia ciekawy pomysł na stworzenie społecznościowego launchera, ale póki co wygląda on na bardzo niedopracowany. Pozostaje zrzucić to na karb wersji beta i liczyć, że finalne wydanie zaoferuje coś więcej niż pojedynczy ekran społecznościowy. To możemy bowiem osiągnąć w znacznie prostszy sposób – wstawiając na pulpit widżety Twittera i Facebooka. 