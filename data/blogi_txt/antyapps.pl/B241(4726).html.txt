03.05.2013 Świetnie pamiętam wakacyjne wyjady z rodzicami, kiedy podczas podróży mama rozwiązywała krzyżówki, a mnie w udziale przypadały wykreślanki. W dzisiejszych czasach możemy powrócić do zabawy w odnajdywanie wyrazów dzięki aplikacji od Megabyte Bomb o nawie Wykreślanka, która dostępna jest na smartfony i tablety wyposażone w system Android oraz iOS. Gra działa dokładnie tak samo jak jej papierowy odpowiednik. Na planszy ułożone są kółka z literkami, wśród których należy odnaleźć wskazane wyrazy. To, czego nie uświadczylibyście w zeszytowym wydaniu wykreślanek, to modyfikowalne poziomy trudności, licznik czasu potrzebnego na skończenie zadania oraz możliwość skorzystania z podpowiedzi. Decydujac się na ostatni z wymienionych dodatków, do czasu naszej rozgrywki doliczone zostanie dodatkowe 30 sekund, dlatego mierząc się z czasem należy ostrożnie korzystać ze wskazówek. Aplikacja Wykreślanki jest bardzo prosta, jednak jej twórcy zadbali o przyjazny interfejs w przyjemnych zielono- żółtych kolorach, który pozytywnie wpływa na odbiór apki. Jakiś czas temu opisywaliśmy podobną aplikację o tej samej nazwie, jednak wygląd tej prezentowanej dzisiaj zdecydowanie bardziej przypadł mi do gustu. Dużym plusem jest również blokada podświetlenia ekranu, który nie wygasza się gdy nie wykonujemy na nim żadnych gestów. Polecam wszystkim na długie rodzinne podróże oraz na leniwy majowy wypoczynek. 