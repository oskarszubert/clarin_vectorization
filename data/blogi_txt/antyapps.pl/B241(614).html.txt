02.01.2014 Carbon to jeden z popularniejszych programów do obsługi Twittera na Androidzie. Wyróżniającą go na tle konkurencji cechą jest zdominowany przez czerń interfejs (co niejako świetnie wpisuje się w nazwę). Teraz twórcy wprowadzili tutaj pewną rewolucję i w najnowszej wersji całkowicie odmienili wygląd swojej aplikacji. Czy w nowych szatach Carbon spełnia swoje zadanie równie efektywnie? Carbon nie jest klientem Twittera, który przypadnie do gustu wszystkim. Czarny jak smoła interfejs ma swoje zalety, ale trudno nazwać go uniwersalnym i wszechstronnym. W najnowszej wersji Carbon został mocno odświeżony i chyba można śmiało napisać, że jest jedną z najbardziej oryginalnych pod tym względem aplikacji. Tuż po uruchomieniu programu zobaczymy krótki przewodnik, który prezentuje nam nowe funkcje. Twórcy mocno oparli obsługę klienta na gestach. Przykładowo, naciśnięcie dwoma palcami na wybrany tweet automatycznie pozwala nam go przesłać dalej. Natomiast przeciągając dwoma palcami w dół, zostaniemy przeniesieni na sam początek strumienia. To bardzo praktyczne ułatwienie, które jednak wymaga przyzwyczajenia.  Interfejs dysponuje teraz nowymi animacjami, która noszą w sobie nutkę 3D. Widać to zarówno podczas odświeżania strumienia, jak i przy przesuwaniu pulpitów. Tych znajdziemy tutaj trzy. Pierwszy to główny strumień postów, drugi wyświetla wszelkiej maści interakcje, a na ostatnim znajdziemy ostatnie rozmowy prywatne. W prawym dolnym rogu twórcy dodatkowo umieścili pływający przycisk pozwalający na dodawanie nowych postów, a także uzyskanie dostępu do innych funkcji. Właściwie pełni on tutaj rolę takiego podręcznego menu, bo zawiera m.in. wyszukiwarkę, przycisk przenoszący do ustawień, a także polecenie służące do wyświetlania gorących hashtagów.  Zza prawej krawędzi wysuwana jest natomiast kolumna z postami, które dodaliśmy do ulubionych, a także tymi, które ktoś podał dalej. Przyznam szczerze, że chętnie zobaczyłbym tutaj również inne listy – np. te skonfigurowane przez użytkownika. Carbon wiele zyskuje na tej aktualizacji. Interfejs jest ciągle czarny, ale prezentuje się bardzo przejrzyście i oryginalnie. Jednocześnie twórcy poszli w stronę, którą można pokochać ale też znienawidzić. Brakuje tutaj wyraźnych elementów Holo UI, a nietypowe animacje wymagają przyzwyczajenia. W ogólnym rozrachunku zmiany trzeba jednak ocenić na plus. 