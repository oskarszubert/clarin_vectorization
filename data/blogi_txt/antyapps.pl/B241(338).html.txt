10.06.2013 Czy nie mieliście kiedyś ochoty wcielić się w grze w postać wprowadzającą wokół ogólny chaos i zamęt, a przy tym niesamowicie silną i odporną na obrażenia? Jest ku temu okazja, dzięki produkcji o nieco skomplikowanym tytule  Attack of the Wall St. Titan. Czeka tutaj na nas Wall Street do zdemolowania. Attack of the Wall St. Titan opowiada o tytułowym Titanie, ogromnym robocie będącym cudem najnowszej techniki. Jak to jednak z robotami bywa, ktoś zapomina w nich aktywować firewalla, a następnie dochodzi do włamania i przejęcia kontroli. W grze odpowiada za to tajemniczy osobnik o wymownym pseudonimie Anon.  Jest to gra, w której naszym zadaniem będzie totalna demolka, ale bez obaw – nie będziemy czarnym charakterem pozbawiającym życia cywilów. Zabawa polega na skutecznym eliminowaniu jedynie służb porządkowych, które za wszelką cenę chcą nam przeszkodzić. Za niszczenie radiowozów, furgonetek, czołgów i strzelających do nas funkcjonariuszy, agentów oraz żołnierzy będziemy otrzymywali punkty dodatnie, a za pozbawianie życia niewinnych obywateli – ujemne. Co i rusz ze zniszczonych pojazdów będą wypadały przedmioty, wśród których znajdziemy power-upy poprawiające naszą zdolność bojową, a także dodatkowe pieniądze.  Gra właściwie nigdy się nie kończy, a przed nami pojawiają się dziesiątki minizadań do zrealizowania. Otrzymujemy za nie dodatkowe pieniądze. Te natomiast są wyznacznikiem naszego sukcesu. Nie kupimy nic za nie, bo w grze nie zaimplementowano mikropłatności. Jest tutaj natomiast masa reklam. Właściwie ciężko się od nich opędzić, bo bombardują nas na każdym kroku. Cóż, coś za coś, choć trzeba zauważyć, że po uzyskaniu trzech gwiazdek we wszystkich planszach reklamy znikają.  Attack of the Wall St. Titan oparto na silniku Unity, ale nie jest to produkcja z grafiką 3D. Wszystkie modele zaprojektowano w pikselowych dwóch wymiarach, utrzymując tym samym grę w klimatach retro. Niestety gra nie do końca działa stabilnie. Zdarzają się dziwne spadki wydajności, a raz wszystko mi się całkowicie zamroziło. Na szczęście wystarczyło wrócić do pulpitu i restart smartfona nie był konieczny.  Attack of the Wall St. Titan to ciekawa i niebanalna produkcja, choć w dużym stopniu monotonna. Brakuje mi tutaj jakiegoś mocnego motoru, który by napędzał całość. Misje, zmieniające się scenerie i power-upy są bardzo fajne, ale niewystarczające. Może z czasem gra nabierze więcej charakteru. Liczę na to, bo potencjał w tej konwencji jest ogromny.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 