25.10.2013 Nie tak dawno temu opisywałem na łamach antyapps aplikację Phototag. Za jej pomocą możemy wzbogacić nasze zdjęcia o kilka różnych informacji takich jak np. pogoda, czy też lokalizacja. InstaWeatherPro ogranicza się tylko do jednej z nich, po nazwie nie trudno domyślić się której. Ponieważ obecnie jej wersja Pro dostępna jest w promocji za darmo, warto przyjrzeć się jej bliżej. Za pomocą InstaWeatherPro wzbogacimy nasze zdjęcia o dodatkowe dane pogodowe, a przy okazji też datę i krótką wzmiankę o lokalizacji. Bardziej szczegółowe informacje są zależne od wybranego szablonu, ale o tym później. Zaraz po starcie aplikacja potrzebuje chwili by wczytać dane dla naszej lokalizacji. Widzimy je na ekranie, nałożone na widok z tylnej kamery. W opcjach aparatu możemy zmienić ustawienia lampy oraz przełączyć się na przedni obiektyw. Jeżeli nie chcemy robić zdjęcia, a jedynie skorzystać z już posiadanej grafiki, wystarczy wybrać ikonę po lewe od spustu aparatu. Jak już wspomniałem, aplikacja bazuje na szablonach. Dostęp mamy do 5 stylów, a każdy z nich posiada po kilka różnych wzorów. Prawie każdy wyróżnia się czymś szczególnym, jest dobrze przygotowany i odróżnia się od pozostałych. Część pozwala na dodatkowe interakcje, tak jak np. szablon porównujący naszą pogodę z dowolną inną na świecie. W tym przypadku musimy wybrać puste pole, które wywoła wyszukiwarkę drugiej lokalizacji.  Nasze położenie możemy doprecyzować za pomocą 3 usług: Googla, Foursquara i Facebooka. W przypadku tego ostatniego wymagane jest dodatkowe logowanie. Gdy już odnajdziemy odpowiednią grafikę bądź zdjęcie, przypasujemy do niej idealny szablon, nie pozostaje nam nic innego jak udostępnić efekt naszej pracy. Aplikacja wspiera systemowe menu udostępniania dzięki czemu w łatwy sposób prześlemy grafikę  mailem, wiadomością a także innymi aplikacjami (w tym do obsługi Instagrama, jak np. 6tag). Od strony technicznej ciężko aplikacji cokolwiek zarzucić. Mi doskwierały jedynie sporadyczne lagi i trochę zbyt długi czas startu. Interfejs choć bardzo ładny może się wydawać z początku chaotyczny. Proponuję rozpocząć przygodę z aplikacją od przeklikania wszystkich dostępnych przycisków, a następnie sprawdzenia gestów. ;) Mały minus należy się także za brak polskiej wersji językowej w rodzimej produkcji. Jeżeli przypadł Wam do gustu Phototag pobierzcie także InstaWeatherPro , tym bardziej że promocja jest ograniczona czasowo. Efekty jakie możemy uzyskać dzięki różnorodnym szablonom pomogą nam stworzyć bardzo ładne kartki, które potem możemy w dowolnym sposób rozesłać, bądź też umieścić w serwisach społecznościowych. Aplikacja dostępna jest jedynie na urządzenia z Windows Phone 8. 