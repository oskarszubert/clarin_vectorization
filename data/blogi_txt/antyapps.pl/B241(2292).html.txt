17.01.2014 Pozwólcie, że zacznę od krótkiej historyjki, którą twórcy apki zaprezentowali w filmiku wyjaśniającym, czym jest MediSafe. Joe jest cukrzykiem dlatego codziennie musi przyjmować leki. Niestety z powodu aktywnego trybu życia często o nich zapomina. Właśnie dla takich osób powstała aplikacja Meds   Pill Reminder. O podobnych aplikacjach pisałem już TUTAJ i TUTAJ. MediSafe posiada jednak funkcję, której wcześniej nie spotkałem w żadnej apce tego typu. Jeśli zignorujemy komunikat przypominający nam o wzięciu leku, do bliskich nam osób automatycznie zostanie wysłana wiadomość dzięki czemu to oni będą mogli dopilnować abyśmy wzieli nasze pastylki. Sprawdźmy czy to naprawdę działa… Jak zwykle wszystko zaczyna się od założenia konta. Oczywiście możemy posłużyć się mailem lub po prostu skorzystać z synchronizacji z Facebookiem. Podczas rejestracji podajemy również numer telefonu, według twórców, niezbędny do prawidłowego działania apki, jeśli mamy zamiar dzielić jej funkcjonalność z innymi. Teraz możemy przejść do zakładki umożliwiającej dodanie pierwszego leku.  Zaczynamy od wpisania nazwy środka, który regularnie stosujemy. Istnieje również możliwość dodania do wirtualnego pojemnika na leki, medykamentów, które mamy w planach zażywać jedynie sporadycznie. Teoretycznie aplikacja ma swoją zapisaną bazę leków jednak z dziwnych przyczyn rozwijające się menu było w moim przypadku zupełnie białe. Trudno powiedzieć czy jest to błąd apki czy niezgodność związana ze starą wersją Androida na którym testowałem MediSafe. Nie wpływa to jednak w żaden sposób na jej działanie. Wystarczy samodzielnie wpisać nazwę i możemy przejść do uzupełniania dalszych informacji takich jak dawka leku, wybór ikonki danego środka (zastrzyki, pigułki o różnych rozmiarach, inhalatory itp.) i zdefiniowanie osoby, która ma dowiadywać się o tym czy dane lekarstwo zostało przez nas przyjęte. Nie zabrakło też takich dodatków jak przypomnienie o przedłużeniu recepty, zalecenia lekarza czy dawka określonej substancji w leku.  Kiedy przychodzi pora przyjęcia danego leku na ekranie pojawia się komunikat gdzie musimy dłużej przytrzymać ikonę potwierdzającą przyjęcie leku lub ustawić budzik, który po zdefiniowanym czasie ponownie przypomni nam o naszym obowiązku. Niestety jeśli chodzi o funkcje przesyłania smsów do znajomych, nie udało mi się sprawić, aby wiadomość faktycznie została wysłana. Sms zachęcający do pobrania apki wysyła się bez problemu jednak później kiedy przychodzi czas wzięcia leków, wiadomości informujące o niezażyciu medykamentów w ogóle nie zostają przesłane. Próbowałem przetestować funkcję z dwiema różnymi osobami, jednak do tej pory apka nie zadziałała tak jak się spodziewałem. Na pewno dam znać, jeśli uda mi się to rozgryźć.  Twórcy aplikacji nie zapomnieli jednak o całym wachlarzu opcji związanych z przypominaniem. Możemy ustawić dźwięki alarmów, wibracje czy potwierdzenie wzięcia leków za pomocą potrząśnięcia telefonem. Ciekawą funkcją jest dodatkowy alarm przypominający nam rano, po przebudzeniu, o zabraniu niezbędnych leków kiedy wychodzimy do pracy lub szkoły. Biorąc pod uwagę, że przypomnienia sms nie działają tak jak powinny, możemy zawsze zdefiniować listę naszych leków w aplikacji zainstalowanej u bliskich nam osób. Liczba wirtualnych pojemników na leki i osób z którymi są powiązane jest praktycznie nieograniczona, więc może to być zastępcze rozwiązanie dla funkcji na którą szczerze mówiąc najbardziej liczyłem w tej apce.  Mimo, że aplikacja nie spełniła do końca moich oczekiwań, jej funkcjonalność i tak zrobiła na mnie bardzo dobre wrażenie. Apka jest naprawdę rozbudowana, dlatego może potrzeba nieco więcej czasu aby się w niej odnaleźć. Wszystko jest niestety po angielsku, dlatego nieznajomość tego języka może znacznie utrudnić poruszanie się po wszystkich częściach aplikacji. Czekam na wasze wrażenia. W Google Play pojawiło się sporo pozytywnych komentarzy, dlatego być może, komuś z was udało się rozgryźć kwestię smsów z przypomnieniami. 