12.09.2012 Jestem prawie pewien, że gdyby ktoś pokusił się o statystyczne zestawienie typów spod ciemnej gwiazdy, którym najczęściej przypada niewdzięczna rola mięsa armatniego w zręcznościowych (ale nie tylko) tytułach na platformy mobilne, pierwsze miejsce przypadło by właśnie im. Choć w sumie niczym szczególnym się nie wyróżniają, są rozmiarów przeciętnego człowieka a wyglądem go nawet nieco przypominają, cieszą się niebywałą wręcz popularnoscią od wielu, wielu lat. Zombie lub jak kto woli Żywe Trupy, bo to o nich oczywiście mowa, prawdopodobnie nie są nadmiernie szczęśliwe z poświęcanego im zainteresowania – wszak to właśnie z jego powodu ich przedstawiciele nie mają chwili spokoju, a trup (choć nie wiem czy to dobre słowo w tym przypadku) ściele się gęsto.  Running Dead to całkiem nowa (gra została wydana we wrześniu) produkcja, na którą zwróciłem uwagę dzięki obniżeniu jej ceny w AppStore do zera. Wydaje mi się, że tytuł pomyślany jest o dwóch konkretnych grupach docelowych. Jedną z nich są ludzie, którzy nie odpuszczają żadnej produkcji z zombiakami w roli drugoplanowej, natomiast drugą gracze, którzy nie mieli jeszcze okazji grać w coś przypominającego grę będącą opisem tej recenzji (naprawdę tacy istnieją?!;)). Cała reszta z czytstym sumieniem może sobie odpuścić.  Nie zrozumcie mnie źle, Runing Dead nie jest tytułem słabym, napiszę nawet więcej – rozgrywka w najnowszą produkcję spod skrzydeł Cleverson sprawia mi naprawdę sporo radości. Z tym, że ja należę prawdopodobnie do jednej z grup wymienionych w poprzednim akapicie:) W Running Dead wcielamy się w postać (do wyboru mężczyzna bądź kobieta) przedzierającą się przez miasto w całości opanowane przez zombie. Żywe trupy nie tylko podążają krok w krok za nami, ale starają się też zablokować nam dalszą drogę ucieczki wychodząc nam naprzeciw. Na szczęście do wyboru mamy całkiem pokaźny arsenał broni, który pomoże nam rozprawić się z nadgorliwcami. Amunicję niezbędną w procesie ekstreminacji zbieramy po drodze – nie jest jej dużo, więc gra wymusza powstrzymanie się od ładowaniem na ślepo seriami gdzie popadnie. Twórcy oddali użytkownikom do dyspozycji aż cztery rodzaje sterowania, dzięki czemu każdy powinien znaleź taki, który będzie dla niego najwygodniejszy.  Rozgrywka w Running Dead jest płynna i nie chodzi mi tutaj o brak problemów z wydajnością naszego sprzętu (choć w tej materii również nie ma problemów). Mam tutaj na myśli brak podziału na kolejne etapy. Owszem, mamy coś w rodzaju rozdziałów, ale przejścia pomiędzy nimi zaznaczone są jedynie pojawiającym się w trakcie zabawy półprzezroczystym napisem – rozgrywka nie jest w żaden sposób przerywana. Widok izometryczny zastosowany przez twórców spisuje się dobrze, a oprawa audiowizualna, choć nie zachwyca, trzyma przyzwoity poziom. Wspomniany na początku brak oryginalnego podejścia do mocno już wyeksploatowanego tematu na pewno nie będzie przeszkadzał każdemu, natomiast tych osób, które zombie mają już po dziurki w nosie zapewne nie zachęci nawet bardzo pozytywna recenzja. Tak czy siak, moim zdaniem warto poświęcić choć kilkanaście minut na pobranie Running Dead i rozegranie paru partii, tym bardziej, że przez kilka najbliższych dni tytuł dostępny będzie za darmo. Ocena: 4- 