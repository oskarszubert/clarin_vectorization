22.05.2013 Popularna produkcja Playfirst, Dinner Dash, w którym prowadzimy swoją restaurację, obsługując przy tym klientów została wydana w wersji mobilnej na urządzenia z systemem Android. Idea zabawy nie uległa zmianie, ale czy będzie dawała tyle samo frajdy podczas gry na ekranie dotykowym? Diner Dash to produkcja autorstwa firmy Playfirst mającej na swoim koncie szereg innych casualowych gier z bajkową oprawą. Sam nigdy nie sympatyzowałem w nich, ale moja druga połówka jest wielką fanką i ma na swoim koncie niemal wszystkie odsłony tej serii. Najnowsza wylądowała właśnie na Androidzie i mogę być pewny, że na długo pożegnam się ze swoim smartfonem.  Zabawę zaczynamy standardowo – od prostego tutoriala. Plansza to właściwie nasz lokal, który z biegiem czasu będzie ewoluował, a także zmieniał pod względem scenerii. Szybki rekonesans pozwolił mi znaleźć tutaj kilka ciekawych miejsc – w tym m.in. restaurację na latającym Zeppelinie. Niestety za tę będziemy musieli dopłacić kupując wersję Deluxe (nieco ponad 3 zł). Jak się okazuje nie jest to koniec wydatków. Po 7 prostych planszach, w których zadaniem moim było kierowaniem Flo (główna bohaterka) tak, by najefektywniej sadzała kolorowych klientów na kolorowych krzesłach (przy czym kolory powinny się zgadzać dla uzyskania bonusów), odbierała zamówienia i przynosiła im jak najszybciej posiłki spotkała mnie niespodzianka – Za dostęp do kolejnych 50 plansz muszę zapłacić „promocyjne” 9,72 zł. Trudno powiedzieć, czy w cenie tej są też przyszłe aktualizacje, czy może za 2-3 miesiące będzie trzeba zapłacić raz jeszcze za dodatkowe poziomy. Wydaje mi się to trochę nie fair względem klientów. Sam początkowo myślałem, że wersja Deluxe daje dostęp do wszystkiego, a tu niespodzianka. Grafika jest ładna i przyjemna. Utrzymano ją w typowej dla serii kreskówkowej konwencji, która bardzo pasuje do tego klimatu. W miarę rozwoju gry otrzymamy dostęp do nowych ulepszeń oraz przedmiotów, które sprawią, że Flo będzie miała pełne ręce roboty. Na szczęście sterowanie postacią jest bardzo proste i ogranicza się do wydawania poleceń palcem oraz „przeciągania” klientów na odpowiednie stoliki.  Playfirst bazuje na swojej najmocniejszej marce i wyciska z graczy pieniądze. Czy ktokolwiek, kto kupi wersję Deluxe nie zdecyduje się zapłacić też za dodatkowe plansze? Wątpię. Moim zdaniem to dość nieuczciwe – skoro developer udostępnia dwie wersje, jedna z nich powinna być droższa i oferować pełen dostęp do gry, a nie tylko 10 bonusowych plansz deluxe. Niemniej sama produkcja jest rzeczywiście świetnym klonem desktopowych odpowiedników. Prawdopodobnie z czasem otrzyma nowe plansze i kolejne ulepszenia, które pozwolą zabawie trwać i trwać. Szkoda, że to bardzo dobre wrażenie psuje łapczywość producenta na pieniądze. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 