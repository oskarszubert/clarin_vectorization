16.04.2013 Internet coraz częściej przejmuje rolę lekarza pierwszego kontaktu i mimo że leczenie symptomów choroby z pomocą niesprawdzonych forumowiczów nie należy do bezpiecznych i odpowiedzialnych działań to znam takich, którzy głęboko wierzą w ich kompetencje i wiedzę. Dla wszystkich uczulonych na wizyty w placówkach służby zdrowia stworzona została aplikacja HealthTap. Przewagą serwisu nad innymi startupami tego typu jest kontakt z prawdziwymi, licencjonowanymi lekarzami. Zakładając konto w serwisie HealthTap musimy najpierw określić, czy będziemy korzystać z porad innych, czy może posiadamy wykształcenie lekarskie i jesteśmy tu po to, by pomóc w odpowiedziach na pytania związane ze zdrowiem. Kolejny krok to wypełnienie kilku rubryk z informacjami o nas. Jak informuje apka, im więcej informacji o naszym zdrowiu pojawi się w naszym profilu, tym łatwiej będzie postawić diagnozę. Jednocześnie twórcy aplikacji zapewniają o poufności i ochronie naszych danych.  Pierwsza i nadrzędną funkcja aplikacji to oczywiście możliwość zadawania pytań. Opcje są dwie: darmowe pytanie, gdzie na odpowiedź będziemy czekać dłużej albo opłata w wysokości 99 centów, co przyspiesza uzyskanie diagnozy naszej dolegliwości i jednocześnie wspiera finansowo rozwój serwisu. Możliwe jest również przeglądanie historii innych odpowiedzi, gdzie często możemy znaleźć interesujące nas informacje. Opinie lekarzy, które okazały się dla nas trafione, możemy ocenić, a samych specjalistów, których obdarzyliśmy zaufaniem, dodać do zakładki Your Doctors, gdzie szybko odnajdziemy ich jeśli ich pomoc ponownie będzie nam potrzebna. W kolejnych częściach aplikacji twórcy zadbali o kompetencje pacjentów, którzy z rezerwą podchodzą do nowych leków czy zabiegów o nic nie mówiących nazwach. W programie znalazły się opisy przebiegu najróżniejszych operacji, kompendium wiedzy o medykamentach, a także zbiór symptomów, które charakteryzują różne dolegliwości. HealthTap to jednak nie tylko aplikacja  dla ludzi chorych. Znajduje się tu masa porad o tym jak zdrowo żyć i prowadzić prawidłowy dla naszego organizmu tryb życia.  HealtTap to wyjątkowo rozbudowana aplikacja, którą finansowo wsparło już wiele osób, dzięki czemu można liczyć na jej dalszy rozwój. Póki co musi nam wystarczyć jej anglojęzyczna wersja, jednak miejmy nadzieję, że projekt w przyszłości uda się rozbudować na arenie międzynarodowej. Obecnie aplikacja dostępna jest na systemy Android oraz iOS. 