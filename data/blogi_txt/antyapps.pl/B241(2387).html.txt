20.08.2013 Warhammer to marka, której chyba nie trzeba nikomu przedstawiać. Zarówno odsłona Fantasy, jak i 40,000 podbiły serca milionów graczy z całego świata, kradnąc im całe lata życia spędzone nad planszówkami, grami bitewnymi, karcianymi i fabularnymi, nie wspominając o książkach, których akcja dzieje się w uniwersum stworzonym przez Games Workshop oraz o grach komputerowych. Te ostatnie w końcu mają okazję zagościć na urządzeniach mobilnych z systemami iOS oraz Android. Otrzymaliśmy oficjalną informację, że całkiem niedługo w naszych smartfonach, tabletach oraz komputerach PC pojawi się zupełnie nowy tytuł: Warhammer 40,000 Space Wolf.  Rosyjski deweloper gry, firma Hero Craft, zapowiada, że ma się ona pojawić w 2014 roku. Ma to być turowa gra taktyczna, opierająca się na mechanizmach gry karcianej. Sama akcja gry nie ograniczy się jednak do dwuwymiarowych kartoników. Jak widać na załączonych screenach, nasi Space Marines pójdą na wojnę w pełnym 3D.  Jon Gillard, osoba odpowiedzialna w Games Workshop za udzielanie licencji, twierdzi, że ludzie z Hero Craft zaprezentowali naprawdę wyjątkowe i ekscytujące podejście do nowej gry utrzymanej w uniwersum Warhammera. Space Wolves to jego zdaniem najbardziej sugestywny i jednocześnie barbarzński rozdział w historii Space Marines. Gra powinna przypaść do gustu przede wszystkim fanom karcianek, którzy będą mogli sprawdzić swoje wirtualne talie w trójwymiarowej bitwie.   Rozpoczynając grę będziemy mogli wybrać, które jednostki imperium poprowadzimy do zwycięstwa. Do wyboru będą: Grey Hunter, Wolf Scout, Blood Claw, oraz Wolf Guard. Mimo że osobiście nie jestem aż tak wtajemniczony w sprawy Space Marines, to wierzę, że fani Warhammera 40k będą wiedzieli o co chodzi. W grze mamy mieć możliwość skorzystania z niemal gotowych talii kart lub wręcz przeciwnie – stworzenia autorskich decków. Kolejne zwycięstwa mają dawać możliwość odblokowywania nowych broni, bonusów i oczywiście nieodkrytych wcześniej kartoników. Całości ma towarzyszyć rozległa kampania z wieloma pobocznymi wątkami fabularnymi. Na naszej drodze staną złowrogie siły Chaosu w postaci Niosących Słowo. Pojawią się również Nekroni, którzy po latach wybudzili się ze snu. Żeby podgrzać nieco atmosferę oczekiwania dodam, że jeśli wierzyć twórcom, gra ma być dostępna za darmo. Czas pokaże, na ile będzie to możliwe. 