31.01.2012 Jakie są niezbędne cechy japońskiego ninja, cichego zabójcy, którego najlepszym przyjacielem jest cień i mrok? Oczywiście sprawne ręce, refleks, ale także cierpliwość i umiejętność wyczekania odpowiedniego momentu do ataku. To dziwne, ale da się to zauważyć nawet w tak banalnym tytule, jak iSlash. Banalnym, ale jednocześnie popularnym – 5 milionów pobrań to nie w kij dmuchał.  W iSlash wcielamy się w rolę niewidzialnego ninja, który jednak jest najprawdopodobniej jeszcze w trakcie treningu. Zamiast bowiem uganiać się za Bogu ducha winnymi przeciwnikami, praktykuje swoją sztukę władania mieczem na wielokształtnych, płaskich drewnianych klockach. Miecz? To nasz palec – analogicznie choćby do znanego wszystkim Fruits Ninja. Ale na czym polega zadanie gracza? Otóż każdemu z klocków należy odciąć określony procent powierzchni. Banalne? Tak, ale trzeba spełnić jeden, podstawowy warunek. Po klockach poruszają się shurikeny – metalowe gwiazdki. W trakcie obcinania nie możemy dopuścić, aby po cięciu gwiazdki zostały rozdzielone, zawsze wszystkie muszą pozostać na jednej części. Biorąc pod uwagę, że „przeciwnicy” ruszają się dość żwawo i po wcale nie tak prostych torach, to wyczekanie odpowiedniego momentu i szybki cięcie jest kluczowe. http://www.youtube.com/watch?v=FcwZ_qRWBDg Aby dodatkowo urozmaicić zabawę, przy kolejnych planszach dochodzą nowe elementy (np. metalowe ściany, których nie da się przeciąć), a po obcięciu odpowiednio dużego kawałka dostajemy bonusy (np. spowalniacz czasu). To wszystko przydaje się też z tego powodu, że na chwilę obecną dostępnych 150 plansz (a będą kolejne, też za darmo!) zajmie Wam wiele godzin – bez dodatków mogłoby być nudno. W międzyczasie od wydania (jesień zeszłego roku) autorzy dorzucili też tryb wieloosobowy (obcinanie na czas) oraz Achievementy. iSlash to przyjemna, wciągająca i dobrze nadająca się na smartfony pozycja, której jedną z istotnych zalet jest też obecna cena. W ramach promocji iSlash pobierzecie za darmo, ale nie wiadomo jak długo jeszcze taki stan się utrzyma – lepiej się pospieszyć. iSlash można pobrać stąd. 