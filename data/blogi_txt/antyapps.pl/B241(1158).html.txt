13.03.2013 Wysyłając zdjęcia do galerii na Google+, Facebooku czy innych miejscach społecznościowych zwykle nie używam dostępnych z poziomu aplikacji filtrów, a tym bardziej możliwości utworzenia ramek wokół zdjęć. W przypadku tych drugich nie widzę po prostu sensu ich zastosowania. Jednak tytułowy Pic Stitch daje nam coś więcej niż to, o czym wyżej wspomniałem. Od dzisiaj łączenie zdjęć w jeden kolaż stanie się prostsze dla osób korzystających z urządzeń firmy Apple. Aplikacja pozwala nam na wyjątkowe zestawienie ze sobą kilku, a czasem nawet kilkunastu zdjęć w jednym obrazie, poprzedzielanym liniami. Wystarczy, że dokonamy selekcji z ciekawych wzorów, które zostały dla nas przygotowane w wersji darmowej. Następnie dodamy interesujące nas zdjęcia. Program zapyta się czy chcemy zrobić zdjęcie w tej chwili, pobrać je z Facebooka albo zaznaczyć z  rolki aparatu. Wprowadzone zdjęcie możemy dowolnie przesuwać i powiększać, wedle uznania. Pic Stitch pozwala także na podstawową, szybką edycję – przycięcie, zmianę kolorów czy wybranie rozmiarów. Po skończeniu, naszą pracę możemy udostępnić w sieci, stukając w eksportowanie. Co ciekawe do wyboru mamy także opcję „Open in…”, dzięki której zapisany obraz możemy otworzyć od razu w np. Evernote czy Tumblr.  Oczywiście jeśli chcielibyśmy dostać więcej ramek będziemy zmuszeni wykupić dodatkową ich paczkę za niecałego dolara. Otrzymamy wtedy dostęp do ponad 160 różnych wariacji, gdzie możemy połączyć nawet 16 zdjęć. W tej samej cenie możemy nabyć paczkę obramowań, które pozwolą na zmianę ich koloru, rozmiaru oraz rogów. Zakupując wersję płatną pozbędziemy się również reklam. Pic Stitch nie jest być może zbyt innowacyjnym wynalazkiem, ale na pewno znajdzie uznanie wśród wielu osób, które poszukują szybkiego i darmowego programu do efektownego połączenia kilku zdjęć w jeden kolaż. 