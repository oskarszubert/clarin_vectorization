03.12.2012 I oto nadszedł grudzień, a za oknem sypie śniegiem. Warto jednak przypomnieć sobie, co działo się w świecie aplikacji mobilnych w listopadzie, a działo się naprawdę dużo. Pojawiło się sporo dobrych i nowych tytułów, również polskich. Wybranie kilku najlepszych nie było łatwe. Oto lista polecanym aplikacji listopada.  Zacznijmy od kosmicznej masakry, czyli Dead Space. Oto kultowy już tytuł łączący strzelankę z grozą został przeniesiony na iOSa. I przenosiny ze wszech miar się udały. Świetna grafika, muzyka i klimat. Dopracowana rozgrywka i mnóstwo przerażających potworów. Ta gra akcji warta jest rozgrzania telefonu do czerwoności.  Printer Pro. Dzięki tej aplikacji drukowanie z poziomu telefonu nigdy nie było prostsze. Aplikacja pozwala na wydruk dokumentów, elementów przechowywanych w schowku, kontaktów z książki adresowej, zdjęć, maili, stron internetowych oraz plików przechowywanych w chmurach Box i Dropbox. Wystarczy skonfigurować z nią drukarkę i gotowe. Bardzo dobre narzędzie dla wszystkich tych, którzy potrzebują zrobić wydruk prosto ze swojego smartfona.  Rope Escape to gra, która uprzyjemni chwile nudy. Jest to dość typowy runner, ale zamiast biegać, uciekamy wykorzystując do tego liny. Na myśl przychodzą nieśmiertelne Wormsy, prawda? Rozgrywka jest prosta, musimy czepiać się wszystkiego, czego tylko się da, aby móc się przemieszać do przodu. Po drodze zbieramy pieniądze i power-upy, które wymieniamy na nowe liny i ubrania. Nieskomplikowana rozrywka z całkiem niezłą grafiką.  Listonic to jedna z bardziej znanych polskich aplikacji. Do tej pory Listonic kojarzył się z listą zakupów, ale twórcy postanowili stworzyć dla niej brata, będącego platformą, za pomocą której możemy robić zakupy w wybranych sklepach z poziomu urządzenia mobilnego. Graficznie aplikacja prezentuje się dobrze, ma również całkiem prostą nawigację, dzięki której robienie zakupów w wirtualnym spożywczaku nie powinno sprawiać problemów. Na razie Listonic pozwala robić zakupy tylko w niektórych sieciach, ale usługa wciąż ma się rozwijać. Więc jeżeli nie chce Wam się iść do sklepu, a akurat nie macie pod ręką komputera, to zawsze możecie spróbować zrobić zakupy z Listonic. PDF Expert to bardzo dobrze przygotowany czytnik plików PDF. Jeżeli często korzystacie z tego typu dokumentów i potrzebujecie narzędzia, dzięki któremu czytelnie je pokatalogujecie lub też będzie chcieli robić notatki, dodawać podkreślenia, przesyłać dokumenty za pomocą chmury lub Wi-Fi to PDF Expert może okazać się pomocny. Ma prosty interfejs, działa szybko i stabilnie.  Banjo to ciekawa aplikacja wykorzystująca dane z sieci społecznościowych do przypisywania postów do danych lokalizacji. Dzięki niej można zobaczyć, kto w danym miejscu o czym tweetuje, pisze na Facebooku lub umieszcza zdjęcia na Instagram. Poza tym aplikacja wykrywa połączenia między nami, a danymi użytkownikami, pozwala również na rozmawianie za pomocą wewnętrznego chatu. Interesująca produkcja w dobrej oprawie graficznej.  Filmweb. Na tę aplikację czekaliśmy długo. Serwisu Filmweb.pl chyba nikomu, kto ogląda filmy, seriale czy po prostu interesuje się kinem, nie trzeba przedstawiać. W końcu, po miesiącach oczekiwań serwis wydał własną aplikację, dzięki której zobaczymy, co grają w naszej okolicy, co leci w danym dniu w telewizji, dostaniemy nowe rekomendacje, przejrzymy newsy i zwiastuny, dostaniemy dostęp do pełnej bazy serwisu z filmami i serialami. Oprócz tego oczywiście mamy wgląd w nasze konto, możemy oceniać i komentować dane produkcje. Bardzo dobrze przygotowana aplikacja, którą każdy użytkowników Filmwebu mieć powinien.  Nokaut 24 to kolejna, dobrze przygotowana polska produkcja. Aplikacja ta przeznaczona jest na tablety z iOSem, Androidem i Windowsem 8. Wyróżnia się świetnym dopasowaniem do dużych ekranów, płynną grafiką i bardzo dobrze zrealizowaną prezentacją treści. Nokaut oczywiście pozwala nam wyszukiwać i porównywać ceny produktów z danych kategorii. Być może nie dysponuje tak rozbudową bazą informacji, jak na przykład Ceneo, ale aplikacja bez wątpienia warta jest wypróbowania.  Zapd to aplikacja społecznościowa nieco inna od wszystkich, gdyż pozwalająca na tworzenie prostych graficznie blogów, które publikowane są również w sieci. Blogami i wpisami na nich umieszczonymi możemy chwalić się za pośrednictwem aplikacji, grupującej społeczność użytkowników. Same stworzenie takieho bloga to kilkanaście sekund. Blogi, jak i sama aplikacja, są dobrze graficznie dopracowane. Ciekawa propozycja dla tych, którzy lubią pisać lub po prostu chcą mieć własny kącik w internecie. 