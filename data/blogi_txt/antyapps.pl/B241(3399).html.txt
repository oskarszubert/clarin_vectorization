23.01.2013 Teleturniej Milionerzy, oparty na brytyjskim Who Wants to Be a Millionaire? cieszył się w naszym kraju sporą popularnością. Emitowany przez 8 lat program doczekał się aż 688 odcinków podzielonych na 10 sezonów. Swą popularność teleturniej zawdzięczał nie tylko ciekawej formule i działającej na wyobraźnię głównej nagrodzie (która ostatecznie padła tylko raz), ale i postaci bardzo dobrze wpasowującego się w konwencję programu prowadzącego – Huberta Urbańskiego. W moje ręce wpadła niedawno aplikacja, której autor nie ukrywa inspiracji wspomnianym telewizyjnym teleturniejem. Poznajcie Quizia, czyli mobilnych Milionerów.  Przyznam, że moje oczekiwania, co do Quizia były spore. Duże nadzieje wiązałem przede wszystkim z rozbudowaną bazą danych mającą zapewnić wiele godzin umysłowej rozrywki. Cieszyłem się również na polską wersję programu, gdyż tego typu aplikacji w rodzimym języku próżno szukać w zasobach AppStore. Niestety, w obu przypadkach bardzo się rozczarowałem. Quizia, zgodnie z opisem, opiera się na schemacie znanym z wspomnianych wcześniej Milionerów. Oczywiście na wygrane w postaci prawdziwych pieniędzy nie mamy co liczyć, ale już na znane z teleturnieju trzy koła ratunkowe – jak najbardziej. Podczas rozgrywki skorzystamy z: 50 na 50 (losowe odrzucenie dwóch błędnych odpowiedzi), statystyki (odpowiednik pytania do publiczności z „dorosłych” Milionerów) oraz ze zmiany (zamiana pytania na inne). Z każdego z kół ratunkowych możemy skorzystać jednokrotnie w ciągu jednej gry (na którą składa się 15 pytań). Pierwsze 10 minut spędzone z aplikacją zaliczam do udanych. Zróżnicowane pytania o narastającym stopniu trudności sprawiły, że przymknąłem oko na jedną czy dwie literówki, które pojawiły się w możliwych do wybrania odpowiedziach. Nie zastanawiając się długo rozpocząłem drugą, a potem trzecią rozgrywkę i mój początkowy entuzjazm znacznie osłabł. Pierwsze, co zwróciło moją uwagę to powtarzające się pytania. Po kilkunastu minutach spędzonych z Quizia w każdej kolejnej rozgrywce dostawałem przynajmniej jedno pytanie, które pojawiło się już wcześniej. Jak łatwo się domyślić – im dalej w las tym gorzej. Z czasem zagadki zaczynają powtarzać się z zauważalnie większą częstotliwością, co i rytuje i sprawia, że dalsza gra mija się z celem.  Drugim, niezwykle drażniącym elementem są literówki i liczne błędy językowe. Cała masa literówek i błędów językowych. W tym aspekcie nie oszczędzono ani pytań, ani odpowiedzi – te pierwsze cierpią zdecydowanie bardziej, gdyż niekiedy (z powodu kulawego stylu) stają się wręcz niemożliwe do zrozumienia. Oszczędność na korekcie nie popłaca. Problemem okazuje się również dalekie od doskonałości stopniowanie trudności zagadek. W jednej z ostatnich rozegranych partii, jako 10-te pytanie ukazało mi się na ekranie nie lada wyzwanie: Które z wymienionych poniżej zwierząt posiada trąbę? I uwierzcie mi – nie była to podchwytliwa zagadka, a odpowiedź była tak oczywista, jak to tylko możliwe. W AppStore obok płatnej wersji aplikacji znajdziemy jej darmową odsłonę: Quizia Lite. Program jest uniwersalny – odpali zarówno na iUrządzeniach z mniejszą (iPhone, iPod Touch), jak i z większą (iPad, iPad Mini) przekątną ekranu. 