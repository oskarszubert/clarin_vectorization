11.09.2013 Rzucanie palenia to temat rzeka zarówno wśród palaczy, jak i tych, którzy nałóg mają już za sobą. Każdy amator papierosów na pewno choć raz w życiu próbował zerwać z niezdrowym zwyczajem, a trzeba przyznać, że sposobów jest naprawdę wiele. Dziś trafiłem na aplikację, którą należy traktować bardziej w charakterze ciekawostki, jednak jak już niejednokrotnie mogliśmy się przekonać, że mobilne aplikacje dla niektórych stanowią świetny patent na trwaniu w postanowieniach, więc być może i ten tytuł znajdzie swoich entuzjastów.  Głównym zadaniem aplikacji jest obliczanie zaoszczędzonych pieniędzy i… czasu. W końcu palenie, jak każda inna czynność, mimo że krótka, również zabiera nam cenne minuty, które można poświęcić na coś innego. Na początku korzystania z apki wpisujemy dzień, w którym postanowiliśmy rzucić papierosy, liczbę paczek lub sztuk, jaką wypalaliśmy w ciągu dnia oraz ich cenę. Niestety jedyną dostępną tu walutą są dolary, więc albo zignorujemy symbol „$” stojący przy podanej wartości, albo przeliczymy kwotę na złotówki. Szczerze mówiąc, myślę, że pierwsze, umowne rozwiązanie w zupełności wystarczy. Od tego momentu będziemy mogli codziennie podziwiać jak rośnie liczba zaoszczędzonych pieniędzy oraz czasu. Dodatkowo aplikacja wskaże nam, ile dni dłużej będziemy żyć oraz jaką kwotę zebralibyśmy w ciągu 20 lat, jeśli nie wydalibyśmy oszczędności na papierosy. Nie zabrakło również licznika dni „bez dymka” oraz niewypalonych „fajek”. Co ciekawe, to jeszcze nie wszystko. Wybierając zakładkę „health benefits”, możemy przeczytać o tym, jakie pozytywne dla naszego zdrowia efekty będą nam towarzyszyć w najbliższym czasie oraz w przeciągu najbliższych lat. Przy każdej z ciekawostek znajduje się „pasek postępu”, który wskaże na jakim etapie „rzucania” znajduje się obecnie nasze ciało. Dużym minusem apki jest brak widgetu, który mógłby „łypać na nas okiem” z poziomu pulpitu naszych mobilnych urządzeń. Jeśli ktoś traktuje poważnie tego typu gadżety, takie rozwiązanie z pewnością ułatwiłoby trwanie w postanowieniu.  Smoking Cost Calculator to kolejny dowód na to, że nasze smartfony mogą sprawdzić się w dziedzinach życia, o których na co dzień nikt by nie pomyślał. Jak zawsze w przypadku takich programów, podchodzę do pomysłu z lekką rezerwą, jednak apka tego typu nie gościła jeszcze na łamach AntyApps, dlatego tym bardziej mogą znaleźć się tacy, których zainteresuje. Myślicie, że to skuteczny sposób na walkę z nałogiem? 