25.10.2013 Głupia bohaterka, głupi tytuł, mierne wykonanie. Wszystko sugeruje, że to produkcja, którą powinniśmy omijać szerokim łukiem. Wbrew temu dałem się jednak skusić i z polecenia odpaliłem tę obrazkową produkcję. Ku mojemu zdziwieniu, pod kilkoma względami było lepiej niż myślałem, ale niestety nie zatuszowało to całej reszty negatywnych emocji związanych z technicznymi brakami w produkcji.  Estetyka brzydoty jest w przedstawionym świecie na porządku dziennym. Główna bohaterka jest alkoholiczką, nałogową palaczką, do tego jest koszmarnie narysowana i najzwyczajniej w świecie ograniczona umysłowo. Dlatego też naszym zadaniem jest pomoc jej w przetrwaniu w pełnym niebezpieczeństw krajobrazie z jakim styka się na co dzień. Otwieranie sejfów czy podróż samochodem nie mogą być dla niej poblemem, dlatego też zmuszeni będziemy wziąć sprawy w swoje ręce.  Każda z plansz to zestaw zagadek do rozwikłania, które pozwolą nam przejść do kolejnych sekwencji. I tak przez zestaw kilkudziesięciu przygotowanych specjalnie dla nas wyzwań. Sterowanie ogranicza się do klikania w interaktywne elementy, które będziemy stopniowo poznawać przy każdym kolejnym wyzwaniu. I następnych próbach, bowiem czasem wystarczy jedno kliknięcie w złym miejscu i Ella marnie kończy. Wówczas zmuszeni jesteśmy inaczej rozplanować działanie ;-).  Teraz kilka słów o technicznej stronie Stupid Ella. Niestety, nie liczcie tutaj na choćby krztę zachwytu. Sterowanie opiera się na metodzie, dosłownie, wskazywania i klikania — także wystarczy dotknąć palcem pod wskazane miejsce, by wprawić element w ruch. A co z całą resztą? Wizualnie — tragedia. Kreska i styl w jakim została utrzymana gra prezentuje się baaardzo amatorsko, szczerze mówiąc nie pomaga nawet chwyt z wykorzystaniem w designie tylko trzech kolorów. Na testowanym przeze mnie urządzeniu (HTC Sensation) obraz był rozciągnięty przez „ukradziony” kawałek przy dolnej krawędzi, na którym znalazły się reklamy. Stupid Ella to bardzo dziwny twór. Z jednej strony amatorski do bólu — co widać już na pierwszy rzut oka, z drugiej, pod względem zagadek, naprawdę przyzwoicie zaprojektowany. Mimo wszystko ilość reklam i wspomniane już rozciągnięcie skutecznie mnie od gry odepchnęło po pięciu wyzwaniach i tak długo jak nie zostanie doprowadzone do stanu używalności, nie planuję do tej paskudy wracać. Gra w całości, bez wbudowanych mikrotransakcji, dostępna jest za darmo na platformie Google Play. 