26.10.2012 Jestem Bogiem — film o członku grupy Paktofonika, który w ostatnich miesiącach zbierał dziesiątki pozytywnych recenzji zarówno w prasie branżowej, jak i od widzów, niekoniecznie fanów muzyki Magika i spółki. Kawałki tej formacji są już klasyką polskiego rapu, pomysł by ustawiać je sobie na dzwonek nie jest świeży, ale prawdą jest, że jeszcze nigdy nie było to tak wygodne jak z aplikacją Jesteś Bogiem. Cytaty Magika i spółki nie trafiają na AntyApps przypadkiem. Bacznie obserwuję Google Play i od dłuższego czasu utrzymują się one wśród najlepszych bezpłatnych nowości, zaintrygowany ich boskością postanowiłem przekonać się na własnej skórze czy to tytuł w pełni zasłużony. No i cóż, prawda jest taka, że ten program to nic więcej jak zestaw mp3 z cytatami / fragmentami piosenek znajdującej się na ścieżce dźwiękowej i materiałach promujących film Jestem Bogiem. W programie znajduje się w sumie 20 ścieżek — zarówno dłuższych, idealnie nadających się na dzwonek, jak i krótszych, które sprawdzą się lepiej w roli powiadomienia SMS. Klikając na nie odtwarzamy wybrany kawałek, zaś przytrzymując kilka sekund palec na wybranym numerze otrzymujemy możliwość ustawienia go dla przychodzących wiadomości sms czy dzwonka telefonu właśnie. Wykonanie jest minimalistyczne, acz estetyczne i nie odstrasza. Czarne tło, na górze grafika promująca film, na dole kolorowa reklama — i nic poza tym. W dobie serwisów takich jak Audiko (dostępnego zresztą również w postaci dedykowanych aplikacji na różne systemy, a i twórczości Paktofoniki tam nie brakuje) twory pokroju Jesteś Bogiem wydają się być zbędne. No ale jeżeli ktoś jest na tyle leniwy, że łatwiej jest mu ustawić dedykowany dzwonek z aplikacji tylko mu dedykowanej — nie ma problemu. Takową można pobrać za darmo w serwisie Google Play. 