17.05.2013 W latach ’90, gdy komputery osobiste w wielu domach były jeszcze luksusem królowały chińskie podróbki konsoli NES, sławetne Pegasusy. Wtedy to właśnie wielu Polaków odkryło uroki gier wideo. Zaczynało się dość niewinnie, od takich produkcji jak Tank 1990. Czas na chwilę retrospekcji – opisywana dziś produkcja pozwoli nam wrócić do tamtych czasów. Gra jest dostępna za darmo w Google Play, a w jej ramach otrzymujemy do pokonania aż 90 różnych poziomów, w których jak za dawnych lat będziemy bronić orła przed innymi czołgami. To jednak nie wszystko, bo możemy też skorzystać z edytora map i stworzyć własną planszę, na której potem stoczymy bój. Szkoda, że zabrakło tutaj jakiegokolwiek systemu przesyłania map do sieci. Po autoryzacji mogłyby one trafiać potem do kolejnych wersji Tanków. Na pocieszenie twórcy udostępnili możliwość przesyłania naszych dzieł za pomocą Bluetooth – zawsze to lepsze niż nic. Idea przyświecająca zabawie jest identyczna jak przed laty. Stajemy w szranki z innymi, ciągle odradzającymi się czołgami i strzelami ile popadnie, by nie dopuścić do zniszczenia swojego czołgu, lub orzełka znajdującego się w dolnej części planszy. Przeciwnicy są tradycyjnie głupi, więc teoretycznie powinno to być proste. Nic z tego. Liczba wrogich czołgów jest przytłaczająca i będziemy musieli się nagimnastykować, zanim się przez nie przebijemy. Na szczęście możemy liczyć na wsparcie ze strony kolegi lub koleżanki ze smartfonem z Androidem i zagrać przez Bluetooth. Chyba nie muszę dodawać, że wtedy zabawa jest dwukrotnie większa.  Sterownie wykorzystuje przyciski ekranowe. Niestety mamy tutaj typowego wirtualnego analoga, który ubrano w formę czterech strzałek kierunkowych, co jest dość specyficznym rozwiązaniem. Często łapałem się na tym, że nie trafiałem w nie, zaabsorbowany walką, ale trudno tutaj oczekiwać czegokolwiek lepszego. W ustawieniach możemy dodatkowo zwiększyć rozmiary sterowania, co powinno trochę ułatwić zadanie osobom o dużych dłoniach.  Tank to kultowa produkcja, która mimo upływu lat ciągle daje masę frajdy. Sterowanie na ekranie dotykowym nie jest tak przyjemne jak tradycyjne pady, ale mimo to da się czerpać przyjemność z gry. Ta bowiem nie straciła ani trochę ze swojego ducha i ciągle szalenie wciąga oraz przykuwa do smartfona na długie godziny.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 