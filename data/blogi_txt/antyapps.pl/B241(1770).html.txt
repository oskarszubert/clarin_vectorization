01.06.2012 W App Store nie brakuje aplikacji, które pozwolą nam zmierzyć się z pozoru szarą codziennością różnorodnych zawodów np. fryzjera bądź właściciela kawiarni. Wciągająca, nie pozwalająca się oderwać od gry fabuła sprawia, że nad produkcjami tego typu można spędzić dłuuugie godziny. Niemalejącą popularność gatunku zauważył dziecięcy kanał Nickleodeon, który postanowił w kelnerski frak ubrać nikogo innego, jak znanego wszystkim SpongeBoba.  Pan Krab postanowił powiększyć swoje restauracyjne imperium. W jego nowym lokalu pracę dostał sam SpongeBob. Pomóż sympatycznemu bohaterowi oceanicznych głębin w obsłudze lokalu. Wysłuchuj i realizuj zamówienia podwodnych gości, odbieraj gotowe potrawy, zadbaj o zadowolenie klientów. Poczuj się jak prawdziwy kelner! – tak w skrócie można opisać produkcję mobilnego oddziału Nickleodeona przygotowaną specjalnie dla dzieci, choć w tajemnicy wam powiem, że także dorośli znajdą w tej grze coś dla siebie.  Bajeczna, kolorowa grafika dostosowana do ekranu Retina oraz intuicyjna obsługa – to dwie główne cechy tej gry, dzięki którym twoje dziecko po prostu pokocha SpongeBob Diner Dash. Kiedy do tego zestawu dołączymy ulubionego bohatera codziennej kreskówki, zadowolenie jest wręcz murowane! Pomimo angielskiego interfejsu, ilość tekstu w tej grze jest na tyle znikoma, że gra nie powinna sprawiać żadnych problemów. W ramach promocji Free App A Day, SpongeBob Diner Dash pobierzecie dziś bezpłatnie z App Store. 