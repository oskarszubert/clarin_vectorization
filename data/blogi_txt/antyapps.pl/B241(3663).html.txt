14.01.2013 Choć mamy już połowę stycznia, patrząc za okno chyba po raz pierwszy w tym sezonie możemy powiedzieć, że przed nami długie, typowo zimowe wieczory. Na tą wyjątkową okazję, mam dla was nową grę logiczną, która zdecydowanie spędzi sen z waszych powiek. Poznajcie SEQ.  Jesteście gotowi na prawdziwe wyzwanie? – pytają developerzy ze studio Nuage Touch, które poza SEQ odpowiedzialne jest także za recenzowane przeze mnie kilka dni temu Pile. W swojej nowej aplikacji zapraszają nas do zabawy z liczbami, która mi odrobinę przypomina rozwiązywanie kultowego Sudoku. O co chodzi? Przed nami wyjątkowa plansza wypełniona pustymi i pełnymi kwadracikami.  Puste, będziemy musieli wypełnić odpowiednią liczbą, pełne wymuszają na nas pozycję danej cyfry. Dotykamy kolorowego kwadratu, a następnie łączymy puste pola tak, aby dojść do zera zgodnie z rozmieszczonymi na planszy wskazówkami. Choć na pierwszy rzut oka można pomyśleć – banalne! – i przez pierwsze kilka poziomów faktycznie tak jest, im dalej tym sprawa zaczyna się coraz bardziej komplikować. Tworzone ścieżki mogą się łączyć, przenikać przez siebie, skręcać, wykręcać, aż w końcu dostajemy prawdziwego zawrotu głowy.  Na dobry początek, od twórców otrzymujemy dwa zestawy plansz. W ramach świata A i B do pokonania będziemy mieć aż 40 poziomów. Gdy jednak przyjdzie ochota na więcej, twórcy umożliwiają nam zakup dodatkowych 120 poziomów rozdzielonych do dwóch paczek po 60 plansz za jedyne 0,89€. Poza ciekawym, innowacyjnym pomysłem, gra wyróżnia się także ultra minimalistyczną oprawą graficzną, która w tym wypadku dodaje jedynie uroku i pozwala nam przelać pełne skupienie na rozwiązywaną zagadkę. Kto nie boi się liczb, niech ściąga. Naprawdę warto! 