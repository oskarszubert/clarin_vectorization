11.09.2012 Gier platformowych na Androida mamy pod dostatkiem. Problem polega na tym, że wiele z nich, mimo świetnych projektów świata, innowacyjności czy wspaniałej grafiki nie zdaje testu kiedy chodzi o sterowanie. Często wirtualne przyciski sprawdzają się przy uproszczonych lub nie wymagających specjalnej zręczności produkcjach. Megatroid, którego tytuł już na pierwszy rzut oka przypomina Metroida od Nintendo, klimatem nawiązuje do klasyki, a nawet poziomem trudności — jeśli zdecydujemy się wybrać jej wyższy poziom. A czy przy tym zachowuje wysoką grywalność? Na początek nutka historii. W grze wcielamy się w Hali, wojowniczkę której zadaniem bojowym jest uratowanie galaktyki spod władania wszechmocnego władzy Imperium. Jest członkiem sieci GRiN, która postanowiła, wraz ze swoim kompanem S.P.A.K.Kiem stawić czoło wrogom.  Gra jest klasyczną platformówką 2D, w której nieustannie poruszamy się w prawą stronę ekranu. Wszystko to z pomocą wirtualnych przycisków prawo/lewo oraz dwóch klawiszy akcji: skoku oraz strzelania. Co ciekawe, każdy z poziomów jest generowany losowo, przez co, jak obiecują twórcy, nie będzie czasu na nudę. No i z jednej strony muszę przyznać im rację — wszystkich poziomów na pamięć się nie wyuczymy, przynajmniej jeśli dawkujemy sobie grę w rozsądnych porcjach.  Dla wielu graczy bardzo istotnym elementem każdej produkcji jest grafika. Sam byłem bardzo pozytywnie zaskoczony tym, co widziałem. Jako miłośnik gier wszelakich, nie tylko na smartfony i tablety, z niedowierzaniem przyglądałem się dopracowanej animacji, która obejmowała nawet porozrzucane po planszy elementy takie jak beczki czy inne konstrukcje, które zrzucaliśmy przechadzając się obok nich. Oprócz tego ekipa z Triolith Entertainment wykonała kawał dobrej roboty przy zabawie światłem, przez co każdy poziom składa się z sekwencji jasnych i ciemnych. Obie mają wspólny mianownik — wyglądają fenomenalnie.  Z niedowierzaniem wsłuchiwałem się także w ścieżkę dźwiękową, która na myśl przywodzi stare, dobre czasy 16-bitowców. Ekipie odpowiedzialnej za muzykę należą się duże brawa. Co ciekawe, wszystkie numery z gry można za darmo pobrać w serwisie SoundCloud. Dopracowana mechanika, za każdym razem generowane plansze, a wszystko to skąpane w inspirowanych staroszkolnymi grami dźwiękach, zatem gdzie tkwi szkopuł? Moim zdaniem są dwa: mikrotransakcje oraz… nuda, którą odczuwa się już po kilkunastu partiach, bo mimo że plansze generowane są losowo, to nie czeka tam na nas nic specjalnie świeżego. Ale nie zmienia to faktu, że Megatroid jest solidną i dopracowaną produkcją. Twórcy nie tylko postanowili na dobrą zabawę, ale także na precyzyjne tutoriale dotyczące zarówno rozgrywki jak i nawigacji po menu oraz sklepie. Gra dostępna jest za darmo w serwisie Google Play oraz AppStorze. Ocena: 4/6 