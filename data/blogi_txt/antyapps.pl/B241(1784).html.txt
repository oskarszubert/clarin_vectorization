31.01.2012 Jednym ze skutków wciąż małej popularności Windows Phone jest brak wielu lokalnych aplikacji. Na szczęście z każdym dniem stan ten ulega poprawie. Ipla jest aplikacją do obsługi interaktywnej telewizji internetowej. Dzięki niej otrzymujemy dostęp do pokaźnego archiwum multimediów, w dużej mierze pochodzących od grupy Polsat. Całą treść podzielono na siedem kategorii: Serial, Show, Gamer, Sport, News, Music, Mini. Tak więc prawie każdy znajdzie tutaj coś dla siebie.  Program dopasowano wyglądem do interfejsu metro. Mamy lekko przycięte krawędzie, kafelkowate kategorie oraz wiele przewijania. Całość prezentuje się naprawdę ładnie i spójnie. Jedyne czego można się przyczepić to zbyt długie ładowanie poszczególnych elementów. Niestety na dopasowaniu wyglądu się kończy. Gdzie możliwość pobrania konkretnego programu i obejrzenia go offline? Gdzie wsparcie kafelków, które mogłyby wyświetlać nowo dodane audycje? Co się stało ze współpracą z HUB-em Zune? Dlaczego użytkownicy Windows Phone nie mają dostępu do kanałów informacyjnych? Jestem w stanie zrozumieć brak płatnych treści (regulamin Marketplace nie pozwala na płatności inne niż oficjalnie związane z Microsoftem), ale brak pozostałych funkcji jest sporym minusem. Skoro już przy minusach jesteśmy. Zadziwiające jak wiele niedoróbek można znaleźć w tak ubogiej funkcjonalności. Ipla nie do końca zrozumiale sortuje poszczególne odcinki seriali, dodatkowo brak tytułów potrafi znacznie utrudnić odnalezienie tego konkretnego. UI wiele brakuje w kwestii intuicyjności. Zazwyczaj klikamy poszczególne opcje na zasadzie „a co będzie jak wybiorę…”. Poza samym odtwarzaniem, ipla na Windows Phone nie oferuje zbyt wiele. Nawet w dostępnych opcjach są ukryte jakieś błędy. Przykładowo wyszukiwarka nie pokazuje nam wpisywanego teksty, aż do momentu jego zatwierdzenia. Cieszy fakt wydania ipla na Windows Phone. Jej podstawowa funkcjonalność działa bez większego zarzutu. Niestety wiele małych niedoróbek oraz brak przydatnych rozwiązań sprawiają, że aplikacja pozostawia spory niedosyt. Ocena: 3+ Aplikacja jest do pobrania za darmo z Windows Phone marketplace 