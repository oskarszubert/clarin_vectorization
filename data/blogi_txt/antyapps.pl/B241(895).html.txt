22.10.2012 O bezpieczeństwie naszych komputerów i danych przechowywanych w Internecie mówi się praktycznie codziennie. Inżynierowie stają na głowach wymyślając kolejne rozwiązania, które byłyby w stanie choć trochę podnieść nasze wirtualne bezpieczeństwo. A jak wygląda to z potrafiącymi nie wiele mniej (z perspektywy zwykłego użytkownika) smartfonami? Sprawa jest nieco bardziej skomplikowana, jednak wszystko w naszych rękach.  SYOD czyli Secure Your Own Device (w wolnym tłumaczeniu – Chroń swój telefon) to aplikacja, która pomoże nam zadbać o bezpieczeństwo naszego iPhone’a. Twórcy programu wyróżnili 9 punktów, które ich zdaniem mają największy wpływ na ochronę naszego urządzenia, a wśród nich: kod blokady, automatyczne czyszczenie zapisanych danych, auto blokada, zdalne usuwanie danych, ustawienia przeglądarki Safari, Siri, łączenie z bezprzewodowymi sieciami WiFi, Bluetooth oraz Jailbreak. Jeżeli ktoś się spodziewał, że po uruchomieniu aplikacji, algorytm automatycznie wyświetli nam wynik skanowania naszego telefonu pod względem bezpieczeństwa, będzie niestety rozczarowany – tak, ja też należałem do tego naiwnego grona – jednak program szczegółowo opisuje wszystkie wyszczególnione punkty. Zadbano także o instrukcje „krok po kroku” jak dostać się do poszczególnych ustawień. Po wykonaniu każdego punktu z listy, możemy go odznaczyć w sposób znany z aplikacji typu To-Do-List. Raport z przeprowadzanych przez nas zmian, podglądniemy w zakładce Report.  SYOD to aplikacja, którą tak szybko jak instalujemy,  tak prędko też usuwamy gdyż po prostu nie ma sensu trzymać jej dłużej. Raz wykonana „checklista” będzie przecież działała dożywotnio, chyba, że sami pokusimy się o wprowadzenie zmian. Choć niektóre punkty są mocno przesadzone, to mimo wszystko warto rzucić okiem na przygotowane zestawienie. Bezpieczeństwa nigdy za wiele! Ocena 3/6. 