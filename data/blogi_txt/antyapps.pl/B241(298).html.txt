14.08.2013 Wysuwane zza lewej krawędzi menu to ostatnio bardzo popularne rozwiązanie w aplikacjach. Dlaczego zatem nie wykorzystać tego rozwiązania w sposób bardziej uniwersalny? Appsi to właśnie rodzaj takiego wysuwanego panelu, w którym możemy umieścić wszystko, co tylko dusza zapragnie. Appsi jest rozwiązaniem bardzo konfigurowalnym, a także skonstruowanym w sposób modularny. Oznacza to, że sama aplikacja daje nam dość podstawowe możliwości, ale po zainstalowaniu dodatkowych wtyczek (notabene płatnych) możemy wykorzystać ją na wiele różnych, bardziej zaawansowanych sposobów. To dość sprytne rozwiązanie, które pozwala użytkownikom przetestować program i zdecydować, czy są gotowi zapłacić za jego dodatkowe funkcje. Jak to działa jednak w praktyce? Po zainstalowaniu aplikacji otrzymujemy dostęp do wysuwanego zza lewej krawędzi paska. Umieszczona tam jest lista wszystkich aplikacji poprzedzona naszymi ulubionymi programami. Te ostatnie możemy, rzecz jasna, skonfigurować samodzielnie. Pasek ponadto wyposażono w wyszukiwarkę pozwalającą na znajdowanie danych produkcji po ich nazwie. Użytkownik może w sposób bardzo zaawansowany spersonalizować aplikację. Nie ogranicza się to jedynie do jej wyglądu (a tutaj możliwości są nadzwyczaj szerokie), ale też sposobu działania. Możemy m.in. ustawić widoczny przy krawędzi pasek, który będzie aktywował nasz panel. Długość paska ma tutaj niebagatelne znaczenie, bo w ten sposób pozostawimy miejsce na uruchamianie paneli innych aplikacji korzystających z tego modelu nawigacji. Ponadto program obsługuje gesty, które pozwalają nam w szybszy sposób uzyskać dostęp do ulubionych czy innej grupy aplikacji i poleceń.  Możliwości aplikacji znacząco rozszerzają dodatki umieszczone w Google Play. Dzięki nim Appsi może zawierać ustawienia systemowe, obsługiwać nasze połączenia i SMS-y, a nawet dostarczać informacje z kalendarza. Jest to jednocześnie sposób na monetyzację produktu – jak już wspomniałem, pluginy są w odróżnieniu od podstawowej wersji aplikacji płatne. Appsi może nie jest jakimś rewolucyjny rozwiązaniem, bo idea uruchamiania aplikacji z poziomu wysuwanego paska już pojawiała się na Androidzie (chociażby wskutek inspiracji systemem Ubuntu dla smartfonów). Niemniej jest to jedna z bardziej konfigurowalnych i wszechstronnych produkcji tego typu. Co prawda za tę wszechstronność przyjdzie nam niestety zapłacić, ale na szczęście relatywnie niewiele. 