07.12.2012 Jak trudne może być złączenie kilku elementów w całość? Nie mówimy tu o puzzlach składających się z kilku tysięcy elementów, a kostek liczących 2–4 elementy, ale i tak potrafiących rzucić nam niezłe wyzwanie o czym przekona się każdy, kto da szansę najświeższej produkcji Nappa Apps — Tiny Aliens Escape. Problemem nie jest plansza 5×7 — nie jest to wielka powierzchnia, większość miłośników gier logicznych raczej spotkała się wcześniej z miejscami dającymi większe pole do popisu. Pewnie zastanawiacie się gdzie w tym wszystkim jest haczyk? Otóż problem polega na tym, że klocków nie możemy swobodnie przesuwać. By nimi nawigować, używamy specjalnych bloków które odsuwają i przyciągają kafelki. Te są porozrzucane losowo w każdej planszy — każdorazowo trzeba myśleć kilka ruchów do przodu, by nie utkwić w martwym punkcie i nie musieć zaczynać wyzwania od początku z powodu blokady czy patowego ułożenia. Proste zasady: przyciągnij i odepchnij. Jednak projektanci z Nappa Apps wiedzieli jak wykorzystać kilka elementów i stworzyć za ich pomocą prawdziwe wyzwanie, które wyrwie każdemu decydującemu się go podjąć kilka godzin z życia. Pod względem oprawy Tiny Aliens Escape specjalnie nie zachwycają, ale z drugiej strony również nie odpychają. Są najzwyczajniej w świecie poprawne, niczym specjalnym się nie wyróżniają, podobnie zresztą sprawa ma się w kwestii udźwiękowienia. Najświeższa propozycja Nappa Apps to pomysł, z którym sam się jeszcze nie spotkałem — a takie, szczególnie dobrze wykonane i potrafiące przyssać mnie do ekranu smartfona, cenię najbardziej. Kolejny dowód na to, że nie trzeba zawiłych fabuł i mechanik, by stworzyć atrakcyjną grę która wciąga bez względu na płeć czy wiek. Jeżeli chcecie pomóc w ucieczce tytułowym kosmitom, bierzcie się do roboty i łączcie w pary. Tiny Aliens Escape możecie pobrać za darmo w serwisie Google Play — jest to wersja demo, zawierająca 24 z 60 udostępnionych poziomów. Za pozostałe przyjdzie nam zapłacić niewiele ponad 3 złote i można to uczynić z poziomu aplikacji. 