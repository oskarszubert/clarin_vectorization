07.08.2012 Wczoraj pisałem o bardzo ciekawej aplikacji będącej klientem Twittera, której twórcy próbowali się przebić przez tłum za pomocą oryginalnej nawigacji i interfejsu. Jak im wyszło możecie przeczytać w recenzji Twheel, dziś jednak chciałbym wszystkim użytkownikom Twittera zaproponować zupełnie inną aplikację, będącą czymś na kształt klienta skrzyżowanego z managerem. Slices fot Twitter to rewelacyjna aplikacja do obsługi Twittera, która pozwoli Wam zarządzać swoim streamem i znajdywać nowe, ciekawe profile do obserwowania. Aplikacja wykorzystuje tak dobrze znane wysuwane boczne menu, w którym znajdziecie wiele pożytecznych funkcji. Przede wszystkim opcję Explore, która wyświetla nam pokategoryzowane profile. Po przejściu do tej opcji możemy wyświetlać wybrane kategorie wybierając je z animowanego slideshow lub z listy ukrytej pod nazwą funkcji. Dzięki temu łatwo jesteśmy w stanie rozpocząć obserwowanie nowych kanałów i powiększanie naszego twitterowego streamu. Oprócz tego w bocznym menu znajdziemy nasz timeline i tak zwane Slices. Po wejściu w timeline dostaniemy oczywiście naszą ścianę, na której pokazują się tweety z obserwowanych profili. Dużo jednak ciekawsza jest funkcja Slices, która pozwala nam kategoryzować wybrane profile według własnego uznania i tworzyć specjalną listę. Dzięki temu możemy uniknąć zalewu niepotrzebnymi ćwierkami i wyłapać te, które w danej chwili nas interesują. Oprócz tego aplikacja ma funkcję ukrywania niechcianych profili – Zip It. Dzięki niej możemy wyrzucić z naszego streamu ćwierki wybranych profili, bez potrzeby rezygnacji z obserwowania ich. Slices fot Twitter oferuje również wszystkie podstawowe kategorie funkcji, jak każdy inny klient tego serwisu, możemy więc wejść na nasz profil, przeczytać wiadomości, wyświetlić tweety, w których jesteśmy wspominani, etc. Aplikacja dobrze radzi sobie również z wyświetlaniem zdjęć i wideo. Dodatkowo możemy dodawać dane wpisy do zakładek.  Slices for Twitter wyróżnia się również świetną szatą graficzną i bardzo dobrze rozplanowaną nawigacją. Aplikacja jest również powiązana z serwisem slices.me, który jednak na razie jeszcze jest w fazie beta i nie jest dostępny. Czy są jakieś minusy? Zawsze się znajdą. Chociażby fakt, że czasami, aby przejść do wcześniejszych widoków trzeba nieco się naklikać, zdarzają się również małe problemy z edytorem ćwierków. Z chęcią zobaczyłbym również funkcję powiadomień. Jednak jak dla mnie aplikacja ta to strzał w dziesiątkę. Rewelacyjne opcje, dobry design i logicznie zaplanowana nawigacja. Aż chce się korzystać z Twittera. Aplikacja jest za darmo, ale jeżeli chcecie się pozbyć reklam, musicie zapłacić prawie 5 dolarów. Slices for Twitter dostępny jest również na Androida. Ocena: 5 