12.06.2012 Starsi czytelnicy AntyApps zapewne pamiętają ten tytuł. Piękna, ręcznie rysowana grafika (za ten aspekt odpowiadał były pracownik Disneya), bajkowy klimat fantasy, porwana księżniczka i… pomysł na rozgrywkę, który z jednej strony potrafił cieszyć, z drugiej wielu doprowadzał do furii. Warto wrócić do rewolucji jaką przyniosły ze sobą gry na CD. W latach dziewięćdziesiątych tradycyjne dyskietki były już sporo za mała, a płyty CD sporo za duże na ówczesne produkcje. Tak więc producenci wpadli na genialny (w ich mniemaniu) pomysł, aby z gier uczynić interaktywne filmy. W końcu to tak ładnie brzmi w reklamie, a i prezentuje się wyśmienicie w zapowiedziach. Na tej fali otrzymaliśmy sporo tytułów, w których nasza rola jako gracza była sprowadzona do minimum. Co wcale nie oznacza, że gry te były łatwe. O nie, cześć z nich to najbardziej irytujące gry w historii growej rozgrywki. Na takie miano zasłużył też Dragon’s Lair.* Wcielamy się w niej w rolę mężnego rycerza Dirk The Daring. Jak przystało na grę fantasy, naszym celem musi być albo ratowanie świata, albo księżniczki. W tym wypadku mamy do czynienia z tym drugim wariantem. Fabuła jest, bo być musi, nie stanowi jednak zbyt ważnego aspektu gry. Kluczowe jest podejście do samej rozgrywki. Najpierw jednak zapraszam do obejrzenia trailera:  Czuć w nim „starą” kreskę. Prawda, że zabawa wygląda ciekawie? Animowana grafika (w tamtych czasach to było coś) i gra prawie jak film? Rzeczywistość okazała się bardzo zgodna z tym założeniem, tylko że o wiele mniej miodna niż się większości wydawało. Otrzymaliśmy tytuł gdzie tak naprawdę oglądaliśmy film, a nasze, podjęte na szybko decyzje, pozwalały przejść do następnej ceny, zobaczyć ciąg dalszy. I tak przez całą grę. Od strony rozgrywki była (i jest) to pełnokrwista zręcznościówka. Jedyne co się liczy, to wciśnięcie odpowiedniego klawisza w odpowiednim czasie. A mamy ich 5, cztery kierunkowe i atak mieczem. Zabawa była prosta (pod względem mechanizmu) i irytująca. Na podjęcie decyzji zazwyczaj mieliśmy ułamki sekund, a tylko jedna z 5 była właściwa. Każda inna kończyła się naszą śmiercią. Czasem trzeba było podjąć 5-6 decyzji w przeciągu parunastu sekund, a jedna zła kończyła całą sekwencję. Tak też jest w wersji na urządzenia mobilne.  Dragon’s Lair jest prawie wiernym portem. Ma to swoje plusy, ale też minusy. Doskwierać może niska jakość nagrań wideo, zwłaszcza gdy ktoś zapragnie gry na tablecie. Sterowanie nie powinno sprawiać problemów innych niż opisane powyżej. Do gry dodano też mały przewodnik, opcję modyfikacji ilości żyć (w tym nieskończoność) oraz dwa tryby zabawy. W jednym z nich po śmierci powtarzamy zadanie, w drugim czeka nas kolejna przeszkoda.  O grafice już wspomniałem, a dokładniej o wstawkach wideo. Są klimatyczne, zwłaszcza gdy ktoś pamięta gry z tamtych lat. Nie zmienia to jednak faktu, że w dzisiejszych czasach mocno odstają od standardów. Podobnie jest z muzyką, nie każdy będzie w stanie ją docenić. Dragon’s Lair w wersji na Androida kosztuje prawie 15 zł. To drogo, zwłaszcza jak dla kogoś, kto z grą nigdy nie miał styczności. Ci którzy pamiętają grę z lat młodości, (a miała ona dziesiątki portów) zapewne się skuszą. Wszak irytujący poziom trudności potrafi mieć swój urok. Tak jak i główny bohater, księżniczka, poczucie humoru, kreska i wiele, wiele innych aspektów, które zostały w pamięci fanów. Gra jest dostępna również w wersji na iOS *Tutaj należy się małe sprostowanie. Gra w swej pierwotnej formie nie powstała z myślą o CD. Premierę miała o wiele, wiele wcześniej na nośniku zwanym Laserdisc. Jednak to dopiero rewolucja CD pozwoliła jej wkroczyć pod domowe strzechy wielu graczy, obrazując opisaną powyżej modę. Była pewnym zwiastunem tego, do czego mają być wykorzystane czytniki laserowe. 