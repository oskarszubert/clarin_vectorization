29.05.2012 Jakiś czas temu, zachęcałem was do wspólnego gotowania razem z Kuchnią Agaty. Ta sympatyczna, świetnie przygotowana aplikacja to baza naprawdę fajnych, nie zawsze bardzo skomplikowanych przepisów, które może przygotować każdy z was. Jeżeli gust pani Agaty do was nie przemawia, a wy nadal szukacie kuchennych inspiracji, koniecznie przyjrzyjcie się aplikacji przygotowanej przez kanał Kuchnia+. Kuchnia+ to aplikacja, która także nie grzeszy nieestetycznym designem. Wszystko zostało tu rozmieszczone dość intuicyjnie i każdy powinien odnaleźć się bez problemu. Na stronie głównej – Przepisy – znajdziemy cztery pozycje: Rodzaje dań, gdzie zgromadzone przepisy zostały pogrupowane ze względu na ich kategorię np. potrawy wielkanocne, potrawy wigilijne, przekąski, zapiekanki; Kuchnie świata, to miejsce gdzie szybko odnajdziecie recepty na dania pochodzące z konkretnych zakątków kuli Ziemskiej, np. kuchnia arabka, brazylijska, chińska lub grecka; zgromadzone przepisy, zostały także pogrupowane według miejsca pochodzenia, a konkretnie w którym programie na kanale Kuchnia+ mogliśmy zobaczyć ich realizację; ostatnia grupa Prowadzący to zgodnie z nazwą przepisy uporządkowane według ich autorów. To co znajdziemy w Kuchni+, a brakowało w aplikacji pani Agaty, to materiały filmowe, które w tym przypadku są po prostu fragmentami programów emitowanych przez stację. Podobnie jak w Kuchni Agaty przepis możemy dodać do listy ulubionych. Nowością jest możliwość dodania listy zakupów do aplikacji Listonic (o ile mamy ją obecnie zainstalowaną na naszym telefonie).  Kuchnia+ to także kalkulator miar i wag, z którego pomocą szybko przeliczymy składniki z proponowanych przepisów kulinarnych. Kalkulator szybko pokaże różne wartości wagowe, obliczy ile mililitrów mieści się w szklance, a także pomoże w zamianie angielskich i amerykańskich jednostek na te, znane w naszym kraju. Chcąc porównać oba programy, Kuchnia Agaty nieco wysuwa się na prowadzenie w kwestii grafiki aplikacji. Tam przepisy prezentowały się znacznie ładniej. Cieszyła także bogata galeria zdjęć, dzięki której jadło się już samymi oczami. Kuchnia+ to natomiast bardzo fajne uzupełnienie dla wszystkich widzów kulinarnego kanału o tej samej nazwie. Przygotowanie aplikacji jest na poziomie i także nie ma problemów z jej obsługą. Na plus zasługują liczne materiały filmowe, synchronizacja listy zakupów z Listonic oraz kalkulator miar. Kuchnia+ to program bezpłatny, pobierzecie go z App Store. 