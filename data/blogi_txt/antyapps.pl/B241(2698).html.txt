08.11.2013 Nokia Copter choć jako projekt miał zasięg globalny, to został przygotowany i zrealizowany w naszym pięknym kraju. Najpierw zaistniał jako zagadkowe trailery i nazwa, aż w końcu odkryto karty. Mały dron helikopter z umocowaną do siebie Nokią 1020 przeleciał nad kilkoma miastami prezentując nam możliwości aparatu umieszczonego w tym telefonie. Więcej o samym projekcie jak i jego efektach możecie dowiedzieć się dzięki oficjalnej aplikacji. Nokia Copter bo taką nosi nazwę prezentuje nam efekt pracy drona, przy okazji przybliżając nam informacje o wybranych miejscach, a także samym robocie. Tutaj spotkał mnie największy zawód. Kilka zdań oraz 4 zdjęcia bez możliwości powiększenia to stanowczo zbyt mało by zaspokoić ciekawość tym obiektem. Najchętniej widziałbym tam model w 3D z możliwością przyjrzenia się mu z każdej strony. Na głównej stronie mamy trzy zakładki, wspomniany opis drona, ulubione lokalizacje oraz listę trzech miast do wyboru (Warszawa, Kraków, Wrocław). Po wybraniu któreś z nich wczyta się mapa miasta z zaznaczonymi punktami w którym zostały nagrane materiały. Aby ułatwić nawigację obok mamy bardziej klasyczną listą. Każdy punkt to krótki opis obiektu, jego położenie na mapie, galeria zdjęć oraz film nakręcony za pomocą helikoptera i Lumii 1020. Na dolnym menu ukryto opcję dodawania do ulubionych.  O samych filmach nie będę się rozpisywał, polecam obejrzeć je samemu, wyglądają po prostu dobrze. W każdym wykorzystaną taką samą ścieżkę dźwiękową, co może być męczące zwłaszcza jak za jednym razem zechcemy obejrzeć wszystkie. Materiały nie grzeszą długością, tak więc zajmie nam to kilka minut. Do interfejsu programu nie mam większych zastrzeżeń. Opisy miejsc mogłyby być trochę dłuższe, a galeria zdjęć bogatsza, ale to co jest też dobrze spełnia swoją rolę. Nokii należy się pochwała za ciekawy pomysł na promocję sprzętu ale i naszego kraju. Aplikacja dostępna jest globalnie i zbiera dobre oceny także w zagranicznych sklepach oraz serwisach o Windows Phone. Owszem, jest to aplikacja którą po kilku użyciach kasuje się z pamięci telefonu, jednak do tego czasu możemy spędzić z nią kilka miłych chwil, a zagranicznym znajomym polecić do zapoznania się z tym jak ładne mamy miasta. Nokia Copter dostępna jest za darmo dla posiadaczy telefonów z serii Lumia. 