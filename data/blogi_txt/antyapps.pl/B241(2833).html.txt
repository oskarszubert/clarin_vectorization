23.01.2013 Cover Flow  to jedna z najbardziej charakterystycznych cech odtwarzacza muzycznego na systemie mobilnych od Apple. Tryb okładek podbił serca wielu użytkowników oraz doczekał licznego grona klonów. Choć obecnie nie jest już niczym nowym to jednak dalej, pozostaje ciekawą formą prezentacji naszej kolekcji muzycznej. Jeżeli brakuje Ci takiego widoku na Windows Phone, sięgnij po AlbumFlow. Na wstępie warto wyjaśnić jedną rzecz. AlbumFlow nie jest oddzielnym odtwarzaczem muzyki, a jedynie nakładką na ten systemowy. Nie wiem czy w najnowszej wersji systemu mobilnego od Microsoftu dalej istnieje to ograniczenie, ale to właśnie w takim trybie pracuje AlbumFlow. Ma ono swoje dobre strony, dzięki temu wszystko pozostaje ujednolicone, a dobrze przygotowana nakładka graficzna prawie pozwala nam zapomnieć o tym, że nie jest to pełnoprawny odtwarzacz. Przejdźmy jednak do samego programu.  Jego główne zadanie to prezentacja albumów w trybie Cover Flow. W przeciwieństwie do iOS jest on wspierany zarówno w pozycji horyzontalnej jak i wertykalnej. Niestety, ta pierwsza nie pozwala na podgląd listy utworów. Zaraz po starcie aplikacji mamy możliwość odtworzenia zdefiniowanych wcześniej playlist (nie mamy możliwości ich tworzenia z poziomu AlbumFlow) oraz przejścia do trybu widoku okładek. Jego obsługa nie powinna sprawić nikomu problemu. Poza standardowym przeglądaniem albumów za pomocą gestu przewijania, mamy możliwość powtórzenia konkretnej piosenki bądź całej płyty oraz losowego ich odtwarzania. To właściwie tyle, nie ma możliwości przewijania, przypinania poszczególnych elementów jako kafelków czy też udostępniania.  Graficznie całość prezentuje się dobrze. Wprawdzie UI nie jest do końca przemyślane, co sprawia że w pozycji poziomej możemy jedynie przeglądać okładki, ale nawet pomimo tego z aplikacji da się korzystać całkiem sprawnie. Niestety, AlbumFlow potrafi złapać laga podczas przewijania listy, szkoda. Możemy też stworzyć kafelek dla aplikacji (brak wsparcia rozdzielczości i największego kafelka z Windows Phone 8), który będzie pokazywał ostatnie utwory.  AlbumFlow to ciekawa odmiana od systemowego odtwarzacza. Jeżeli jego wygląd już Was lekko znudził, może czas na małą zmianę? Szkoda tylko, że autorzy nie postarali się o więcej opcji i lepszy interfejs, które uczyniłyby aplikację bardziej praktyczną. AlbumFlow dostępny jest za darmo i nie posiada reklam. 