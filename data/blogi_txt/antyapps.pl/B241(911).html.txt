18.04.2012 Internetowe „memy” są obecnie plagą. Znajdziecie je niemal na każdym portalu z treściami humorystycznymi. Czy to będzie Kwejk czy też Demotywatory nie ma to większego znaczenia, „memy” są po prostu wszędzie. Teraz mogą pojawić się także na naszych zdjęciach, a wszystko dzięki aplikacji Memefier.  Zanim przejdę do  recenzji aplikacji, kilka słów o samych „memach”. Czym tak właściwie są? Opis tego internetowego trendu to nie lada wyzwanie. Niektórzy nazywają je internetowymi „wirusami”, które po prostu zapadają w pamięć bez względu na to, czy tego chcemy czy też nie. Tak jest i już. W rzeczywistości, są to po prostu zabawne obrazki z humorystycznym przesłaniem. Najpopularniejszą ich odsłoną są „memy” rysunkowe, z którymi będziemy mieć do czynienia w Memefier. Memefier to właściwie aplikacja, która pozwala nam robić zdjęcia. Efekt końcowy będzie jednak dość niecodzienny i nie mówię tu o nałożeniu setek filtrów. Algorytm programu wykrywa bowiem twarz fotografowanej osoby i na jej miejsce wkleja wspomnianego, internetowego „mema”.  Program może działać w trzech trybach. W pierwszym – Single Meme – to od nas zależy, która „memowa” twarz zastąpi naszą głowę. Drugi ­– Multiple Memes – pozwala nam określić grupę grafik, z której później program losowo wybierze nasze nowe oblicze. Ostatni – Random Memes – zgodnie z nazwą, wylosuje „mema” z całej bazy. Aplikacja jest bardzo prosta w obsłudze i nie wymaga od nas żadnych umiejętności graficznych w celu przygotowania zabawnego zdjęcia. Program bezbłędnie wykrywa jedną jak i wiele twarzy i samodzielnie dostosowuje wielkość doklejanego obrazka. Na wstępie do naszej dyspozycji twórcy oddają jeden katalog twarzy, za kolejne będziemy musieli zapłacić. Każdy kolejny zestaw to koszt 0,79€. Jeżeli bawi wam „memowy” humor czym prędzej ruszajcie do AppStore. Dziś, w ramach specjalnej promocji, Memefier pobierzenie bezpłatnie. 