18.10.2013 Nieraz zdarzało się już, że gry znane do tej pory ze swojej „analogowej” formy, lądowały na naszych urządzeniach mobilnych w nowej wersji, gdzie kartkę z długopisem zastępowały nasze własne palce oraz ekran dotykowy. Trudno powiedzieć, czy frajda z grania jest w takim przypadku porównywalna, jednak z pewnością uratowałbym wiele ostatnich stron zeszytów, gdyby w czasach mojej młodości tablety były dostępne. Tym razem twórcy poszli o krok dalej, rozwijając prostą grę w piłkarzyki, jaka z pewnością niejednokrotnie towarzyszyła wam w szkole, o trzeci wymiar. Na łamach AntyApps pisaliśmy już o podobnych produkcjach (Paper Soccer, Old School Soccer), jednak wszystkie opierały się jedynie na dwóch wymiarach. Sprawdźmy, jak prezentuje się kultowa gra w wirtualnym zeszycie 3D. PageBall od pierwszego uruchomienia pozytywnie zaskakuje dostępem do kilku wersji językowych. Mimo że tak prosta i znana na całym świecie gra nie wymagała przekładu, to mimo wszystko miło zobaczyć ją w polskiej odsłonie. Poza naszym rodzimym językiem do wyboru mamy również angielski, niemiecki, rosyjski oraz szwedzki.  Jeśli chodzi o oprawę graficzną, nie jest to może design trafiający w moje gusta, jednak nie można powiedzieć, że gra wygląda brzydko (choć „maskotka”, jaka towarzyszy nam podczas rozgrywek, ze swoją „trąbą” przymocowaną do czubka głowy, na pewno nie należy do najładniejszych). Przechodząc przez poszczególne części menu, dochodzimy do właściwej części naszej rozgrywki, czyli wirtualnych kart zeszytu, na których odbywają się mecze. Widok możemy przybliżyć „rozsuwając” ekran dwoma palcami. Samo kontrolowanie naszego ołówka nie należy jednak do najwygodniejszych. Aby narysować określoną linię, musimy przesunąć wirtualny trackball w wybraną stronę, a następnie zatwierdzić ruch dwukrotnie klikając. Proste rozwiązania są zazwyczaj najlepsze, dlatego wydaje mi się, że w tym przypadku twórcy nieco przekombinowali.  Gra dostępna jest w dwóch wersjach. Darmowa odsłona PageBall pozwala nam jedynie rozgrywać mecze w trybie kampanii. Mamy tu do odblokowania 9 różnych plansz. W każdej z nich będziemy rozgrywać mecze na boiskach przyjmujących inne kształty. Decydując się na wersję płatną, za którą zapłacimy 3 złote, dostajemy możliwość zmierzenia się z innymi graczami. Będziemy mogli wykorzystać jedno urządznie lub połączyć się przez Wi-Fi z inną osobą posiadającą zainstalowaną grę w wersji PRO. Jeśli więc zdarza się wam od czasu do czasu partyjka piłkarzyków podczas nudnego wykładu lub lekcji w szkole, w trosce o cenne kartki z zeszytów, polecam zaoszczędzić wspomnianą kwotę i wykupić pełną wersję apki.  Gra warta jest swojej ceny, jeśli nie odstraszy was nieco niewygodne sterowanie. Dobrze, że twórcy udostępnili jej darmową odsłonę, żeby każdy mógł sprawdzić ją przed zakupem wersji rozszerzonej, która otwiera możliwości gry dla dwóch graczy. Mi bardziej odpowiadają piłkarzyki w dwóch wymiarach o których wspominałem we wstępie, jednak z pewnością znajdą się tacy, którym bardziej przypadnie do gustu nowocześniejsza forma zabawy ze szkolnych ławek. 