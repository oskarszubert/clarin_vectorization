09.07.2013 Sporo się w ostatnim czasie mówi o pasku zadań, którego brak w Windows 8 spotkał się z negatywną reakcją wielu użytkowników. W rezultacie powstała masa modyfikacji pozwalających przywrócić ten element w systemie. Co ciekawe, programy ego typu pojawiły się też na Androidzie. Ciekawostka czy coś więcej? Na co użytkownikowi Androida pasek zadań z przyciskiem Start? Cóż, na to pytanie pewnie każdy odpowie sobie indywidualnie. Przykładowo tablety z systemem Google mają już na dole ekranu stale widoczny pasek. Gdyby zastąpić go właśnie tym rozwiązaniem, rezultat mógłby być co najmniej interesujący.  Co potrafi Taskbar stylizowany na Windows 8? Przede wszystkim, wbrew nazwie nie jest to aplikacja, która, tak jak w Windows 8, przenosi nas do ekranu z kafelkami, zamiast tego dodaje ona do systemu charakterystyczne, znane raczej z Windows 7 menu z aplikacjami i narzędziami. Może ono zawierać wiele różnych treści – począwszy od kontaktów i ustawień systemowych, a na folderach z aplikacjami skończywszy. Wszystko to swobodnie segregujemy i edytujemy.  Ponadto na pasku zadań obok ikonki Start znajdziemy, zupełnie tak jak w Windows, listę uruchomionych aplikacji. Możemy się dzięki temu szybko między nimi przełączać. Lista ta znika, kiedy menu start jest zwinięte, dzięki czemu nie zajmuje cennego miejsca na ekranie. Jedynie lewy dolny róg jest zagospodarowany przez ikonkę w kształcie logo Windows 8. Aplikacja ma dość rozbudowane opcje, dzięki którym możemy dostosować m.in. wysokość czy sposób wyświetlania poszczególnych elementów. Szkoda, że zabrakło tutaj jakiegoś systemu motywów lub chociażby preferencji umożliwiających dostosowanie kolorów, co by pozwoliło na personalizację paska.  Taskbar Windows 8 Style to trochę żerowanie na haśle „Windows 8″, bo w gruncie rzeczy poza ikonką aplikacja ta nie ma z najnowszą wersją okienek nic wspólnego. Dodanie menu Start i paska zadań do Androida jest ciekawym rozwiązaniem, ale nic więcej. Osobiście trudno mi byłoby wykorzystywać ten model nawigacji na co dzień i wątpię bym się do niego w końcu przekonał. Niemniej aplikacja sprawia wrażenie zaprojektowanej dobrze, choć pozbawionej wieku praktycznych funkcji, jak chociażby personalizacja wyglądu. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 