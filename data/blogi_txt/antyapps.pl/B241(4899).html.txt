21.03.2012 Za każdym razem, kiedy spoglądałem na podsumowanie najchętniej pobieranych aplikacji w AppStore, przecierałem oczy ze zdumienia widząc program Instant Heart Rate w ścisłej czołówce płatnych programów. Zdawało mi się bowiem nie możliwe, by zwykła aplikacja na iPhona wykorzystując aparat i wbudowaną lampę błyskową podawała dokładny pomiar naszego aktualnego pulsu. Dziś ponownie przetarłem oczy ze zdumienia, tym razem jednak dlatego, że to naprawdę działa!  Instant Heart Rate to aplikacja studia Modula, która osiągnęła wydawałoby się z pozoru rzecz nie możliwą. Używając jedynie wbudowanego aparatu i lampy błyskowej, jest w stanie podać dokładny puls osoby, trzymającej swój palec na soczewce. Kilka sekund i gotowe, żmudny pomiar został wykonany za nas. Jak to działa? Developerzy wykorzystali zmianę koloru skóry opuszka naszych palców wraz z każdym zabiciem serca. W wyniku napłynięcia świeżej krwi, kolor naszych palców ulega delikatnej zmianie, którą jest w stanie wychwycić kamera naszego telefonu. Dalej algorytm wykonuje odpowiednie obliczenia i po chwili gotowy wynik pojawia się na naszym ekranie. Sprawdziłem i to naprawdę działa! Potwierdzają to z resztą świetne recenzje użytkowników w AppStore.  Interfejs programu nie należy do najbardziej skomplikowanych. W trakcie użycia, aplikacja dostarcza nam instrukcji jak powinniśmy trzymać telefon i w razie problemów z dokonaniem pomiarów niezwłocznie nas o tym poinformuje.  Dzięki niej możemy bez większego problemu prowadzić dziennik swoich pomiarów w trakcie wykonywania różnych czynności, a jeżeli tylko poczujemy taką potrzebę, istnieje opcja podzielenia się naszymi wynikami ze znajomymi. Możemy je także przeglądać w formie wygodnego wykresu. W chwili kiedy piszę ten artykuł program dostępny jest bezpłatnie w ramach specjalnej promocji App-o-Day, normalnie możecie go zdobyć za 0,79€. Zatem próbujcie póki „nie boli” to waszego portfela :). 