21.10.2011 Właśnie ukazała się zapewne najważniejsza aktualizacja tego miesiąca – Angry Birds Seasons znów zostało rozszerzone. Tym razem nie chodzi tylko o nowe plansze, ale również świeżutkiego złego ptaka, który jak widać na załączonym obok obrazku potrafi się napompować jak balon. Szybka analiza taktyczna i pewnym jest, że przyda się on do niszczenia zabudowań wroga od wewnątrz. Wystarczy napompować go w odpowiednim momencie i będzie dużo skuteczniejszy niż typowe, siłowe rozbijanie muru. Oczywiście, jeśli już przedstawiamy nowego ptaka to Rovio nie mogło się obejść bez prezentacji wideo, która moim zdaniem wypada naprawdę ładnie. Spokojnie mógłby być z tego przyjemny film animowany, byle tylko nie za długi. Wracając jednak do samej aktualizacji to warto podkreślić, że numerek 2.0 rozpoczyna kolejny sezon Angry Birds – 2012. Nie martwcie się na zapas, jeśli jeszcze nie dokończyliście zdobywania gwiazdek we wszystkich planszach z 2011, będą one nadal dostępne razem z 30 nowymi. Oprócz tego pojawią się nowe osiągnięcia. Cena pozostała niezmieniona 0,79 Euro za wersję na iPhone’a oraz 1,59 za wersję na iPada. Nie muszę chyba dodawać, że warto? W końcu to ta gra, którą kocha cały świat. 