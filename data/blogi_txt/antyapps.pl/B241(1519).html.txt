17.02.2014 Choć premiery spodziewałem się od kilku dni (gra miała wyciek kilka dni temu, niestety nie można było jej pobrać), to jednak fakt pojawienia się jej w sklepie Windows Store mocno mnie zdziwił. Wszak dla wielu Windows 8 to głównie komputer, a tam Grand Theft Auto: San Andreas można kupić bez najmniejszych problemów w wielu różnych usługach i serwisach. Jednak Rockstar nie przejmując się tym, wsparł sklep Microsoftu kolejnym, mocnym tytułem.  Gra podobnie jak jej wersja na Windows Phone 8 nie posiada testowej wersji próbnej. Cena również pozostała bez zmian. Za możliwość zabawy w Grand Theft Auto: San Andreas na swoich komputerach i tabletach zapłacicie 23,99zł. Jak się to ma do obecnej ceny gry np. na Steamie? Tam bez promocji przyjdzie nam wydać 9,99 euro. Niestety nie mam obu aby móc porównać możliwości graficzn. Nie wydaje mi się jednak, aby Rockstar jakoś drastycznie je modyfikował. Podobnie jak w wersji na Windows Phone otrzymujemy bardzo rozbudowane ustawienia graficzne. Dzięki temu gra może chodzić płynnie zarówno na tablecie z ARM i Windows RT jak i na normalnym komputerze. Różnice będą w detalach i jakości prezentowanej grafiki. Niestety nawet na najwyższych Grand Theft Auto: San Andreas wygląda przeciętnie na ekranach komputerów, w niczym nie umniejsza to jednak radości płynącej z zabawy.  Edycja na Windows 8/RT to dodatkowe wsparcie dla sterowania klawiaturą i myszą oraz padem. Ten ostatni rozpoznawany jest bez problemu, wystarczy podpiąć go do gniazda USB. Gra nie tylko go obsługuje, ale też oferuje odpowiednie komunikaty podczas rozgrywki, podpowiadając jaki przycisk należy wcisnąć. Nie dopracowano jednak tego elementu perfekcyjnie, dalej przy pierwszym kontakcie z pojazdem zostaniemy poproszeni o wybór modelu sterowania dotykowego. Dzięki wsparciu dla Social Club możemy synchronizować postępu w grze pomiędzy urządzeniami. Jest też opcja zabawy Offline.  Gra zajmuje blisko 2,5 GB pamięci, co jest istotne zwłaszcza z perspektywy tabletu. Czy warto ją zakupić, czy też skupić się na wersję Steam? Trudne pytanie. Obie mają swoje zalety. Płacąc za wersję w sklepie Microsoftu na chwilę obecną wydacie mniej, do tego otrzymujecie edycję dopasowaną także do tabletów, w tym z Windows RT. Na moim 2 letnim laptopie gra śmiga na pełnych detalach bez problemu. Na Surface RT musiałem lekko obniżyć grafikę, ale również przyjemność z grania jest nieporównywalnie większa niż na smartfonie. Tu również jest obsługa padów. Jeżeli jesteście fanami serii, zdecydowanie polecam Wam tę wersję. Ps: Na laptopach z dwiema kartami graficznymi aplikacje ze sklepu domyślnie mają przypisana zintegrowaną kartę. Jeżeli chcecie grać na pełnych detalach, zmieńcie to. Grę możecie pobrać tutaj. 