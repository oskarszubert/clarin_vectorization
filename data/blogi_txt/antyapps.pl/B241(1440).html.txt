10.01.2013 Słysząc słowo piłkarzyki większość zapewne kojarzy sporej wielkości stoły, w których to za pomocą odpowiednich drągów kierowaliśmy poszczególnymi linami drużyny. Jednak starci czytelnicy mogą pamiętać trochę inną odmianę tej gry. Opartą na sprężynowych zawodnikach, których trzeba było odpowiedni nagiąć aby wykonali strzał. Get the Egg: piłkarzyki przenosi właśnie taką rozgrywkę na nasze smatrfony.  Grę umiejscowiono w dość nietypowym klimacie farmy, na której pojedynek toczy drużyna pingwinów oraz drużyna kogutów. Dodaje to całej rozgrywce humorystycznego akcentu. Zaraz po starcie gry powinniśmy udać się do opcji i zmienić język z angielskiego na polski. Szkoda, że gra nie robi tego za nas automatycznie. Warto też skalibrować urządzenie.  Swoją przygodę z piłkarzykami dobrze rozpocząć od treningu, który przedstawi główne zasady sterowania. Gdy już wiemy o co chodzi, możemy przejść do rozegrania meczu. Wcześnie wybieramy odpowiednie ustawienia meczu, tryb rozgrywki (arcade, bądź też trudniejszy simulation), ilość bramek niezbędnych do zwycięstwa, obecność bonusów oraz to czy gramy z żywym przeciwnikiem, czy też komputerem. Ten pierwszy tryb dotyczy jednego urządzenia. Sprawdza się to szczególnie dobrze na dużych tabletach, kiedy każdy z graczy może spokojnie zasiąść po swojej stronie boiska.  Grać możemy na jednej z 3 aren. I to właściwie tyle. Mało, ale do zabawy wystarczy, a autorzy mają solidną podstawę do rozwijania. Może jakieś proste mistrzostwa? Elementy i tryby do odblokowania? Dodatkowe bonusy?  Model rozgrywki jest… specyficzny. Trzeba przywyknąć do fizyki piłki, mocy strzałów zasad rządzących taką rozgrywką. Jest to znacznie trudniejsze niż w przypadku normalnej wersji piłkarzyków. Na szczęście komputer nie jest zbyt wymagający (brakuje regulowania stopnia trudności) i z czasem nauczymy się kliku sztuczek by go ograć. Sam model gry, nie każdemu przypadnie do gustu. W dużej mierze to czysta zręcznościówka z drobnymi elementami taktyki. Mimo to, zabawa potrafi być przednia, zwłaszcza gdy po drugiej stronie siedzi żywy przeciwnik. Gra z komputerem zbyt szybko nudzi. Brakuje wspomnianych wcześniej elementów zdobywania czegoś, odblokowywania, rywalizacji na punkty w jakimś globalnym rankingu.  Od strony oprawy audiowizualnej Get the Egg prezentuje się bardzo dobrze. Wszystko utrzymane jest w humorystycznej, tonacji. Do tego klimatu idealnie pasuje muzyka jak i dźwięki. Czasem brakuje bardziej szczegółowych detali, ale w trakcie rozgrywki nie zwracamy na to uwagi. Get the Egg: piłkarzyki to specyficzna pozycja. Dobrze wykonana technicznie, oparta na ciekawym modelu rozgrywki, jednak z mocno zręcznościowym charakterem nie każdemu przypadnie do gustu. Niestety, autorzy nie udostępnili darmowej wersji testowej. Za pełną przyjdzie zapłacić niewiele bo 3,49zł. Jeżeli pamiętacie sprężynowe piłkarzyki z lat dzieciństwa Get the Egg zapewne przypadnie Wam do gustu. Pozostali niech się zastanowią nad zakupem. 