20.02.2013 Chłodna kalkulacja ruchów, wypatrzenie ilu złowrogo do nas nastawionych istot musimy się pozbyć i lecimy. Wystarczy wskazać miejsce — no, prawie, bo ilość ruchów jakimi dysponujemy w danej rundzie jest wyliczona co do jednego, także każda nasza akcja musi być starannie przemyślana. Trochę strategii, trochę łamigłówek; dużo wyśmienitej zabawy! Cel jest prosty — dotrzeć do skrzyni. By jednak przebyć tę drogę, przyjdzie nam trochę pogłówkować. Dlaczego? Ano przede wszystkim musimy z drogi zmieść wszystkich nieprzyjaciół. Z tymi jednak sprawa nie jest łatwa, co prawda wystarczy jedynie przez nich przepłynąć, atakując naszym dziobem (?!), jednak to nie będzie prosta misja. Przede wszystkim dlatego, że z każdym poziomem będzie ich przybywać i zmuszeni będziemy rozważnie zaplanować każdy nasz ruch; a poza tym schwytanie ich będzie coraz trudniejsze. Dobranie odpowiedniego kątu pod którym będziemy płynąc, a jakby tego było mało dochodzi jeszcze konieczność uderzenia w odpowiednim momencie, bowiem te wiecznie nie będą stały nieruchomo.  Wraz z progresem zacznie przybywać utrudnień i udoskonaleń. Membrany od których nasz bohater będzie się odbijał jak szalony, chwytanie złotych kluczy by móc otworzyć przejście czy coraz bardziej skomplikowane kombinacje wymagające wyjątkowej precyzji będą na porządku dziennym. Na dokładkę jeszcze potyczki z bossami. Mało? Zatem dodajcie do tego jeszcze łowienie pereł, za które można nabyć zestaw przedmiotów które pomogą nam się sprawniej rozprawić z całą masą niebezpieczeństw i sprawnie dotrzeć do celu, a wśród nich takie rarytasy jak laserowe celowniki. Tych zmieniających rozgrywkę, a nie jedynie estetykę zabawy (bo do wyboru jest kilkadziesiąt różnych „czapeczek” dla naszej ośmiornicy), jest stosunkowo niewiele, dlatego zdobywane podczas gry perły powinny w zupełności wystarczyć. Ale wymagający i lubiący mieć w czym wybierać i przebierać zawsze mogą skorzystać z mikropłatności i dokupić trochę rarytasów na własną rękę. Gra jest, jak doczytałem się w opisie na Google Play, odświeżoną wersją. Przyznaję się bez bicia, że nie miałem przyjemności zapoznać się z pierwowzorem, także o porównaniach nie ma mowy, jeżeli jednak chodzi o techniczne walory gry, to Octopuzzle nie mam nic do zarzucenia. Bezproblemowe sterowanie, ciesząca oko grafika i muzyka która może specjalnie się nie wyróżnia, ale też i nie drażni. Po prostu solidnie skrojony zestaw, który powinien zagościć w urządzeniach wszystkich miłośników główkowania. Gra dostępna jest za darmo na platformie Google Play oraz w AppStorze. 