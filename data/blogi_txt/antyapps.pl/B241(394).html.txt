26.06.2013 Gry z lokalnym trybem zabawy dla wielu graczy to prawdziwa rzadkość. Szczególnie, jeśli można dobrze bawić się w grupie na jednym urządzeniu. Nie tak dawno zachwycałem się fenomenalnym (wciąż zdanie podtrzymuję!) Amazing Fingers na iPada, a ostatnio trafiłem na równie dobrą grę, w której może bawić się do czterech graczy równocześnie: Bam Fu.  To produkcja wymagająca od graczy trochę sprytu oraz refleksu. Każdy z uczestników otrzymuje swój kolor, jego zadaniem jest doprowadzenie do sytuacji, w której większość kamieni na planszy będą dumnie błyszczały jego barwą. Jak? Wystarczy w nie klikać i czekać, aż kolejno zaczną przybierać kolor, którego oczekujemy. Całość rozgrywa się na różnorodnych planszach, z których każda charakteryzuje się zupełnie innym układem kamyków. Pięć wygranych rund i zostajemy mistrzami — trzeba jednak się przygotować na to, że jeśli znajdziemy sobie godnych przeciwników, to walka do łatwych należeć nie będzie. Uważajcie na ekrany! ;)  Jako że wszyscy na raz rzucamy się na to samo szkło, nie jest tajemnicą, że im większa jego powierzchnia, tym lepiej. Na niewielkim ekranie HTC Sensation klikanie sprawdzało się dość marnie, ale już na blisko 10” iPada sytuacja miała się o wieeele lepiej. Sama oprawa raczej specjalnie się nie wybija, ot, przyjemna muzyka i estetycznie wykonane grafiki. Standard. W darmowej wersji (iOS/Android) Bam Fu dostępne są jedynie wyzwania dla dwóch graczy. By odblokować pozostałą dwójkę, należy nabyć pełną wersję. Tę w przypadku Androida można odblokować z poziomu aplikacji, zaś dla iOS przygotowana została jako oddzielny tytuł dostępny w AppStorze. 