11.02.2014 Dawno na łamach AntyApps nie było recenzji dobrego bejeweleda na Windows Phone. Gatunek ten przeżywa od jakiegoś czasu swoją drugą młodość. Wszystko za sprawą wspomnianego w tytule Candy Crush Saga. Gra nie wniosła ze sobą prawie niczego nowego, jednak swoim wykonaniem i bliżej nieokreślonym czynnikiem „x” podbiła serca wielu graczy. Sweets Mania Space Quest idzie bardzo podobną drogą, przy okazji w żaden sposób nie tracąc na miodności.  Sweets Mania Space Quest to klasyczny przedstawiciel gatunku. Mamy tu prostą fabułę, całość dzieje się w kosmosie, a nasz bohater wyrusza w międzyplanetarną wyprawę celem zdobycia jak największej ilości słodyczy które uwielbia. Są to cukierki, które przyjdzie nam przesuwać na planszach i łączyć w 3 lub więcej. Tradycyjnie skojarzenie ze sobą 4, 5 lub też ułożenie liter T i L zapewniają nam bonusy i cukierki specjalne.  Im dalej zajdziemy tym więcej na naszej drodze będzie czekało przeszkód: potwory, blokady, specjalne podłoża. Będą wymagały od nas modyfikacji naszej strategii. Zadanie na poszczególnych poziomach różnią się od siebie. Raz musimy zebrać określoną ilość punktów, innym razem odblokować elementy itp. Poziom trudności rośnie wraz z kolejnymi misjami. Sweets Mania Space Quest oferuje nam 5 światów po 20 poziomów każdy. Za darmo mamy dostęp tylko do dwóch pierwszych. Pozostałe to cena wysokości 4,99zł. Na chwilę obecną nie ma w niej ani dodatkowych mikropłatności, ani też reklam.  Grafika to najmocniejsza strona Sweets Mania Space Quest. Słodka i urocza, te słowa najlepiej oddają jej klimat. Co ważne, wygląda dobrze i działa płynnie nawet na wyższych rozdzielczościach Windows Phone. Małe zastrzeżenia można mieć do „widowiskowości” wybuchów, ale moim zdaniem i tak są lepsze niż w Candy Crush Saga. Dodatkowym atutem jest polska wersja językowa. Wprawdzie gra nie posiada rozbudowanych opisów, ale takie elementy umilają rozgrywkę. Równie wysoki poziom trzyma oprawa muzyczna oraz audio. Sweets Mania Space Quest polecam każdemu miłośnikowi bejeweldów. Obszerna wersja testowa pozwala zapoznać się z grą i zdecydować o zakupie całości. Świetne wykonanie sprawia, że od zabawy ciężko się oderwać, a dobrze wyważony poziom trudności oraz brak mikropłatności sprawiają, iż gra nie wzbudza w nas frustracji. A dla fanów oryginalnej  Candy Crush Saga mam dobrą wiadomość. Gra jeszcze w tym miesiącu powinna trafić na Windows Phone. 