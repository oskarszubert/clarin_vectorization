30.12.2011 Shiner Runner to jedna z fajniejszych ścigałek na Androida, w jaką grałem. Wyjątkowość bierze się głównie z nietypowych pojazdów występujących w grze – łódek ze specjalnym napędem. Trójwymiarowa grafika, bogate w obiekty plansze oraz wątek handlarza potrafią zainteresować, jednak brak jakichkolwiek atrakcji na dłuższą metę powoduje znudzenie. Czy warto zatem kupić Shine Runnera? Jak w to się gra? W grze kierujemy łodzią. Wyścig nie odbywa się jako konkurencja z przeciwnikami, ale raczej jako walka z czasem. Im szybciej uda nam się pokonać dany odcinek drogi, tym większy bonus pieniężny na końcu dostajemy. Podczas samego wyścigu również mamy możliwość zbierania takich bonusów – w formie woreczków z pieniędzmi. Im dalej jesteśmy w grze, tym większe są to bonusy – zarówno na koniec wyścigu jak i w workach.  W grze sterować można zarówno za pomocą grawitacji, jak i ekranu dotykowego. W tym pierwszym przypadku chodzi oczywiście o przechylanie smartfonem w odpowiednią stronę, w drugim – o naciskanie lewej lub prawej krawędzi ekranu. Łódź natomiast płynie do przodu samoczynnie, jakby z domyślnie wciśniętym pedałem gazu – i nie mamy na to wpływu. Same przejazdy są naprawdę szybkie i dynamiczne. Nie brakuje tutaj różnych wyskoczni czy ostrych zakrętów. Oprócz tego przeszkadzać nam próbuje również policja, choć nie ma możliwości by nas złapała. Statki policyjne po prostu próbują strącać nas na boki opóźniając przejazd. Shine Runner nie oferuje tak na prawdę wyścigów na konkretnych trasach. W grze chodzi o pokonywanie odcinków między kolejnymi osadami. Po zakończonym przejeździe mamy możliwość zakupywania i sprzedawania wybranych towarów, zarabiając na tym. Gra składa się z konkretnej liczby dni, gdzie jeden dzień równy jest jednemu przejazdowi. Po upływie czasu nasze zasoby kupieckie są automatycznie sprzedawane by wyliczyć zdobyty majątek. Ten właśnie jest ostatecznym wynikiem rozgrywki. Czy warto? Gra kosztuje niecałe 7 złotych. Jak na tę cenę trójwymiarowa ścigałka z różnymi atrakcjami podczas wyścigów to naprawdę ciekawa opcja. Po pewnym czasie wychodzi na jaw jednak jeden problem – gra szybko się nudzi. Po kilku rozgrywkach nie trzyma nas przy niej nic innego niż chęć piłowania wyników. Pokonywanie kolejnych wyścigów nie wzbudza już takich emocji i staje się po prostu schematyczne i rutynowe, tak samo jak późniejszy handel towarami. Shine Runner to dobry wydatek jeśli chcecie nacieszyć się trójwymiarową grafiką wysokiej jakości, jednak nie spodziewajcie się, że spędzicie przy niej dziesiątki godzin. Warto w tym miejscu dodać odnośnie grafiki, iż w opcjach można regulować jej jakość, dzięki czemu można dopasować ją do osiągów danego smartfona. Jeśli wciąż jesteście zainteresowani, zapraszam do kupna.   Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 