12.06.2013 Sieć Orange jest najbardziej aktywną spośród wszystkich rodzimych operatorów jeżeli chodzi o aplikacji na Windows Phone. Ostatnio doczekała się nawet swojej kategorii w sklepie, a jej szeregi zasiliła Czytelnia Tu i Tam, czyli propozycja dla fanów książek. Aplikacja przeznaczona jest tylko dla klientów sieci Orange. Jednym z pierwszych kroków jest logowanie za pomocą loginu i hasła wykorzystywanego na portalu Orange.pl. Program zaproponuje nam darmowy okres próbny trwający 7 dni. Po nim, opłata za pakiet standardowy wynosi niecałe 10zł. W tej cenie mamy możliwość „wypożyczenia” maksymalnie 2 książek z oferowanej biblioteki. Dostępny jest też pakiet premium za 19,69zł. Jego posiadacze nie przejmują się żadnymi ograniczeniami co do pożyczanych książek.  A tych niestety jest niewiele. Choć Czytelnia Tu i Tam chwali się współpracą z empikim, to katalog oferowanych tytułów jest bardzo skromny. Prawdopodobnie nie znajdziecie tam większość z szukanych książek. :) Cały katalog podzielono na kilkanaście kategorii, w ich ramach możemy przeglądać listę konkretnych pozycji bądź też autorów. Brakuje zakładem z tytułami polecanymi bądź też najpopularniejszymi. Interfejs aplikacji zasługuje na dobrą ocenę. Owszem, lista tytułów męczy koniecznością ciągłego przewijania, ale cała reszta sprawuje się bardzo dobrze. Autorzy pomyśleli nawet o takim detalu, jak umieszczenie w widocznym miejscu informacji o trwającym abonamencie, w tym okresie próbnym. Naprawdę ciężko będzie przegapić jego koniec. Poszczególne książki możemy przypinać jako kafelki. Niestety nie są one zbyt atrakcyjne i tak jak cała aplikacja nie wspierają wysokich rozdzielczości. O ile nie widać tego w samym programie, to już na kafelkach razi brak ostrości.  Pozytywnie zaskakuje także część związana z lekturą książki. Możemy korzystać z takich dobrodziejstw jak zakładki, notatki, udostępnianie poszczególnych fragmentów, wyszukiwanie w tekście, czy też zmiana czcionki i parametrów tekstu. Wszystko działa sprawnie i widać, że zostało dobrze przemyślane. Lektura jak na standardy smartfonowe jest bardzo przyjemna. Czytelnia Tu i Tam jest aplikacją darmową. Abonament nie jest zbyt wysoki, jednak bardzo słaby katalog książek zniechęca do korzystania. A szkoda, bo sama aplikacja wykonana jest bardzo dobrze.  Niestety, najpierw trzeba mieć co w niej czytać. Możliwe, że znajdziecie coś ciekawego dla siebie, ja poczekam na poszerzenie bazy tytułów. Za całą resztę daję mocne 4. Aplikacja dostępna jest też na iOS oraz Androida, a więcej o samej usłudze możecie przeczytać tutaj. 