04.02.2013 Początkowo średnio dostępne, dziś widoczne w AppStore aż w nadmiarze. Minimalistyczne aplikacje pogodowe zyskują na popularności. Lepsze bądź gorsze, zawsze oryginalne i mające w sobie to „coś”. ClearWeather to inspirowana programem typu „to- do” – Clear – prognoza pogody na naszego smartfona, która o obecnej i nadchodzącej sytuacji za oknem poinformuje nas wykorzystując ciepłe i zimne odcienie barw.  ClearWeather to jedyna aplikacja, która pokaże Ci obecną temperaturę w kolorowej oprawie. Dzięki temu nie musisz nawet czytać prognozy by wiedzieć czego spodziewać się za oknem! – zachęcają do swojej aplikacji twórcy programu i w tym stwierdzeniu nie można im niczego zarzucić. Program wykorzystując bogatą paletę kolorów, faktycznie jest w stanie przekazać nam liczbę kresek na termometrze za oknem bez konieczności czytania całej prognozy i jest to całkiem przydatne. Aplikacja pozwala nam także na przeglądanie 24-tero godzinnej i 7-dmio dniowej prognozy pogody w wybranych miejscowościach oraz lokalizacji w której znajdujemy się obecnie. Ciekawym urozmaiceniem jest także wyświetlany, aktualny czas, funkcja niezwykle przydatna dla osób sprawdzających pogodę w miejscach położonych w innej strefie czasowej. Mimo iż w dalszej części opisu, listy zalet ClearWeather końca nie widać, ja do efektu widzianego na ekranie nie podchodzę aż tak entuzjastycznie.  Elegancki i przejrzysty interfejs. – Elegancki? Całkiem… Przejrzysty? Nie do końca. Chwilami czuję się bowiem przytłoczony ilością wyświetlanych przez niego informacji. Za przykład weźmy ekran z aktualną prognozą. Podanych informacji jest tam zdecydowanie za dużo. Skoro ma być to już prosta i przejrzysta aplikacja, nasz głód informacji zostałby w zupełności zaspokojony gdyby na ekranie pojawiła się tylko liczba stopni i większa ikona mówiąca o obecnym stanie nieba (np. zachmurzenie, słońce itp.) Tymczasem program zwraca nam nie tylko temperaturę i prostą ikonę, ale także szereg zbędnych informacji z fazą księżyca na czele. Zawiódł także system sterowania, który choć wykorzystuje lubiane przeze mnie gesty, jest po prostu mało intuicyjny, a przynajmniej stara się zmienić dotychczasowe przyzwyczajenia. Np. by odświeżyć dane, zamiast „ściągnąć” panel w dół będziemy musieli dłużej przytrzymać palec na ekranie. Przeciągnięcie palca w pionie wyświetla nam natomiast kolejną z plansz programu np. prognozę 7-dmio dniową. Zapowiadało się nieźle, wyszło nieco słabiej. Dobrze rokujące ClearWeather nie zdobyło mojej sympatii. Obecnie w ramach limitowanej promocji możecie jednak pobrać program za darmo. Spróbować zawsze warto. 