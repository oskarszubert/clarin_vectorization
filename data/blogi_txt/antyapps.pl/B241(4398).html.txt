10.01.2012 Twitter w Polsce ma się chyba bardzo przeciętnie. Są pojedyncze jednostki, które uważają to za bardzo istotne narzędzie marketingowe także w naszym kraju (z pozdrowieniami dla pana Eryka), ale generalnie pogląd jest taki, że to raczej geekowsko- nerdowska watażka przede wszystkim zaadoptowała ten społecznościowy serwis. Czyli Czytelnicy Antyapps jak się patrzy. Klientów Twittera nie brakuje, natomiast w gruncie rzeczy wszystkie są takie same lub bardzo do siebie zbliżone. TweetyPop próbuje nowego pomysłu. Sprawdza się?  TweetyPop osadza nam, z bliżej nieznanych przyczyn, Twittera w kosmosie. Wiadomości śledzonych przez nas osób stanowią zawieszone, dosłownie, w próżni dymki. Swoją drogą, wrzucenie tapety bliźniaczo zbliżonej do tej domyślnie zainstalowanej w Makach to sprytny zabieg – posiadacze komputerów Apple poczują się jak w domu, przed pulpitem. Ale do rzeczy – czym różni się TweetyPop od innych? Sposobem ukazywania chronologii wpisów. Nie, nie jest odwrotnie czy losowo. Po prostu bez większego ładu rozmieszczone na ekranie dymki „zbliżają” się do nas, od najstarszych do najnowszych. Przeczytane już przez nas wiadomości „wyrzucamy” poza ekran, a na ich miejsce podpływają i podświetlają się kolejne. Starsze nie zaśmiecają nam wówczas ekranu, jak sami autorzy mówią – na wzór RSSów – znikają w przestrzeni kosmicznej. Odpowiednie narzędzia pozwalają jednak przenosić się w czasie o określoną jednostkę czasu.  Poza tym to także standardowy klient – można włączyć pokazywanie tweetów jako tradycyjną listę, tworzyć własne wpisy, wraz z geolokalizacją i wszystkim innym, co umożliwiają pozostałe aplikacje do tego przeznaczone. TweetyPop to z pewnością nie jest rewolucja, ale poczułem powiew świeżości przeglądając ostatnie wiadomości śledzonych osób. Samo jednak wyrzucanie tweetów poza obręb ekranu potrafi być męczące. Jeśli zgromadzi nam się takich chmurek kilkaset, to jest co robić z palcami. Ale wtedy można przejść na widok zwykły. Sam z Echofona czy po prostu Twittera na iOSie nie zrezygnuję, ale TweetyPop warto sprawdzić. A nuż okaże się, że dla Ciebie tego typu forma podawania krótkich notek będzie bardziej przyswajalna. Tym bardziej, że aplikacja wciąż jeszcze jest darmowa. TweetyPop można pobrać stąd. 