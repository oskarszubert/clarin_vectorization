11.02.2014 Aplikacje których adresatami są wyłącznie dzieci, to wciąż dla mnie dość abstrakcyjny odłam rynku mobilnego. Przyglądam się każdej produkcji z nieskrywaną ciekawością i — po prawdzie — również zazdrością, że za moich czasów tego nie było i nikt nie był w stanie mi pomóc z zagadkami w Another World, które wówczas ogrywałem. Sago Mini Pet Cafe to produkcja, która zdecydowanie skierowana jest ku trzy- i czterolatkom. Starsi mogą się już nieco przy niej nudzić, ale w tej materii raczej trudno o rzeczy uniwersalne, dlatego powinniśmy cieszyć się z tego, jaki wybór proponują nam twórcy! W Sago Mini Pet Cafe, jak sam tytuł wskazuje, udamy się w odwiedziny do przemiłej kawiarni pełnej przyjaznych zwierzaków. Główni bohaterowie to uroczy kundelek, rudy kociak  oraz… różowa ptaszyna. To z nimi będziemy się bawić i uczyć, czy może bardziej powtarzać zdobytą już wiedzę.  W zależności od tego którą z postaci wybierzemy, przenosimy się do mini-gry. Kot oferuje nam powtórkę z liczenia do dziesięciu (niestety, obecnie pośród piętnastu dostępnych w aplikacji języków zabrakło polskiego — miejmy nadzieję, że jeszcze) przy nakładaniu kolorowych posiłków na tacę. Gdy zgromadzimy ich już cały zestaw, musimy nakarmić nimi całą trójkę. Jednak, jak na złość, wszyscy są wybredni i każde z nich zje wyłącznie posiłek w swoim ulubionym kolorze — dlatego starannie należy ich karmić, a co gorsza, w odpowiedniej kolejności. Nie jest to zadanie trudne, ale dla targetu wiekowego aplikacji może okazać się wyzwaniem i znakomitą zabawą :). Pozostałe dwie zabawy to zupełnie inna para kaloszy. Rude kocisko proponuje nam stworzenie samodzielnie kolorowego napoju — do wyboru mamy smak: ciasta, truskawkowy oraz cytrynowy. Każdy oznaczony innym kolorem, ale fajną opcją jest łączenie ich, gdy naciskamy kilka przycisków jednocześnie. Następnie całą trójką możemy spożyć nasz mega drink! Ostatnia z gier to dopasowywanie kształtów — tutaj jednak twórcy wykorzystali do zabawy akcelerometr, dzięki czemu nie robimy tego mażąc palcem po ekranie, a wychylając urządzanie w odpowiednim kierunku. Zawsze wiąże się z to z wyborem między dwoma przedmiotami, także problemów z obsługą być nie powinno.  Cała oprawa Sago Mini Pet Cafe jest słodka i cukierkowa. W tle zaś przygrywa miła dla ucha, nienachalna, muzyka — całość wypada znakomicie, a dzięki dużym elementom do „chwycenia” i ilości aktywnych punktów wyważonych w sam raz, nasza pociecha może się znakomicie bawić bez niczyjej ingerencji czy pomocy. Sago Mini Pet Cafe dostępne jest w wersji uniwersalnej całkowicie za darmo w AppStorze. 