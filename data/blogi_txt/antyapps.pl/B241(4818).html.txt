24.10.2011 Od pewnego czasu Android oferuje możliwość ustawiania na pulpit animowanych tapet. Do tej pory był to jedynie miły dla oka gadżet. DualBoot Games specjalizuje się natomiast w tworzeniu pełnoprawnych, konfigurowalnych aplikacji stanowiących właśnie owe animowane tapety. Teraz wystarczy jeden rzut okiem w pracy na własnego smartfona, żeby poczuć się jak na plaży na urlopie :) My Beach HD to naprawdę rozbudowane narzędzie. Nie tylko wyświetla wszystkie obiekty w trójwymiarze, ale również poddaje je prawom fizyki. Morze faluje, tak samo parasolka na wietrze. Gdyby tego było mało, pora dnia również zmienia się w zależności od tego, którą godzinę wskazuje zegar smartfona. Z pomocą tej aplikacji możemy mieć zatem swoją własną małą plażę :) Aplikacja daje użytkownikowi spore możliwości pod względem dopasowania plaży do swoich upodobań. Widoczna na miniaturze na początku wpisu tabliczka może zawierać dowolny znak lub też może zostać w całości usunięta. Użytkownik może również zmieniać kolor parasolki, rodzaj napoju, który znajduje się przy krzesełku, piłki, która znajduje się na plaży. Opcji jest naprawdę ogrom, zachęcam do obejrzenia poniższego wideo.  Jak możecie się spodziewać, aplikacja, w której uaktywniono wszystkie możliwe funkcje takie jak dostępne trójwymiarowe modele, falowanie morza czy przelatujący samolot, jest naprawdę sporym obciążeniem dla urządzenia mobilnego. Problem z wydajnością w takim przypadku odnotowałem nawet na Asus Transformerze, który bazuje na naprawdę silnym układzie Nvidia Tegra. Twórcy aplikacji dali jednak użytkownikom możliwość wyłączania poszczególnych elementów aplikacji. My Beach HD jest dostępna w Android Markecie za około 3 złote. Znajduje się tam również darmowa wersja tego programu, która od pełnej różni się tym, że zabiera nam całą zabawę – użytkownik nie ma żadnych możliwości personalizacji plaży, jedynie może ustawić żywą tapetę z domyślną konfiguracją. 