26.07.2013 Dopiero się rozpoczął, a już pierwszy miesiąc wakacji zbliża się ku końcowi. Lipiec okazał się ciekawym miesiącem dla użytkowników systemu iOS głównie ze względu na 5 rocznicę AppStore, z okazji której wszyscy posiadacze urządzeń z logo nadgryzionego jabłka mogli zaopatrzyć się w naprawdę wybitne aplikacje całkowicie za darmo. W tym miesiącu byliśmy również świadkami kilku ciekawych premier, wśród których warto wspomnieć o takich hitach jak Colin McRae Rally czy Leisure Suit Larry: Reloaded. Dziś przyjrzyjmy się najciekawszym debiutom, aktualizacjom oraz promocjom ostatniego pełnego tygodnia lipca. Aktualizacja: Temple Run: Oz   Jeden z najbardziej dynamicznych i najefektowniej wyglądających runnerów, z jakimi miałem okazję zmierzyć się na iPadzie doczekał się aktualizacji. Nowa wersja Temple Run: Oz oznaczona numerkiem 1.6 daje możliwość pościagania się w całkowicie nowej lokacji – Emerald City. Zmianie nie uległa cena gry, która nadal wynosi 0,89 euro (wersja uniwersalna). Promocja: StarSafari   Gotowi na gwiezdne safari? Jeżeli tak, to czas zaopatrzyć się w jeden z najciekawszych przewodników po rozgwieżdżonym niebie – StarSafari. Aplikacja, o której możliwościach można byłoby pisać długo i ciekawie została właśnie przeceniona. Cena z 2 euro spadła do okrągłego zera:) Chyba nie muszę specjalnie zachęcać do wypróbowania jej możliwości? Promocja: Le Vamp   Przygody sympatycznego wampira urzekają od pierwszego momentu. Le Vamp to kolejna (po Temple Run: Oz) gra z kategorii runnerów. Tym razem jednak zamiast efektownego 3D otrzymujemy pięknie rysowaną grafikę 2D i niezwykle klimatyczną muzykę. Gra prezentuje się niezwykle urokliwie i jest stosunkowo trudna – osiągnięcie dobrego wyniku będzie wyzwaniem nawet dla osób, które na tego typu produkcjach zjadły zęby. Premiera: Riptide GP2   Riptide GP2 to druga część jednej z najpopularniejszych gier wyścigowych na Androida. W przypadku systemu iOS tytuł nie cieszy się aż taką popularnością, co nie znaczy że nie jest wart uwagi. Riptide GP2 jest godnym następcą poprzednika – gra oferuje wyraźnie większe możliwości zabawy niż pierwsza część. Twórcy wprowadzili nowe trasy, nowe skutery, a także nowe tryby rywalizacji, wśród których wisienką na torcie jest udany mulitplayer. Na temat oprawy nię będę się rozpisywał – wystarczy rzucić okiem na screeny:) 