03.12.2013 Advent 2013, 25 Christmas App to mobilny kalendarz, służący do odliczania od pierwszego grudnia do Wigilii Bożego Narodzenia. Tym razem jednak, zamiast tradycyjnych czekoladek poukrywanych pod poszczególnymi numerami oznaczającymi kolejne dni, otrzymujemy darmowe aplikacje.  Aplikacja, jak nie trudno było przewidzieć, jest utrzymana w zimowo-świątecznym klimacie. W tle pobrzmiewa jednoznacznie kojarząca się melodia, a ekran po brzegi wypełniony jest kolorowymi choinkowymi ozdobami, światełkami, prezentami i całą paletą mniej lub bardziej pasujących dekoracji. Styl graficzny Advent 2013 jest bardzo prosty i ma się nijak do obecnie panujących trendów. Osobiście kojarzy mi się z wyglądem stron internetowych z ubiegłego wieku, a to raczej nie przedstawia go w specjalnie korzystnym świetle. Advent 2013 umożliwia pobieranie z AppStore przecenionych aplikacji. Rzecz jasna, aplikacje te dostępne są również za darmo z poziomu samego AppStore i do ich pobrania opisywana aplikacja jest całkowicie zbędna. Program tworzy złudzenie dostarczania nam darmowych prezentów w liczbie jednego na dzień. Pierwsze dwa dni trwania „promocji” dają pogląd jakiego typu aplikacje będą udostępniane w ramach akcji i szczerze powiedziawszy – nie są one najwyższych lotów.  Warunkiem otrzymania prezentu w postaci gry czy programu jest rozegranie krótkiej i prostej mini-gierki, codziennie innej. Pierwsze dwie gry są bardzo proste i polegają na jak najszybszym wybraniu porozrzucanych na ekranie elementów. Otrzymanie adwentowego podarku w postaci aplikacji jest niezależne od osiągniętego rezultatu. 