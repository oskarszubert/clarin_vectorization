30.08.2013 Lato powoli przestaje nas rozpieszczać pełnym słońcem, dlatego najwyższa pora zaopatrzyć się w nową apkę pogodową. Tym bardziej, że już od dłuższego czasu nie mieliśmy przyjemności testować podobnej aplikacji na łamach naszego serwisu. Dzisiaj, przy okazji nowej aktualizacji, padło na WeatherBug. Pogodynka z biedronką w logo to całkiem popularna aplikacja, która cieszy się zaufaniem wielu użytkowników zarówno w Polsce, jak i za granicą. Dzięki uaktualnieniu, które pojawiło się kilka dni temu, będziemy mogli skorzystać z „centrum huraganów” (ta funkcja na szczęście nie będzie zbyt przydatna w Polsce), nowego interfejsu dla użytkowników tabletów oraz prognozy na najbliższe 10 dni. Poza tym dostępny jest oczywiście cały wachlarz innych funkcji pogodowych, które były dostępne wcześniej. To, co od początku spodobało mi się w WeatherBug najbardziej, to bardzo ładnie zaprojektowany interfejs aplikacji. Korzysta się z niej naprawdę wygodnie, a do tego wszystko wygląda wyjątkowo estetycznie. Elementy apki współgrają ze sobą wizualnie – od ikonek, przez najmniejsze suwaki i półprzezroczyste tła. Różnie to bywa w podobnych aplikacjach na Androida, dlatego tak bardzo się nad tym rozpływam.  Aplikacja pozwala nam sprawdzić pogodę na kolejne 10 dni. Jest również możliwość prześledzenia układów atmosferycznych z uwzględnieniem kolejnych godzin danego dnia. W obydwu przypadkach otrzymamy szczegółowe informacje o temperaturze i poziomie zachmurzenia. Nie zabrakło również dostępu do takich informacji jak wilgotność i ciśnienie, kierunek wiatru czy nadchodzące opady. Aplikacja automatycznie odnajduje nasze położenie i według niego określa pogodę. Mamy też oczywiście możliwość dodania innych lokacji, które zapiszą się na liście miejsc, które interesują nas pod kątem pogody. Aplikacja, pracując w tle, wyświetla nam się na pasku w postaci ikony wskazującej temperaturę. Jest to wprawdzie standard w dobrych apkach pogodowych, jednak na pewno warto o tym wspomnieć. WeatherBug wyposażony jest również w funkcję „Spark”, która powinna wskazywać nam miejsca, których powinniśmy unikać w trakcie burzy (chodzi tu głównie o niebezpieczne wyładowania atmosferyczne), jednak nie działa ona poza granicami USA. Możemy jednak podać adres e-mail, dzięki czemu otrzymamy wiadomość, gdy tylko twórcy apki poszerzą zasięg swojej usługi.  WeatherBug naprawdę urzekł mnie swoim interfejsem i ogromną ilością pogodowych informacji, których może dostarczyć. Dużym minusem jest niestety szybkie zużywanie się baterii, gdy aplikacja działa w tle, jednak jeśli nie jesteście na długo odcięci od prądu, to wciąż uważam, że jest to apka godna polecenia. Można ją znaleźć również w App Store. 