23.08.2012 Sny to tajemnicze i niezbadane do końca elementy naszego życia. Nie chcę tutaj specjalnie wchodzić w polemikę, ale sam nie bardzo wierzę w ich odzwierciedlanie przyszłości. Niemniej wiem, że wielu ludzi ufa swoim snom i po przebudzeniu natychmiast sprawdza ich znaczenie. Od dziś mogą to robić również na swoich urządzeniach z iOS oraz Androidem na pokładzie. Aplikacja Sennik od Apps4mobile (m.in. Słówka) jest bazą danych w której zgromadzono znaczenia snów, bazę kilkudziesięciu artykułów tematycznych o snach oraz dziennik, w którym dostajemy opcję zanotowania co nam się kiedy śniło. Do każdego ze znaczeń, pod tekstem dodać lub usunąć możemy własną interpretację. Baza haseł jest obszerna, możemy przeglądać ją alfabetycznie lub, by usprawnić proces, skorzystać z wyszukiwarki. Artykuły pisane są tematycznie. Znajdziemy tam szersze podejście do tematu, dotyczą np. niebezpieczeństwa w snach czy tajemnicy liczb. W dużej mierze są interpretacjami, ciekawie napisanymi i prezentującymi poważne podejście do tematu. Dziennik zaś przeglądać możemy w tabelce z kalendarzem, by móc w wygodny sposób przejrzeć co i kiedy nam się sniło, lub skorzystać z listy na której chronologicznie poukładane są wszystkie motywy. Twórcy dali nam także możliwość zablokowania dostępu do Sennika przed niepowołanymi osobami poprzez założenie nań hasła. Jeżeli, wręcz przeciwnie, chcielibyśmy się ze znajomymi podzielić tym, co nam się ostatnio przyśniło, skorzystać w tym celu możemy z form integracji z Facebookiem. Dobrze przygotowana, czytelna i rozbudowana aplikacja od Polaków z pewnością ucieszy niejednego użytkownika urządzeń z Androidem/iOS, który wierzy w to, że sny mają odbicie w rzeczywistości. Dostępna jest za darmo w Google Play (wersja z reklamami) oraz za 1,59 Euro w AppStorze. 