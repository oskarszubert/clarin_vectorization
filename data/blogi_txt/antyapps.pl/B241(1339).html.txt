24.09.2013 Focus to popularno-naukowe czasopismo, które stosunkowo prostym i lekkim językiem pisze o rzeczach nieraz trudnych i skomplikowanych. Na łamach obecnego na naszym rynku od wielu lat miesięcznika poruszane są tematy z różnych dziedzin – w każdym numerze przeczytamy o wydarzeniach historycznych, o nowinkach ze świata technologii, o człowieku i społeczeństwie, o ostatnich odkryciach w medycynie i wiele, wiele więcej. Od kilku dni obok Focusa w tradycyjnej, papierowej wersji dumnie pręży okładkę nowoczesna, mobilna wersja przystosowana do wyświetlania na ekranach urządzeń wyposażonych w systemy iOS oraz Android. Gdy ponad półtora roku temu zaczynałem pisać dla Antyapps rynek magazynów mobilnych dostępnych w języku polskim niemal nie istniał. Prócz trzech popularnych tygodników (Newsweek, Polityka, Wprost) trudno było znaleźć w AppStore coś godnego uwagi. Od tego czasu sporo się zmieniło. Dziś w Apple’owskim kiosku niemal każdy znajdzie coś dla siebie.  Focus na iPada to starannie przygotowany i wygodny w użytkowaniu magazyn. Całość oparto na popularnym systemie publikacji prasy Adobe Digital Publishing. Miesięcznik bogaty jest w materiały multimedialne (głównie zdjęcia) i interaktywne „punkty”, które po dotknięciu wyświetlają dodatkową treść lub powiększają wybraną grafikę do rozmiarów całego ekranu. Osobiście nieco zabrakło mi filmów i animacji, czyli elementów stanowiących wartość dodaną w stosunku do magazynu w formacie tradycyjnym. Pominięcie przez wydawcę tej formy przekazu pozostawia niedosyt, gdyż tematyka magazynu idealnie nadaje się do prezentacji przynajmniej części zagadnień w takiej postaci.  Focus na iPada działa płynnie, kolejne artykuły wczytują się szybko, a nawigacja nie odbiega od tego, do czego przyzwyczaiły nas najlepsze czasopisma dostępne w AppStore. Jeżeli miałbym się do czegoś doczepić, to byłby to brak pionowej orientacji ekranu, która z nieznanych mi powodów nie jest ostatnio lubiana przez wydawców mobilnych czasopism. W przypadku Focusa zmuszeni jesteśmy korzystać z poziomego ułożenia tabletu, co nie w każdej sytuacji jest rozwiązaniem wygodnym.  Focus dostępny jest jako pojedyncze wydanie tabletowe oraz w prenumeracie. Opłata za pojedyncze wydanie wynosi 1,79 EUR (pierwszy numer możemy pobrać za darmo). Prenumerata dostępna jest w 2 opcjach czasowych:  prenumerata półroczna: 8,99 EUR prenumerata roczna: 15,99 EUR  Focusa po polsku na urządzenia z systemem Android możecie pobrać z Google Play. 