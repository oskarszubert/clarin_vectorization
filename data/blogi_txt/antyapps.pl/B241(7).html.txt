09.08.2013 Co robiliście we wtorek dwa tygodnie temu? A jak minęła Wam ostatnia niedziela czerwca? Na te i inne pytania ma pozwolić odpowiedzieć 1 Second Everyday, aplikacja, która pozwala zapisywać krótkie filmiki z każdego dnia, a następnie tworzyć roczne lub miesięcznie kompilacje. Pomysłodawcą aplikacji jest osoba, która przez 2 lata nagrywała codziennie po jednej sekundzie ze swojego życia. W rezultacie powstała kilkuminutowa kompilacja, na której znalazło się wiele różnych scen, miejsc, osób i sytuacji. Takie wideo ma na pewno ogromne znaczenie sentymentalne, a jednocześnie jest efektownym podsumowaniem minionych lat naszego życia, dzieciństwa potomka, spędzonych wakacji, zrealizowanego planu treningowych i masy innych czynności, które trwały dłużej niż jeden dzień.  Program ma formę kalendarza, na którym umieszczane są nagrane klipy wideo. Co ciekawe, potrafi on również odczytać nagrania umieszczone w pamięci naszego urządzenia i przypisać je do odpowiednich dat. Za pomocą paska przy dolnej krawędzi ekranu możemy przejść do modułu nagrywania wideo (notabene bardzo prostego, nawet w porównaniu z systemową aplikacją), przystąpić do stworzenia kompilacji dla określonego zakresu dat, przejrzeć utworzone dotychczas kompilacje oraz otworzyć ekran z ustawieniami. Obsługa całości jest bardzo prosta i intuicyjna, a interfejs sprawia wrażenie przyjemnego w użytkowaniu.  Przykład utworzonego przez twórców za pomocą programu wideo zamieszczam powyżej. Jak widać, rezultat jest całkiem efektowny i przyjemny w odbiorze. Skompilowane klipy możemy w prosty sposób udostępnić w serwisach społecznościowych lub zapisać jako kopie na naszym koncie Google Drive.  Aplikacja posiada również system powiadomień, który ma za zadanie przypominać nam o codziennym nagraniu wideo. W ten sposób nie przeoczymy żadnej sytuacji i utrzymamy ciągłość przy późniejszym montowaniu kompilacji. Co więcej, mamy możliwość skonfigurowania więcej niż jednego terminu, co pozwoli prowadzić oddzielny wideo-pamiętnik dla nas samych i np. dla naszych dzieci.  Z aplikacji możemy korzystać za darmo przez 30 dni. Potem konieczne jest wykupienie pełnego dostępu za ok. 3 zł, czyli stosunkowo niewiele. Przyznaję, że pomysł zrobił na mnie duże wrażenie. Aplikacja nie jest może szczególnie rozbudowana, ale z całą pewnością dysponuje wystarczającymi funkcjami do prowadzenia tego typu pamiętnika złożonego z sekundowych klipów wideo. Sam pewnie nie skorzystam, bo brak mi konsekwencji i samozaparcia, ale zdecydowanie polecam wypróbować. 