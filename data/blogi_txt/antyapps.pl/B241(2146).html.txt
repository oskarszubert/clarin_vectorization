04.05.2012 O Listonicu na łamach Antyapps pisałem już nie raz. Nic dziwnego, bo to naprawdę świetny projekt, a na dodatku polski. Mobilna lista zakupów – to jest to. Nie dość, że pomaga w oszczędzaniu, bo unikamy sytuacji nieprzemyślanych zakupów, to na dodatek dostępna jest w wygodnej i przyjemnej dla oka formie plus synchronizuje się przez sieć. Czego chcieć więcej? Okazuje się, że taki prosty program można skutecznie wzbogacić o funkcjonalność. Jakiś czas temu twórcy Listonica wpadli na pomysł zbierania ofert promocyjnych z marketów, by zaoferować swoim użytkownikom szybki wgląd w to, gdzie najlepiej wybrać się na zakupy, by wydać najmniej. Po dodaniu przedmiotu do listy, program automatycznie rozpoznaje jego kategorię na podstawie słów kluczowych, a także pobiera oferty promocyjne. Te dostępne są po rozwinięciu za pomocą odpowiedniego przycisku. Jeszcze niedawno pojawiały się tu oferty bodajże jedynie z Reala, teraz partnerów jest znacznie więcej.  Aplikacja jest darmowa, ale w jakiś sposób musi się utrzymywać. Cieszy mnie zatem pójście Polaków niekonwencjonalną ścieżką i nie pchanie standardowego banera reklamowego w któryś z rogów ekranu. Zamiast tego mamy reklamę wybranych produktów przy pozycjach na liście. Na przykład dopisujemy do listy wodę mineralną, po czym pojawia nam się możliwość zobaczenia obrazka reklamowego napoju izotonicznego OSHE. Listonic jest coraz lepszy, coraz wygodniejszy w obsłudze, a odpowiednio zarządzany wciąż ma pieniądze na utrzymanie i rozwój. Cieszy to tymbardziej, że jak już wspominałem – jest to polski projekt, który zwyciężył w konkursie Generation Mobile 2012 w kategorii polska aplikacja Android.  Tych, którzy jeszcze nie korzystają z Listonica, zapraszam do instalacji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 