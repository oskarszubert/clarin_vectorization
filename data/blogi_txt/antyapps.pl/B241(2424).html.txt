12.07.2013 Okres wakacyjny to może nie najlepsza pora na rozpoczęcie oszczędzania, niemniej warto zwrócić uwagę na usługi, które nam mają w tym pomagać. MoneyZoom może sam nie jest świeżynką w tym segmencie, ale jego aplikacja mobilna dla Androida już owszem. Produkt zadebiutował kilka dni temu w Google Play i zapowiada się bardzo obiecująco. Głowna idea przyświecająca temu produktowi nie różni się właściwie od innych. Otrzymujemy zatem narzędzie, które pozwoli nam rejestrować wydatki oraz przychody, a następnie zestawiać je miesięcznie i analizować. Niby proste, a jednak wiele produktów całkowicie się wykłada na tym etapie, oferując model zarządzania finansami zbyt skomplikowany w stosunku do rzeczywistości.   MoneyZoom od samego początku przykuwa wzrok swoim interfejsem. Aplikacja wygląda fantastycznie i niezmiernie przypadła mi do gustu. Twórcy wykorzystali kilka elementów z interfejsu Holo, ale w większości zastosowali własny projekt, którego fioletowa konwencja bardzo fajnie komponuje się z pomarańczowymi wstawkami. Trochę przywodzi mi to na myśl mobilną aplikację sieci Play. Generalnie rzecz biorąc myślę, że to jeden z największych atutów MoneyZoom – fantastyczny design. Ciekawie wygląda też model zarządzania naszym budżetem. Wszystko opiera się o miesięczny limit przez nas ustalony, który ilustruje wykres na głównym ekranie. Tutaj będziemy widzieli na jakie wydatki możemy sobie jeszcze pozwolić, by nie przekroczyć ustalonej stawki. Program przelicza nawet pozostałą kwotę na dni, odliczając do początku nowego okresu rozliczeniowego (możemy to skonfigurować w opcjach). Nawigując między poszczególnymi ekranami za pomocą paska przy dolnej krawędzi, możemy dodawać bieżące wydatki i przychodzy, planować płatności na przyszłość (np. rachunków), a także zmieniać nasz limit główny oraz dodawać limity na poszczególne tagi lub kategorię, o których za chwilę.   Dodawanie nowych wydatków jest bardzo proste. Możemy to zrobić, wykorzystując naszą bieżącą lokalizację – aplikacja wyszuka wówczas najbliższe sklepy i wyświetli je na liście. My tylko wybieramy odpowiednią pozycję i wpisujemy jaką kwotę pieniędzy tutaj zostawiliśmy. Jest też bardziej tradycyjny sposób – wydatek możemy wybrać z bardzo obszernej listy kategorii, a następnie dodać kwotę oraz ewentualne tagi. Całość jest bardzo prosta, a to najważniejsze. Nikt w końcu nie jest na tyle zdesperowany, by spędzać godziny nad aplikacją do monitorowania budżetu.   Dopełnieniem całości jest system synchronizacji, który pozwala prowadzić jedno konto kilku użytkownikom jednocześnie. Dodawane przez nich wydatki i przychody sumują się, a następnie synchronizują na wielu urządzeniach oraz w przeglądarce. MoneyZoom bardzo pozytywnie mnie zaskoczył. Spodziewałem się kolejnej rozbudowanej i niezbyt przystosowanej do realiów usługi, która każe mi spędzać kilkadziesiąt minut dziennie na dodawaniu nowych wydatków. Tymczasem idea przyświecająca twórcom okazała się bardzo skuteczna. Efektowne grafiki i wykresy motywują do oszczędzania, a całość obsługuje się prosto oraz niezwykle przyjemnie. Jestem pod dużym wrażeniem. Wersja Windows Phone – link  Wersja iOS – link    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 