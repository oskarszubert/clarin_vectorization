09.09.2013 Wielkie roboty to domena Japończyków, jednak w tym przypadku współtwórcą sukcesu Transformersów byli również Amerykanie. To właśnie pochodzące z USA zabawki firmy Hasbro, pozwalające zmieniać pojazdy w humanoidalne maszyny, przyniosły popularność serii na całym świecie. W ostatnich latach konflikt Autobotów i Deceptikonów przeżywa drugą młodość dzięki swoim kinowym odsłonom, nie dziwi więc fakt, że tylko kwestią czasu było pojawienie się Transformersów na ekranach naszych smartfonów i tabletów. Znając jednak produkcje pełne efektów specjalnych i trójwymiarowych modeli robotów nie spodziewałem się, że Transformers Legends okaże się być… karcianką.  Zaczynamy, jak to często bywa przy tego typu tytułach, od stworzenia konta w grze lub połączenia się przez nasz profil na Facebooku. Niestety już tutaj napotkałem pierewsze problemy, ponieważ po rejestracji profilu na ekranie pojawiał się komunikat o zbyt wolnym połączeniu internetowym. Pomyślne odpalenie gry udało się dopiero po kilku kolejnych próbach. Z tego, co wyczytałem w komentarzach na Google Play, nie byłem niestety jedyną osobą, która spotkała się z tym błędem.  Gra wita nas naprawdę ładnym, animowanym intro. Atrakcyjna oprawa graficzna towarzyszy nam zresztą przez cały czas spędzony nad wirtualnymi kartami, a artworki, które przyjdzie nam podziwiać, to z pewnością ten element Transformers Legends, który skutecznie przyciągnie nie tylko fanów uniwersum. Gorzej ma się sprawa samej rozgrywki. Mechanizm gry sprowadza się do pokonywania kolejnych poziomów, przez niszczenie pocisków lecących w naszą stronę, poprzez dotknięcie ekranu w odpowiednim miejscu. Napotykając na naszej drodze inne roboty, walczymy poprzez porównanie punktów, które znajdują się na kartach. Ciekawym rozwiązaniem jest możliwość rozwijania postaci, które znajdują się na naszych kartach oraz łączenie dwóch kart w jedną poprzez funkcję „trans-scan”. Wspomniane wcześniej połączenie z siecią wykorzystujemy podczas „iwentów”, które odbywają się co kilka dni i pozwalają zdobyć nowe, unikalne karty. Mając możliwość ciągłego powiększania swojej kolekcji, zabrakło mi tu funkcji pozwalającej na ich wymianę między graczami. Do około dziesiątego poziomu akcja gry płynnie się rozwija, jednak później tempo nieco siada. Tu kłania się system mikropłatności, który jest niestety jedynym rozwiązaniem, żeby przyspieszyć nieco rozwój naszych karcianych robotów.  Transformers Legends to gra, która moim zdaniem na dłużej zatrzyma przy sobie jedynie prawdziwych fanów słynnego uniwersum wielkich robotów. Oprawa graficzna zasługuje tu na najwyższe noty, jednak uproszczony tryb samej rozgrywki szybko może się znudzić. Jeśli więc satysfakcjonuje was zabawa, w której chodzi bardziej o zbieranie kart niż samą walkę z ich pomocą, tytuł powinien spełnić wasze oczekiwania. Gra dostępna jest również na urządzenia z systemem iOS. 