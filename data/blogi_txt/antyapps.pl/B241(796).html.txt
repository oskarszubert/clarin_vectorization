25.02.2012 Pamiętacie jeszcze filmy science-fiction sprzed 20 lat? Albo nawet i więcej. Wiecie, wtedy przyszłość kojarzyła się ze strojami skrojonymi z folii śniadaniowej Jan Niezbędny, a wszystkie zabawki wydawały dźwięki takie jak „piiii bźźźźdźźźiu” i świeciły wieloma kolorami. Ten okres w kinematografii już się co prawda zakończył (do dziś nie mogę odżałować Pana Kleksa w Kosmosie), ale pomysły z niego zaczerpnięte są wciąż żywe. I poniekąd przedstawiono je pod postacią aplikacji Cosmic Top. Wyobraźcie sobie bowiem, że odpalamy program i mamy przed oczami… czarny jak szatani zad kosmos, w którym unosi się wielokolorowy obiekt przypominający wciągane nałogowo przez amerykańskich policjantów pączki. Dotykamy ekranu, a pączek zamienia się w bąka. Posiadającego, na dodatek, równie bogate ubarwienie. Wszystkie kształty łączy owalność i możliwość kręcenia nimi. Obracania. Powiększania i pomniejszania. Do tych czynności używamy palców, w możliwie naturalny sposób. Im ich więcej położymy na ekranie, tym szybciej nasz kształt będzie się obracał. Nie robi tego oczywiście w ciszy, wydaje do tego wymienione wyżej dźwięki, typu ”piiii bźźźźdźźźiu”, po kilku minutach szalenie denerwujące.  Wtedy wystarczy ekran po prostu przytrzymać, a obiekt się zatrzyma. Ba, jeśli jesteśmy zbyt leniwi aby sami rozpędzać to dziwactwo, to z pomocą przychodzi służący do tego przycisk. Cosmic Top wpadł mi w oko, ponieważ od dziś dostępny jest za darmo i ma, o dziwo, w opisie zacytowane bardzo pochlebne recenzje. Nie bardzo tylko wiem co na ten temat sądzić – nie jest to oczywiście gra, nie znajduje się nawet w tym dziale App Store. Ale jako zabawka powinna przede wszystkim bawić, a tutaj jakby po minucie nie ma co robić. Podobno warto pokazać Cosmic Top znajomym, ale wybaczcie – trochę mi wstyd. Widzieli już fajniejsze rzeczy. Czy komuś zatem mogę polecić Cosmic Top? Na pewno entuzjastom kręcenia kolorowych kształtów w kosmosie. No wiem, że jest tam Was wielu. W takim razie śmiało, pobierajcie aplikację stąd. 