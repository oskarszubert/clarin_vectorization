04.10.2013 TripAdvisor to największy turystyczny serwis internetowy. Coś jak Facebook w kategorii sieci społecznościowych. Witrynę tripadvisor.com w przeciągu miesiąca odwiedza grubo ponad 50 milionów użytkowników zostawiających po sobie komentarze i opinie na temat restauracji, hoteli oraz atrakcji danego miasta czy regionu – aktualna liczba recenzji niedawno przekroczyła kosmiczne 100 mln. Tripadvisor, jak niemal każde tak duże przedsięwzięcie posiada aplikację mobilną, której użyteczność jeszcze niedawno była, delikatnie mówiąc, mocno dyskusyjna. Czy wraz z premierą zupełnie nowej wersji oznaczonej numerkiem 8.0 coś w tej materii uległo poprawie? Przekonajmy się! Ogromną i niepodważalną siłą Tripadvisor jest niezwykle obszerna baza danych. Serwis udostępnia porady i opinie turystów oparte na ich własnych doświadczeniach, oferuje usługi umożliwiające szczegółowe zaplanowanie podróży oraz udostępnia zintegrowane narzędzia, za pomocą których możliwe jest szybkie dokonanie rezerwacji. W tym względzie nic się nie zmieniło – bogata baza danych obejmująca: restauracje, hotele, muzea, atrakcje turystyczne, trasy zwiedzania i wiele innych od ostatniego testu uległa jedynie rozbudowaniu i zyskała na aktualności. Przez ostatnich kilka miesięcy przybyło również komentarzy użytkowników, dzięki czemu ich oceny i opinie są jeszcze bardziej wymierne, niż miało to miejsce wcześniej.  Największą bolączką recenzowanej przeze mnie jakiś czas temu aplikacji Tripadvisor był jej interfejs, twór zupełnie nieprzystosowany do obsługi za pośrednictwem ekranu dotykowego. To właśnie w tym elemencie najnowsza wersja programu miała przynieść największe zmiany. I tak jest w istocie.  Ósma wersja Tripadvisor to aplikacja nadal przepełniona informacjami (jest ich moim zdaniem wciąż nieco za dużo na jednym ekranie), ale nareszcie czytelna i wygodna w użyciu. Twórcy wprowadzili wyraźnie zaakcentowany pasek nawigacyjny oraz sporej wielkości ikony. Sensownych rozmiarów nabrały również miniaturki zdjęć, które w poprzedniej wersji były po prostu zbyt małe.  Nie wiem na ile jest to siła autosugestii, a na ile realny efekt, ale odnoszę wrażenie, że cała aplikacja działa zdecydowanie płynniej niż jej poprzednik. Poprawę szybkości zauważam szczególnie wyraźnie podczas przeglądania mapy z naniesionymi na nią wybranymi obiektami – nareszcie można z niej korzystać bez narastającego uczucia frustracji spowodowanego ciągłym doczytywaniem istotnych fragmentów. Odświeżony Tripadvisor dostępny jest również w wersji na Androida. 