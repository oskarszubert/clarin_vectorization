21.01.2014 Produkcji, w których mamy możliwość zasiąść za sterami miniaturowego samochodu stającego w konkury z podobnej wielkości pojazdami na trasie umiejscowionej pośród zabawek w pokoju dziecinnym widzieliśmy już w AppStore przynajmnniej kilka. Póki co jednak żadna z testowanych przeze mnie nie była na tyle dobra, by postawić ją obok nieśmiertelnego ośmiobitowego Micro Machines, którego akcja rozgrywała się w podobnej scenerii. Czy sztuka ta udała się Rail Racing? Zapraszam do recenzji. Micro Machines to żywa legenda. Wydana w 1991 roku przez Codemasters gra dzięki niecodziennemu podejściu do oblatanego już wtedy tematu wyścigów stała się fenomenem na skalę światową. Do dziś doczekaliśmy się ośmiu tytułów z serii, ale prawdziwą popularność zdobył tylko jeden – właśnie ten, który zapoczątkował cały cykl. W kolejnych latach, obok kolejnych części MM, pojawiło się sporo produkcji opartych na mocno zbliżonej koncepcji. Trend ten najwyraźniej utrzymał się do dziś – podczas mojej niemal trzyletniej przygody z grami mobilnymi już kilkukrotnie miałem okazję zmierzyć swoje siły w tytułach bazujące na koncepcji sprzed 23 lat.  W trakcie wyścigów w Rail Racing przyjdzie nam poruszać się po kilku, ściśle zaplanowanych torach. Każda trasa została podzielona na cztery korytarze (w każdym biegnie linia zasilająca nasz pojazd), pomiędzy którymi możemy swobodnie się przemieszczać. Na trasie obok sterowanego przez nas pojazdu znajduje się pięciu przeciwników. Wąski tor oraz ograniczenie do czterech stałych pasów są powodem licznych przepychanek podczas wyścigu. Rozgrywka jest bardzo dynamiczna. Wysokie tempo poruszania się, wąski tor, spora ilość różnego rodzaju bonusów oraz możliwość wchodzenia w kolizję z oponentami na trasie sprawiają, że gra się całkiem przyjemnie. Dla części użytkowników denerwujący może być fakt ograniczenia swobody poruszania się w obrębie toru (ograniczeniem są tu wspomniane wcześniej cztery dostępne „ścieżki”), ja potraktowałem to ograniczenie, jako pewien rodzaj urozmaicenia rozgrywki i wyróżnik pozwalający odróżnić Rail Racing od innych produkcji przypisanych do kategorii „wyścigi”.  Oprawa Rail Racing jest przeciętna. Brak tutaj jakiś szczególnych elmentów charakterystycznych, może poza modelami samochodów. Czterokołowce stylizowane są na stare pojazdy i prezentują się całkiem interesująco. Same trasy i ich otoczenie jest natomiast anonimowe i raczej nikomu nie zapadnie na dłużej w pamięci. Jednym słowem: starannie, ale bez polotu. Podobnie ma się sprawa z muzyką i resztą oprawy dźwiękowej. Owszem, coś tam w tle przygrywa, coś buczy, coś stuka, ale uczty dla uszu raczej nie planujcie. Trzy tryby rozgrywki oraz możliwość zmierzenia się z przeciwnikami w trybie wieloosobowym gwarantują, o ile lubimy takie klimaty, kilka godzin nienajgorszej zabawy. Do rozrywki na poziomie oryginalnych Micro Machines brakuje jednak całkiem sporo. Cóż, niewielu przeznaczone stać się legendą;) Gra w wersji uniwersalnej dostępna jest w AppStore w cenie 0,89€. 