20.03.2013 Jeśli posiadacie w swoich telefonach małe przenośne kolekcje imprezowych przebojów, przyszła pora, by wykorzystać ich potencjał w praktyce. Aplikacja DJ Studio 4 to rozbudowane narzędzie do miksowania muzyki, które możecie pobrać z Google Play zupełnie za darmo. Po bezpłatnej rejestracji otrzymujemy jeden z ciekawszych programów tego typu dostępny na urządzenia z systemem Android.  Na początek umieszczamy nasze utwory na wirtualnych gramofonach lub dodajemy je do naszej playlisty, aby móc odtworzyć je później. Po przygotowaniu piosenek możemy rozpocząć zabawę. Minusem jest niemożność rozpoczęcia gry obydwu kawałków w tym samym czasie, jednak traktując aplikację bardziej w charakterze zabawki nie powinniśmy odczuć tego mankamentu. Do dyspozycji mamy funkcje takie jak synchronizacja tempa piosenek, zapętlanie określonych fragmentów, czy korekcja tonów niskich, wysokich i średnich. Powstałe remiksy możemy również zapisać w pamięci naszego telefonu. Ciekawym dodatkiem jest sześć efektów, które możemy nakładać na poszczególne ścieżki, dzięki czemu możemy znacznie urozmaicać nasze nowe kompozycje. Mamy także dostęp do samplera, gdzie standardowo otrzymujemy dźwięki takie jak imitacje trąbek, laserów lub skreczy. Możemy je również zamienić dowolnymi dźwiękami, które znajdują się w pamięci telefonu.  Nie wyobrażam sobie, żeby aplikacja mogła posłużyć jako zamiennik klasycznej konsoli DJskiej, jednak DJ Studio 4 powinien świetnie sprawdzić się w charakterze przewodnika dla tych, którzy chcieliby zgłębić tajniki miksowania muzyki i poznać mechanizm działania sprzętu, który jest do tego przystosowany. DJ Studio 4 może przydać się również tym, którzy na co dzień puszczają muzykę w klubach i potrzebują narzędzia, które łącząc mobilność i prostotę pozwala testować nowe rozwiązania i pomysły w dowolnych, niekoniecznie przystosowanych do tego miejscach. 