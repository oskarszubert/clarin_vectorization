29.03.2012 Życie ucznia nie należy do najłatwiejszych. Mnóstwo różnych zajęć każdego dnia, prace domowe, egzaminy… jak o tym wszystkim pamiętać? Jeszcze nie tak dawno, większość studentów przechowywała takie rzeczy w kieszonkowym kalendarzu, jak jednak nie trudno zgadnąć, smartfony stopniowo zmieniają ten nawyk, a z aplikacją iStudiez Pro jest to bajecznie proste.  iStudiez Pro to aplikacja, która ma już nie jedno wyróżnienie na swoim koncie. Do zacnego grona należą m.in.: najlepsza aplikacja edukacyjna roku 2009 czy też najlepsza aplikacja dla młodych- dorosłych roku 2010. Wszystkie tytuły zdobyła moim zdaniem zasłużenie, ponieważ to co oferuje jest naprawdę niezastąpione. Program umożliwia przeniesienie nam naszego planu zajęć do telefonu. Nie jest to jednak „sucha” tabelka rodem z Excela wypełniona danymi. Każdy przedmiot możemy szczegółowo opisać, m.in.: dodać mu osobną ikonę i kolor, który pomoże nam go odróżnić od innych kursów, wpisać prowadzącego itp. To jednak nie koniec zalet. iStudiez Pro przypomni nam o rozpoczynających się zajęciach, zbliżających się egzaminach i pracach domowych. To naprawdę niezastąpiony asystent każdego studenta, który chodząc z imprezy na imprezę, może się nieco zagubić w swoim terminarzu :). Po wpisaniu wszystkich przedmiotów, program generuje dla nas gotowy plan zajęć. Schludny, kolorowy, a przede wszystkim czytelny.  Z racji wydania odpowiedników iStudiez Pro na Maca i iPada istenieje także możliwość synchronizacji wprowadzonych danych. Czy może być lepiej? Jak wrażenia? Po 3 semestrach z iStudiez nadal jestem pod wrażeniem prostoty, a zarazem przydatności tej aplikacji. Interfejs jest przejrzysty i bardzo czytelny, a co najważniejsze – przygotowany w języku polskim. Dziś nie wyobrażam sobie studiowania bez tego programu. Gorąco zachęcam do pobierania. iStudiez znajdziecie w AppStore już za 2,39€. 