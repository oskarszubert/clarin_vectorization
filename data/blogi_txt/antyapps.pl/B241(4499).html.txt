24.09.2013 Oprócz wykonywania zdjęć, komórki pozwalają nam na nagrywanie filmów – i to jakich filmów! Wysoka rozdzielczość, czy to 720p czy 1080p, już dawno nie jest wyzwaniem dla smartfonów spoczywających w naszych kieszeniach. Sporą popularnością zaczynają cieszyć filmy typu „slo mo”, czyli w zwolnionym tempie. A to nie wszystko na co pozwoli nam aplikacja Videon. Jedną z najważniejszych zalet aplikacji jest bez wątpienia jej interfejs – minimalistyczny, lecz jednocześnie dający spore możliwości i wygodę obsługi. Po uruchomieniu aplikacji zorientujemy się, że w lewym górnym rogu znajdują się dwie ikonki: pierwsza z nich informuje nas o stanie baterii, zaś druga o ilości wolnej pamięci urządzenia – bardzo pomocne! Po prawej stronie znalazł się oczywiście przycisk rozpoczęcia nagrywania oraz przycisk dający dostęp do ustawień. Zaraz pod nimi znajdziemy wirtualne pokrętło regulujące poziom „zoomu”, czyli przybliżenia – bardzo mi się to spodobało!   Ale „fajerwerki” wizualne to nie wszystko, bowiem Videon oferuje może nie profesjonalne, ale naprawdę rozszerzone opcje nagrywania filmów. Znalazły się tutaj wszystkie funkcje, których potrzebowałem – mogę zdecydować o rozdzielczości nagrania i jego proporcjach (wspierane są nawet takie formaty jak 2.35:1 czyli kinowy oraz 1:1 i 4:3), ilości klatek na sekundę (do tego wrócimy), obecności dźwięku w filmie, a nawet użyciu mikrofonu – przedniego lub tylnego. Ponadto dysponujemy opcjami zablokowania ostrości, widoczności „celownika” na ekranie, geotagowaniu filmów, maksymalnej długości nagrania i wartości powiększenia. Zdecydować można również o szybkości działania zoomu. Dzięki iOS7 Videon pozwala na nagrywanie filmów z prędkością 60 klatek na sekundę na następujących urządzeniach: iPhone 4S, iPhone 5/5S oraz iPad mini. iPhone 5S obsługuje także dwukrotnie większą liczbę klatek sięgającą 120 klatek na sekundę, co również jest dostępne w aplikacji Videon.    Jak pewnie zauważyliście pod „celownikiem” widocznych jest kilka przycisków – dzięki nim możemy szybko włączyć lampę, jak również zablokować ostrość, balans bieli i ekspozycję nagrania. Gdyby tego było mało, można to także zrobić bardziej precyzyjnie, wskazując palcem na ekranie w których miejscach chcemy utrzymać każdy z tych czynników. Podwójne tapnięcie resetuje te ustawienia. Aplikacja pozwala także na robienie zdjęć podczas nagrywania na iPhone’ach 4S i nowszych oraz iPodzie touch 5G.    Edytor filmów w Videon również mnie poztywnie zaskoczył – dostępne jest nakładanie kilku naprawdę ciekawych filtrów, korekta ekspoyzji, kontrastu, nasycenia kolorów itd. Mamy możliwość wyostrzenia i rozmycia nagrania, a nawet „wyprostowania” filmu, gdy został on nagrny podczas nierównego trzymania telefonu. Dodać można efekty jak zwolnienie tempa, odtwarzania od tyłu, migania czy odwrócenia kolorów. W ustawieniach filmu zdecydować można jego kompresji, ilości klatek/sek, propocjach czy obecności dźwięku. Nie zabrakło naturalnie opcji dzielenia i „cięcia” nagrania.Podsumowując wszystkie możliwości mogę powiedzieć jedno – rewelacja.   Aplikacja kosztuje zaledwie niecałe 12 złotych, a na moim iPhonie błyskawicznie trafiła na ekran główny i znajduje się obok systemowego aparatu w iOS. Szczerze polecam tę aplikację osobom, które mają zacięcie do nagrywania nawet niedługich, amatorskich filmów i chcą, by wyglądałyu one po prostu lepiej, ciekawiej. Aplikacja pozwala na bardzo dużo, zasłużenie otrzymuje wysoką ocenę i warta jest każdego grosza. 