23.11.2012 Fotki a’la Instagram rozprzestrzeniają się jak zaraza. Widać ludziom przypadły nowe-stare kadry i kolorki, a kiedy do kompletu dodamy jeszcze efektowną ramkę — efekt murowany. Serduszka, łapki w górę i inne pozytywy posypią się raz-dwa. I piszę to bez cienia ironii, bo wiadomo, że po edycji w programie graficznym każda fotka wygląda lepiej, a sam zdjęcia w tym stylu również robię. I mimo że programów do edycji zdjęć w tym klimacie zarówno w AppStorze jak i Google Play znajdziemy sporo, to te warte uwagi można policzyć na palcach jednej ręki. Może się starzeję, ale XnRetro dołączył w moim osobistym rankingu do tego zaszczytnego grona. Co powinno składać się na taką aplikację? Moim zdaniem są to: ciekawa paleta filtrów, galeria ramek dzięki którym możemy upiększyć nasze twory oraz kilka pasków z najbardziej podstawowymi funkcjami edycji fotografii jak kontrast czy jasność. Tak, zgadliście, XnRetro posiada je wszystkie — i to podane w prostej do przełknięcia dla każdego, estetycznej formie!  Gdy odpalimy aplikację decydujemy: zrobić zdjęcie, a może jednak zabierzemy się za edycję jednego z obrazków które znajdują się w naszej galerii? Kiedy już wiemy co dalej czas na główną część zabawy — wcześniej jeszcze tylko zaznaczamy i wycinamy kwadratowy obszar, a dalej to już hulaj dusza, to co lubimy najbardziej — filtrowanie i edycja! Podobnie jak w dziesiątkach innych aplikacjach tego typu fotografia i efekty naszych zmian zajmują większą część ekranu, w dolnej części zaś dostępna jest belka w której wybieramy filtry (w sumie 20), ramki (dostępnych jest ich 26) oraz możemy z pomocą magicznych pasków zmienić jasność, kontrast oraz nasycenie kolorów. Kiedy już skończymy — czekają na nas ikonki pozwalające zapisać fotografię oraz udostępnienić efekty naszej pracy za pośrednictwem jednej z zainstalowanych na naszym urządzeniu aplikacji. Czyli to co „wszędzie”, ale łatwo, skutecznie, bez konieczności kolejnej rejestracji i pokus by dzielić się naszymi tworami w następnym serwisie. Na duży plus zasługują paski dzięki którym możemy rozjaśnić nasze zdjęcie by było czytelniejsze i lepiej prezentowało się po nałożeniu filtra. Do pełni szczęścia brakuje mi tam jeszcze rozmycia znanego z aplikacji Instagramu, no ale przecież nie można mieć wszystkiego, więc nie powinienem narzekać. Szczególnie, że program dostępny jest za darmo na platformie Google Play. 