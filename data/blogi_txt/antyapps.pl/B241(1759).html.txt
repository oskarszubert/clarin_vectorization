14.01.2014 Korzystanie z serwisów informacyjnych za pośrednictwem przeglądarki internetowej na platformie mobilnej może być prawdziwą udręką. Sytuacja przedstawia się lepiej, jeżeli mamy do dyspozycji mobilną wersję strony lub, co w wypadku poważnych graczy jest już normą – aplikację mobilną. Takową posiada Interia i po kilku dniach testów mogę śmiało powiedzieć, że w swojej kategorii jest ona jedną z najlepszych na naszym rynku. INTERIA Fakty jest jedną z kilku aplikacji mobilnych przygotowanych na urządzenia z systemem iOS. Obok Faktów w AppStore znajdziemy: Horoskop, Lotto, Program TV, Repertuar kin oraz Pocztę. Wszystkie wymienione aplikacje (za wyjątkiem Poczty) są częściami składowymi Faktów, więc ich pobieranie, w przypadku posiadania INTERIA Fakty jest tak naprawdę zbędne. Podstawowymi cechami, którymi powinna charakteryzować się aplikacja mobilna serwisu informacyjnego są dla mnie: przejrzystość, stabilność oraz możliwość wybrania interesujących mnie kategorii newsów. INTERIA Fakty spełnia wszystkie te warunki. Aplikacja Interii jest intuicyjna, czytelna i szybka. Podzielone na kategorie wiadomości dostarczane są na ekran tabletu w postaci dwukolumnowej listy wzbogaconej fotografiami ilustrującymi niemal każdy news. Obok każdego zdjęcia znajduje się tytuł artykułu, którego dotknięcie skutkuje wyświetleniem go w trybie pełnoekranowym. Newsy podane są w niemalże ascetycznej formie. Oprócz zdjęcia dostajemy czysty tekst. Formatowanie całości nie zawsze wygląda idealnie (czasem fotografie są wyśrodkowane, czasem nie), ale nawet taka, minimalistyczna forma jest lepsza od przekombinowanego, nadmiernie udziwnionego formatu.  INTERIA Fakty korzysta z geolokalizacji (jeżeli udzielimy na to zgody), dzięki czemu informacje regionalne (prognoza pogody, repertuar kin) mogą być automatycznie dopasowane od lokalizacji, w której w danym momencie znajduje się użytkownik smartfona. Aplikację Interia Fakty testowałem na urządzeniu wyposażonym w system iOS (iPad 2). Nie miałem okazji sprawdzić działania programu na Androidzie i Windows Phone – niestety ostatnie komentarze użytkowników urządzeń działających pod kontrolą tych systemów sugerują, że w ich przypadku działanie newsowej aplikacji Interii jest dalekie od ideału. 