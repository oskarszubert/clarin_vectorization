08.01.2014 Proste programy, to najlepsze programy — powtarzam sobie każdego dnia, kiedy zamiast zaawansowanych edytorów tekstów, włączam windowsowy Notatnik czy osxowy Text Edit, w którym powstają teksty na AntyApps, a swego czasu nawet praca magisterska. O wiele wygodniej pracuje mi się później na niesformatowanym, czystym tekście. Stąd moje zamiłowanie do nieskomplikowanych rozwiązań również na urządzeniach mobilnych. W minionym tygodniu miałem przyjemność przyjrzeć się JotterPad X: Writing na Androida, dziś padło na świeżą pozycję z AppStore’a — Pain Text. Co takiego oferuje i czy warto zawracać sobie nim w ogóle głowę? Pełny tytuł programu brzmi: PlainText – Dropbox text editing. Założyłem zatem, że tuż po włączeniu programu i przyznaniu mu dostępu do naszego konta w tej popularnej chmurze, bez większych problemów będę mógł edytować i zarządzać plikami tekstowymi w niej zgromadzonymi. Jakież było moje zdziwienie, kiedy okazało się, że nie mam pojęcia w jaki sposób miałbym to rozegrać, aby wszystko działało. Najpierw fiaskiem zakończyły się wszystkie próby otwarcia przeze mnie zgromadzonych tam dokumentów *.txt — no trudno, pomyślałem. Jednak gdy stworzyłem nowy plik, wklepałem tam kilkanaście znaków, to wspomniany już wyżej osxowy Text Edit pokazał mi zastęp znaczków rodem z Azji. Dopiero trochę bardziej zaawansowany edytor sobie z nimi poradził — a co gorsza, nie znalazłem żadnej opcji zmiany kodowania w programie. Cały interfejs programu podzielony został na dwie kolumny — jedną z układem folderów oraz dostępem do różnych miejsc (pamięć urządzenia, chmura iCloud oraz Dropbox); drugą natomiast z podglądem plików tekstowych których edycji będziemy dokonywać. Klikając zaś w podgląd przechodzimy do edycji — wówczas dokument otwierany jest na pełnym ekranie, otwiera się klawiatura i możemy pisać. Przy prawej górnej krawędzi znajduje się jedynie licznik słów oraz wyrazów, które zapełniły nasz tekst; tuż obok zaś znajdują się skróty do stworzenia nowego dokumentu, usunięciu edytowanego przez nas właśnie pliku oraz udostępnienia go. Ustawienia PlainText również nie należą do specjalnie zaawansowanych. Oprócz różnych typów sortowania plików, można tam włączyć rozszerzoną klawiaturę, dostosować liczenie słów oraz aktywować kod pin, który będzie wymagany każdorazowo przy włączeniu aplikacji. PlainText – Dropbox text editing o wiele lepiej wyglądał w teorii, niż sprawdził się w praktyce. Jest prosty — to fakt, ale problemy z kodowaniem i brak skrótów do cofnięcia ostatnich ruchów to, moim zdaniem, spore braki, dlatego wygodniejszą wydaje mi się już edycja plików bezpośrednio z poziomu aplikacji Dropboxa. Program dostępny jest za darmo w AppStorze — jest to wersja z reklamami, które można usunąć w ramach IAP, obecnie wycenionych na okrągłe zero złotych. 