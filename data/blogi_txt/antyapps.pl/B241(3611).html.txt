27.10.2011 Kiedy byłem jeszcze małym brzdącem, bardzo lubiłem grać we wszelkiego rodzaju planszowe i inne tego typu gry. Miałem ich sporo, oprócz tego nie stroniłem od gier strategicznych typu Monopoly czy polska wersja tego światowego hitu, czyli Eurobiznes. Do tego dochodziły także gry logiczne. Rush Hour Free to właśnie tego typu gra, która przyniosła mi smak mojego dzieciństwa. A Ty – poczujesz to samo? Rush Hour to logiczna gra znana z domów, która została przeniesiona do naszych urządzeń mobilnych. Jeśli nigdy w nią nie graliście, muszę powiedzieć, że zasada gry jest banalna. Cała rozrywka polega na tym, by wyprowadzić czerwony samochodzik z parkingu. Problem polega na tym, że parking jest zakorkowany i musimy odpowiednio manewrować innymi pojazdami, żeby zrobić przejazd dla tego wybranego.  Gra może wydawać się za prosta, a z tego powodu nudna. To nie jest jednak prawda. Proste zasady zmniejszają jedynie próg wejścia w tę rozrywkę, której będziemy mieli co nie miara! Każdy następny poziom jest coraz trudniejszy, a po przejściu wszystkich możliwych, co wbrew pozorom nie jest wcale łatwe, zawsze możemy kontynuować grę walcząc o jak najmniejszą liczbę ruchów potrzebnych do wyciągnięcia auta z parkingu. Wersja darmowa gry zawiera 35 plansz. Jeśli gra przypadnie Wam do gustu, szczerze polecam zakup pełnej wersji, która przynosi aż 2500 plansz! To naprawdę sporo dobrej zabawy za niewielkie pieniądze – około 6 zł. Warto w tym miejscu dodać również, że oprócz wielu godzin interesującej rozrywki, gra może poszczycić się naprawdę przyjemną oprawą wizualną. Polecam! 