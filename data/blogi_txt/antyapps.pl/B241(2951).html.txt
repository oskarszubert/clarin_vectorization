15.01.2012 Rzut papierową kulką do kosza – jeden z największych banałów, o jakich słyszałem. Mimo tego gra Paper Toss zdobywa dość wysokie noty w Android Markecie. Skąd takie zjawisko? Prostota gry staje się zarazem jej zaletą. Do pobicia własnego wyniku w grze wystarczy pięć minut, po czym można wracać do pracy :) Rewelacyjny tytuł pod względem zabijania wolnego czasu. Jak w to się gra? Na środku dolnej krawędzi ekranu widzimy kulkę z papieru. Naszym zadaniem jest rzucenie nią tak, by trafiła do kosza na śmieci. Każde trafienie to jeden punkt, a my musimy zdobyć ich oczywiście jak najwięcej. Utrudnieniem jest wentylator znajdujący się naprzemiennie czy to z lewej, czy to z prawej strony, który spycha naszą kulkę, gdy ta jest w locie. Przy wentylatorze podana jest jednostka siły, z jaką wieje wentylator. Jednostki te trzeba po prostu wyczuć. Następnie pozostaje już tylko zdobywanie coraz to większych wyników! Grę uatrakcyjnia nam możliwość wyboru jednej z kilku plansz. Na każdej z nich obowiązuje osobna lista rekordów, dzięki czemu nie mogąc pobić swojego rekordu na jednej, zawsze możemy spróbować na kolejnej. Paper Toss to naprawdę prosta gra, która z powodzeniem sprawdza się w przerwach w pracy czy na uczelni. Pozwala się odmóżdżyć i wymaga od nas naprawdę niewiele – wystarczy jedynie przejechać palcem, wskazując kierunek, w jakim ma zostać wyrzucona kulka. Czy warto? Gra jest dostępna za darmo. Jedyne, co musimy znieść w zamian, to baner wyświetlający się na górze ekranu gry. Nie jest to jednak jakaś wielka przeszkoda. Nawet jeśli gra nie miałaby nam przypaść do gustu, warto spróbować. No chyba, że naprawdę celujecie jedynie w ambitne produkcje z konkretnym budżetem :)  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 