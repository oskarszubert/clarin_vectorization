16.12.2011 Ostatnio pchany nostalgią i wyprzedażami na Mac App Storze za kwotę 5 euro nabyłem GTA: Vice City. Nie wiem czy pamiętacie, ale to ta część ze zdecydowanie najlepszą ścieżką dźwiękową z lat osiemdziesiątych. No dobra, zrobiłem to drugi raz, bo kilka tygodni wcześniej na Steamie można było kupić wszystkie gry z tej serii za jakieś 8 euro. Ale nie działały na Maku, cóż. Przydadzą się kiedyś. Teraz rozumiecie – GTA to fenomen. Chociaż każda odsłona mnie pod jakimś względem zawodziła, to i tak nie można koło nich przejść obojętnie. Przyciągają jak magnes. Tym bardziej interesowało mnie więc, czy iUrządzenia podołają sobie z takim tytułem. Czym prędzej, w dniu premiery, postanowiłem to sprawdzić.  Czy jest ktoś wśród szanownych Czytelników, kto nie wie o jakiej serii mowa i na czym ona polega? W GTA wcielamy się w role zwykłych ludzi wplątanych w niezwykłe – gangsterskie – sytuacje. Przed nami całe, żywe miasto (a czasami i więcej) staje otworem, a my robimy w nim co chcemy. Mamy ochotę ciągnąć tryb fabularny? To wykonujemy po kolei zlecane misje. Chcemy się pokręcić po mieście i posłuchać kapitalnej muzyki? Wsiadamy w dowolne auto (najpierw „wysadzając” kierowcę) i w drogę. Wygrywają sadystyczne zapędy psucia dnia mieszkańcom? W porządku, można im zrobić różne złe rzeczy. Wraz z kolejnymi częściami autorzy oddawali coraz większe pole do popisu graczom, ale to GTA III było największą rewolucją i przełomem, przejściem z dwuwymiarowych gier gangstersko-”platformowych” do otwartego, żyjącego świata. Kluczowym pytaniem jest to, jak autorzy poradzili sobie z obsługą takiego smoka bez fizycznych przycisków i pada czy klawiatury. Na sterowanie w GTA nigdy nie składały się 2 przyciski, stąd wyzwanie było niemałe. I udało się z nim uporać połowicznie. Z lewej strony ekranu się poruszamy (i wywołujemy mapę), z prawej zaś biegamy, skaczemy, strzelamy, kradniemy auta… Jest tych przycisków na ekranie trochę. I chociaż najczęściej trafiamy w nie odpowiednio, to kluczowe jest tutaj „najczęściej”, gdyż zdarza się w gorących sytuacjach inaczej. Często występujące w tym tytule strzelaniny mogą skończyć się tragicznie, gdy po prostu nie trafimy w oponenta – on nie ma takich problemów. Co więcej, w GTAIII nie ma jeszcze systemu checkpointów, stąd jak zginiemy to całą misję trzeba powtórzyć od początku. Ten archaizm potrafi zdenerwować. Ale to nie powód, by GTAIII nie kupować – w żadnym wypadku! Oprawa się zestarzała, ale na ekranie iPhona czy iPada nie odstrasza. Szczególnie na tablecie jest idealnie płynnie i aż chce się grać. Jeśli jesteście graczami, to GTAIII już z pewnością mieliście okazję gdzieś, kiedyś nabyć. I jest spora szansa, że się Wam spodobało. Nowa odsłona momentalnie wskoczyła na pierwsze miejsce sprzedaży w polskim App Store i liczę, że tam pewien czas zostanie. To naprawdę kawał świetnej, dorosłej, doskonale napisanej i ładnie przedstawionej gry. Nie bez wad, ale która ich nie ma? Każdy powinien wydać te 4 euro i taki prezent sobie sprawić. Warto. Teraz czekamy na Vice City. Grand Theft Auto 3 można nabyć tutaj. 