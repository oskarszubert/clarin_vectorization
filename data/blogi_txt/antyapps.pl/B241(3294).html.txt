10.12.2013 App Store, czyli dostępna wraz z mobilnym systemem Apple aplikacja służąca do wyszukiwania, kupowania oraz pobierania gier i programów jest dla przeciętnego użytkownika urządzenia z systemem iOS wszystkim czego ten potrzebuje, by być na bieżąco z najnowszymi hitami i najciekawszymi promocjami. Moim zdaniem App Store to program wyważony idealnie – jest w nim wszystko, czego potrzebuje zwykły użytkownik, a całość opakowana jest w interfejs przyjazny już od pierwszego uruchomienia. Trochę inaczej sprawa przedstawia się w przypadku osób poszukujących bardziej szczegółowych informacji oraz chcących trzymać rękę ma pulsie jeżeli chodzi o wszystkie premiery, aktualizacje i wyprzedaże – w takiej sytuacji niezbędne może okazać się zaopatrzenie w bardziej zaawansowane narzędzie, niż to, które dostarcza Apple. Jednym z najlepszych programów tego typu jest zaktualizowany w ostatnich dniach AppZapp. Aplikacja będąca prawdziwym kombajnem w swojej kategorii występuje w dwóch odmianach: na urządzenia z Androidem oraz sprzęty działające pod kontrolą systemu iOS. W tym drugim przypadku w AppStore znajdziemy aż cztery wersje programu: na iPhone’a – darmową i płatną, oraz na iPada, również w odmianie płatnej i darmowej. Recenzja, którą właśnie czytacie dotyczy wersji Pro przeznaczonej na iPada Należy mieć to na uwadze, gdyż pomiędzy poszczególnymi odmianami aplikacji występują różnice w interfejsie i obsłudze niektórych elementów.  AppZapp to aplikacja kompletna. Program dostarcza na ekran Twojego urządzenia wszystkie dane o aplikacjach, jakie tylko możesz sobie wymarzyć. Ogromną siłą i zarazem trzonem AppZapp są rankingi. Lista topowych aplikacji może być ułożona niemal dowolnie – jej kształt niemal w całości zależy od widzimisię użytkownika. Aplikacje najczęściej pobierane, najciekawiej się zapowiadające, najczęściej oglądane, najbardziej lubiane, najchętniej komentowane, najczęściej oznaczane, najlepsze aplikacje Twoich przyjaciół, kolekcje, bestsellery i wiele więcej, a wszystko możemy niemal dowolnie filtrować i korygować. Liczba opcji przyprawia o zawrót głowy, a przebicie się przez wszystkie możliwości AppZapp to zadanie na dobrych kilkadziesiąt minut. To co jest dla wielu jest największą zaletą AppZapp, czyli rozbudowanie, dla innych może być wadą, gdyż pełnię możliwości tego narzędzia wykorzystamy tylko wtedy, gdy poświęcimy mu trochę czasu.  Ci którzy zgubili się w samych rankingach jeszcze gorzej mogą poczuć się wybierając konkretną aplikację;) AppZapp w jednym miejscu zbiera wszystkie informacje o wybranym programie czy grze, a danych tych jest po prostu ogrom. Obok standardowych informacji dostępnych również z poziomu AppStore w AppZapp znajdziemy dodatkowy system like/unlike, materiały wideo, statystyki pobrań programu wykresy ceny i kilka innych danych potrzebnych prawdopodobnie jedynie miłośnikom statystyki. AppZapp to niezwykle rozbudowana, kompletna aplikacja. Przyznam, że program w obecnej wersji jest godną konkurencją dla używanego przeze mnie od dawna AppShopper, a nawet pod kilkoma względami go przewyższa. 