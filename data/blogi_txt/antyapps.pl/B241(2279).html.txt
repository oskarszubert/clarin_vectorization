22.10.2013 Uwielbiam zabawy konwencją w każdej dziedzinie życia i rozrywki. Nie ważne czy to film, komiks czy gra wideo — jeśli jest prześmiewczo i dzieło co rusz puszcza do nas oko, jestem w stanie przymknąć oko na drażniące elementy i wciąż znakomicie się bawić. Jedną z takich produkcji jest Maximus — i mimo że podobnych gier w mobilnych marketach pod względem mechaniki i projektów jest sporo, to żaden jeszcze tak znakomicie nie obśmiewał gatunku.  Maximus to, jak sami określili twórcy w opisie, RPG akcji inspirowane przez złotą erę zręcznościowych hack’n'slashy. Od razu zatem stanęły mi przed oczami pozycje takie jak Golden Axe, Streets of Rage czy Cadillacs   Dinosaurs — i mimo że z RPG niewiele miały one wspólnego, to zdecydowanie należą do złotej ery zręcznościówek na automatach. I już po kilku minutach spędzonych w tym magicznym świecie wiedziałem, że moje skojarzenia nie były bezpodstawne. Twórcy zarówno w komiksowych wstawkach fabularnych jak i podczas zabawy (małe gnomy które po uderzeniu wyrzucają drogocenne przedmioty — coś Wam świta? : ) mówiąc kolokwialnie: robią sobie jaja. Ze wszystkiego czego mogą, nawet fabułę trudno brać serio, podobnie zresztą jak przerysowanych do granic możliwości bohaterów całej opowieści.  Gra pod kątem rozgrywki jest właśnie czymś, na wzór beat’em’upa. Jednak ze względu na wspomnianą konwencję RPGa akcji, nie mogło zabraknąć statystyk i zdobywania poziomów, by stawać się silniejszym i udoskonalać swoje umiejętności. To oczywiście wszystko za zebrane punkty doświadczenia oraz… monety. Za te, tradycyjnie, kupujemy ulepszenia i nowe przedmioty. W grze dostępne są w sumie cztery postacie, jednak na starcie mamy dostęp jedynie do dwójki z nich. Pozostałe odblokowują się dopiero w dalszych rozdziałach. Sterowanie zostało oparte na „tradycyjnych” już, wirtualnych przyciskach, który odpowiadają za ataki, oraz gałce analogowej, która pojawia się w miejscu, gdzie przykładamy palec po lewej stronie ekranu. W opcjach zaś możemy zdefiniować jej czułość. Oprawa jest rysunkowa i nieco prześmiewcza, jak cała reszta. Jeżeli zaś chodzi o mikrotransakcje, to jak wspomniałem — są obecne, jednak obecnie ponad połowa gry już za mną i dotychczas nie napotkałem jeszcze sytuacji, w której musiałbym z ich dobrodziejstw skorzystać.  Maximus to naprawdę solidna i dopracowana produkcja. Jak już wspomniałem — bawi się konwencją i szydzi z gatunku, co dla mnie jest ogromnym plusem. Jestem również miłośnikiem takich tytułów, dlatego po prostu nie mogłem obok niego przejść obojętnie — ciągle mruganie okiem do gracza naprawdę bawi. Grę w wersji uniwersalnej można nabyć w AppStorze za blisko siedem dolarów, jednak obecnie dostępna jest jeszcze przez chwilę w promocji za darmo, także warto się pospieszyć! 