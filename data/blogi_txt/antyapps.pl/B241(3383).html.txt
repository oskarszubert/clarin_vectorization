21.02.2013 Ręka w górę, kto nie lubi obniżek cen i różnorakich promocji. A teraz, wszyscy, którzy podnieśli łapę do góry proszeni są o opuszczenie sali. Wyjść może również każdy, kto nie jest mieszkańcem Poznania, Krakowa, Szczecina, Lublina lub najbliższych okolic tych miast. Qpony to nie aplikacja dla Was (no, chyba że w najbliższym czasie wybieracie się na wycieczkę do którejś z wymienionych metropolii). Qpony to niewielki program bazujący na stronie internetowej o tej samej nazwie. Aplikacja przeznaczona jest na smartfony i tablety działające pod kontrolą systemu iOS lub Android. Do testów wykorzystałem wersję programu zainstalowaną na urządzeniu rodem ze słonecznej Kalifornii. Interfejs aplikacji jest bardzo przyjazny użytkownikowi. Zniżki podzielone zostały na kategorie, które przewijamy, wykonując ruch palcem w poprzek ekranu. Szybko okazuje się, że lista przewija się bez końca – dotarcie do ostatniej kategorii, powoduje iż tuż za nią ponownie wyświetla się ta, od której przewijanie rozpoczęliśmy. Jest to wygodne rozwiązanie, choć niekiedy (szczególnie przy szybkim przerzucaniu kolejnych działów) może doprowadzić do lekkiego pogubienia się użytkownika.  Kupony zniżkowe należące do konkretnych kategorii wyświetlane są na pionowych, różnokolorowych paskach (każdy jeden odpowiada jednemu działowi). Lekką niedogodnością jest konieczność odczekania niekiedy kilkudziesięciu sekund na załadowanie wszystkich dostępnych kuponów należących do danej grupy. Korzystanie z dostępnych zniżek jest intuicyjne. Wystarczy wybrać interesującą promocję (co niekoniecznie jest proste z powodu dosyć ograniczonej oferty, o czym za chwilę), wirtualnie odciąć cyfrowy kupon i gotowe. W przypadku niektórych obniżek konieczne jest dodatkowe zeskanowanie kodu kreskowego, a część zniżek jest aktywna tylko przez określony czas, odliczany od momentu uaktywnienia promocji. Niedosyt pozostawia skromna i rzadko uaktualniana oferta promocji dostępnych za pośrednictwem aplikacji – przykładowo, w Krakowie dostępne są w momencie pisania tego tekstu zaledwie dwie obniżki. Qpony to aplikacja darmowa, link do wersji zaprojektowanej z myślą o systemie iOS znajdziecie poniżej, natomiast wersję na urządzenia z Androidem pobierzecie stąd. 