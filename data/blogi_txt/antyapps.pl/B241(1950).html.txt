31.10.2012 Smartfonom i tabletom każdego dnia przekazujemy megabajty danych o sobie samych. Skrzynka SMS, dostęp do naszych kont e-mail, aplikacje za pośrednictwem których logujemy się do banku, baza fotografii, muzyki, że już nie wspomnę o synchronizacji z usługami oferującymi przetrzymywanie plików w chmurze. Oczywiście, mamy możliwości ograniczenia dostępu do wielu z tych miejsc osobom niepożądanym, jednak co w przypadku utraty telefonu? CallAgent pomoże nam wyśledzić nasze urządzenie z Androidem na pokładzie, a jeśli i to nie wystarczy, zdalnie możemy wymazać z niego wszystkie dane. Przy pierwszym odpalaniu aplikacji tworzymy konto (możemy zalogować się też poprzez Google) lub jeśli wcześniej korzystaliśmy z usługi, po prostu się logujemy. Dalej musimy jeszcze przyznać aplikacji odpowiednie uprawnienia i ustawić, jeśli uznamy za słuszne, opcje całkowitego wyczyszczenia karty sd, przywrócenia ustawień fabrycznych i obsługę przez SMS. Możemy też założyć kod pin, o który proszeni będziemy każdorazowo chcąc majstrować przy Call Agencie na naszym tablecie lub smartfonie. I to wszystko co robimy z poziomu Androida, całą resztą zajmujemy się już z poziomu przeglądarki. Po zalogowaniu się przy użyciu podanych wcześniej danych, możemy namierzyć nasze urządzenie, wyciągnąć z niego dane o ostatnich aktywnościach, ukryć CellAgenta, wysłać alarm z wiadomością które natychmiast pojawi się na ekranie czy właśnie wyczyścić całą pamięć. Ponadto przy wykupieniu wyższego pakietu (tzw. opcji rozszerzonej) możemy zdalnie korzystać z aparatu fotograficznego, nagrywać materiały wideo/audio, a następnie wysyłać je na serwer. Program jest płatny i posiada dwie opcje płatności: podstawową, wnoszoną jednokrotnie o równowartości dwóch dolarów oraz subskrypcję rozszerzoną, za którą przyjdzie nam płacić 5$ za kwartał. Sporo, ale jeśli ktoś wyjątkowo boi się o swoje urządzenie, albo zwyczajnie chce wiedzieć gdzie podziewa się jego pociecha, może zrobić z tego narzędzia naprawdę spory użytek. CallAgent to z jednej strony przerażające (bo co jeśli bezpieczeństwo serwisu legnie w gruzach i ktoś zdalnie wymaże nam wszystkie dane?!), ale z drugiej naprawdę ważne i potrzebne narzędzie, dzięki któremu zdalnie możemy kontrolować i śledzić poczynania naszego sprzętu z Androidem na pokładzie. Jeżeli podobne usługi nie spełniały (choćby opisywany Cerberus) Waszych oczekiwań, warto się zainteresować. Aplikację można sprawdzić podczas trzydniowego okresu próbnego, później należy wykupić jedną z dwóch wspomnianych wyżej subskrypcji. Sam program zaś za darmo czeka w Google Play. 