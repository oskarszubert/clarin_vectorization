18.07.2013 Latanie helikopterem — na filmach banał, każdy superbohater jest w stanie opanować tę sztukę w kilka minut, kiedy sytuacja staje się krytyczna. W grach wideo często mamy szansę wcielić się w pilota, który dzielnie stawia czoła wszelkim przeciwnością losu. W Chopper Mike na szczęście nie ma żadnych walk i milionów pocisków skierowanych ku zasiadającemu w nim pilotowi. To typowa produkcja bez ograniczeń wiekowych, w której po prostu uganiamy się za diamentami starając się zmieścić w coraz mniej łaskawych dla nas limitach czasowych.  W grze wcielamy się w młodego pilota, którego zadaniem jest zgarnięcie wszystkich zawieszonych w powietrzu kolorowych kryształów przed upływem limitu czasu. Same mapy do skomplikowanych nie należą, ale tym czego powinniście się obawiać, jest pędzący jak szalony czas. Jeżeli nie zmieścicie się w określonych czasówkach, to możecie zapomnieć o zgarnięciu najwyższych not za daną planszę. Podobnie zresztą mają się sprawy związane z bezpieczeństwem — jeżeli zahaczycie o któryś z wystających elementów, albo zbyt gwałtownie wylądujecie, to zostaniecie pozbawieni punktów, a co gorsza — każda taka sytuacja to również sekunda mniej na Waszym liczniku. Na wyższych poziomach konflikty z oznaczonymi na czerwono obiektami równoznaczne są z dyskwalifikacją, czyli koniecznością rozpoczynania zabawy od nowa. Dodam jeszcze w ramach formalności, że bez uzbierania wszystkich diamencików możecie zapomnieć o aktywacji lądowiska i ukończeniu planszy. Do wyboru mamy kilka helikopterów (po ukończeniu wszystkich wyzwań z danego trybu trudności zyskujemy dostęp do kolejnych) — coraz szybszych i pozwalających na jeszcze sprawniejszą nawigację. Podstawowy nie ma szans uporać się z wyzwaniami, które czekają nań już na „normalnym” poziomie trudności. Mimo że oprawa w Chopper Mike niespecjalnie ma czym zachwycić, a pisaniu o „ascetyźmie” byłoby sporym nadużyciem, bo jest tam po prostu pusto i blado, to mimo wszystko nie odrzuca. Jest jak jest, ale w gruncie rzeczy — do przeżycia. Kanciasty styl jest lekki, podobnie jak przygrywająca w tle melodyjka, a przez to nie są specjalnie nachalne. Sterowanie również jest intuicyjne i dla każdego mobilnego wyjadacza nie powinno być zagwozdką — prawa strona ekranu to wirtualny przycisk odpowiedzialny za wznoszenie się ku górze, zaś lewa jest po prostu gałką analogową, pozwalającą obierać kierunek lotu.  Jak już wyżej wspomniałem, to jedna z produkcji ponadczasowych, która ma szansę przypaść do gustu zarówno starszym jak i młodszym miłośnikom zręcznościowych zmagań. Chopper Mike dostępny jest w wersji uniwersalnej zarówno na iOS jak i Androida — w pierwszym przypadku przyjdzie nam zań zapłacić około 3 pln, zaś na urządzeniach z nadgryzionym jabłkiem najniższą stawkę z AppStore’a. Obecnie jest jednak dostępny za darmo, także warto się pospieszyć, jeżeli chcecie wygrać ten wyścig z czasem. 