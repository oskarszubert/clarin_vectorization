13.01.2014 Dziś stanąłem przed dosyć trudnym zadaniem, ponieważ przyszło mi zmierzyć się z tytułem dla najmłodszych. I nie mam tu na myśli młodzieży szkolnej, ale maluszki, które nie do końca radzą sobie jeszcze ze sprawnym mówieniem, ale doskonale wiedzą już jak uruchomić tablet tatusia i włączyć ulubione gry w smartfonie mamy. Wciąż zadziwia mnie to, z jaką łatwością dzieciakom przychodzi asymilacja z nowymi technologiami. Domek dla Lalek to pozycja, która po 3 minutach potrafiłaby nas zanudzić, jednak w świecie dzieci może okazać się prawdziwym przebojem. Komentarze w Google Play mówią same za siebie…  Nawiązywałem już kiedyś do historii mojej siostrzenicy, dla której ekran dotykowy był czymś tak naturalnym, że w wieku 3 lat wciąż próbowała przesuwać przedmioty na ekranie telewizora, dziwiąc się, że ten nie reaguje tak samo jak tablet. Twórcy gry Domek dla Lalek na pewno wiedzieli, jak wielką frajdę sprawia dzieciakom układanie wirtualnych przedmiotów, których zgromadzenie w formie zabawek z pewnością nie byłoby możliwe w takich ilościach. Gra tak naprawdę nie prowadzi do żadnego „finału”. Zadaniem malucha będzie po prostu dekorowanie domków najróżniejszymi przedmiotami powiązanymi z określonymi pomieszczeniami takimi jak kuchnia, łazienka czy pokój dzienny.  Pamiętam, że jako nieco starsze już dziecko uwielbiałem dekorowanie domów w „Simsach”. Samo prowadzenie wirtualnego życia nie było już tak atrakcyjne i pewnie dlatego moje simsowe osiedla pełne były skrupulatnie zaprojektowanych rezydencji, w których praktycznie nic się nie działo (15 minut gry na kodach i można było budować kolejny dom). Domek dla Lalek nie obejmuje tej drugiej części zabawy. Tu za każdy postawiony mebel lub element dekoracyjny otrzymamy punkty niezbędne do odblokowania kolejnych rezydencji. Te różnić się będą od siebie kolorystyką, kształtem oraz ilością pokoi, które możemy udekorować. Wraz z rozwojem gry pojawią się również nowe elementy, którymi będziemy mogli urozmaicić wirtualne domy. Każdym ukończonym pomieszczeniem będzie można się również pochwalić w najpopularniejszych serwisach społecznościowych. Tu jednak mam pewne wątpliwości co do tego, czy małe dzieci, którym dedykowana jest gra, w ogóle korzystają z Google+ lub Facebooka. Domek dla Lalek to pozycja darmowa, dlatego nikogo nie powinna dziwić obecność reklam. Na szczęście nie pojawiają się one zbyt często, dzięki czemu nasze maluchy nie będą niepotrzebnie niepokoić się, co też stało się z ulubioną grą, kiedy na wyświetlaczu pojawią się obrazki niezwiązane z domkiem. Niestety dużym minusem są tu bannery zajmujące cały ekran, przez co istnieje duże prawdopodobieństwo, że dziecko opuści grę przenosząc się do strony, na którą akurat prowadzi odnośnik z wyświetlonej reklamy. Myślę, że o wiele lepszym rozwiązaniem w przypadku tytułu dla najmłodszych byłyby reklamy w postaci mniejszego paska, minimalizującego ryzyko przeniesienia maluchów do niepożądanych treści.  Myślę, że szukając interaktywnej rozrywki dla maluchów, warto pobrać Domek dla Lalek i zobaczyć, jak gierka spodoba się waszym dzieciom. Tytuł będzie z pewnością miłą odmianą i ciekawą alternatywą dla wirtualnych kolorowanek, tytułów polegających na dopasowywaniu kształtów czy popularnych „ubieranek”. Jeśli ściągniecie Domek dla Lalek z Google Play, koniecznie dajcie znać, czy gra spodobała się waszym dzieciakom. 