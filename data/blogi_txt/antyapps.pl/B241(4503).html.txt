27.06.2012 YouTube zna każdy, kto choć przez chwilę miał styczność z internetem. Jest to zdecydowanie najpopularniejsza platforma umożliwiająca użytkownikom umieszczanie klipów wideo na swoich serwerach.  Niedawno spotkałem się z danymi, według których liczba nowych filmików pojawiających się na YouTube w ciągu 1 minuty przekracza 600. Za tą ogromną ilością idzie rzecz jasna jakość, a dokładnie… jej brak. Na moje oko jakieś 99% materiałów wrzucanych na popularne YT to zwyczajne śmieci lub nielegalne fragmenty programów telewizyjnych. Wartościowego materiału jest mało, a dotrzeć do niego jest bardzo trudno. W takiej sytuacji naturalną koleją rzeczy jest szukanie alternatyw pozwalających na obcowanie z filmami prezentującymi nieco szersze horyzonty niż kolejne wideo ze słodkim kiciusiem w roli głównej. Vimeo to serwis, w którym wielu widzi głównego konkurenta YouTube. Moim zdaniem obie witryny celują w nieco inną grupę docelową, raczej wzajemnie się uzupełniając, niźli konkurując. Przeglądając klipy zamieszczane przez użytkowników na portalu Vimeo nie znajdziemy tam fragmentów Tańca z Gwiazdami, osobników pokroju Luntka, słodkich kotków, piesków czy innych myszek. Możecie się natomiast nastawić na mnóstwo wysokich lotów animacji, teledysków mniej znanych kapel, świetnych materiałów z podróży oraz sporo filmów krótkometrażowych prezentujących ponadprzeciętny poziom wykonania. Wszystko to okraszone jest zazwyczaj wysoką rozdzielczością i przynajmniej dobrą jakością techniczną.  Vimeo, jak praktycznie każdy liczący się serwis internetowy posiada specjalną aplikację przeznaczoną na urządzenia przenośne. Aplikacja występuje w trzech odmianach, na trzy najbardziej popularne systemy mobilne:  iOS,  Android oraz Windows Phone. Osobiście miałem okazję testować wersję zainstalowaną na iPadzie 2 i to jej dotyczy poniższy opis. Vimeo na iOS daje możliwość dzielenia się nagraniami wideo, udostępnia także wyszukiwarkę i odtwarzacz. Co ciekawe, użytkownikowi oddano ponadto do dyspozycji niewielki pakiet narzędzi edycyjnych, za pomocą których może zmontować film składający się z kilku/kilkunastu/kilkudziesięciu ujęć. Filmiki nagrywać możemy za pośrednictwem Vimeo, możemy też skorzystać z  materiałów wideo znajdujących się już na dysku urządzenia.  Problemu nie będzie stanowiło dodanie do produkcji podkładu muzycznego (Vimeo udostępnia za darmo sporo ścieżek, wystarczy je ściągnąć za pośrednictwem aplikacji), przejść pomiędzy kolejnymi ujęciami (z tym akurat mam problem, nie wiem czy ja robię coś źle, czy to błąd aplikacji) czy prostego efektu nakładanego na materiał filmowy. Tak przygotowany klip możemy oczywiście od razu wysłać na serwer, jeżeli tylko posiadamy konto w serwisie. Przeszukiwanie bogatych zasobów serwisu nie sprawia problemu. Interesujących nas materiałów możemy szukać wpisując odpowiednie słowa kluczowe. Wyniki wyszukiwania pojawiają się w pasku znajdującym się tuż nad oknem podglądu. Zarówno podczas korzystania z połączenia Wi-Fi, jak i za pośrednictwem sieci komórkowej mamy możliwość oglądania materiałów w rozdzielczości 1080p (na iPadzie oraz iPhonie). W przypadku wolniejszego połączenia jakość automatycznie zmniejszana jest do 720p. Złego słowa nie mogę napisać na szybkość buforowania wideo – jest zdecydowanie lepiej niż w przypadku aplikacji YouTube dostarczanej wraz z systemem iOS. Vimeo na iOS jest aplikacją wartą polecenia. Już sam poziom materiałów dostępnych za pośrednictwem serwisu sprawia, że naprawdę warto zaznajomić się z tym co przygotowali dla nas twórcy programu. Jeżeli dodamy do tego jeszcze wysoki poziom tegoż, nie pozostaje mi nic innego jak szczerze polecić tę udaną aplikację. Ocena: 5 