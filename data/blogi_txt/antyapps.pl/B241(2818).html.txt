07.10.2011 Muzyka strumieniowana z sieci nie jest już niczym nadzwyczajnym. Giganci typu Amazon czy Google zachęcają do przenoszenia swojej kolekcji muzycznej do chmury, a rozgłośnie radiowe puszczają swój program również w formie strumienia audio w internecie. Oba rozwiązania charakteryzują się jednak tym, że odtwarzana muzyka jest nam znana, bo albo jest to kolekcja skompletowana przez nas, albo hity znane przez każdego. We Are Hunted charakteryzuje się tym, że pozwala odkrywać nową muzykę. Aplikacja, o której mowa, jest tak na prawdę Androidową wersją odtwarzacza dostępnego z poziomu przeglądarki komputera osobistego. Oferuje wartość dodaną dwóm grupom. Nie tylko osoby szukające muzycznej inspiracji mogą tutaj trafić na wykonawców, którzy nie są znani przez mainstream, ale również sami artyści alternatywni mogą się w ten sposób promować. Dzięki We Are Hunted poznałem muzykę sporej liczby wykonawców, która nie miała jeszcze możliwości przebić się do masowego słuchacza, pomimo wartości, jaką ich twórczość niesie. Polecam tę aplikację każdemu, warto poszerzać swoje horyzonty, zwłaszcza gdy wymaga to jedynie naciśnięcia klawisza Play. Interfejs aplikacji jest minimalistyczny, intuicyjny i przejrzysty. We Are Hunted potrafi grać muzykę w tle, jednak w moim przypadku zdarzało się, że po odtworzeniu pewnej liczby utworów, trzeba było do aplikacji wracać, gdyż ta wstrzymywała odtwarzanie. Myślę, że to kwestia tego, że smartfon, na którym korzystałem z tej aplikacji pozostawiał wiele do życzenia w kwestii wydajności :) 