09.11.2011 Zacznę od tego, że Marbians HD jest dzisiaj do pobrania za darmo w ramach akcji Free App a Day, więc zanim przeczytacie recenzję po prostu odpalcie już pobieranie na Waszym iPadzie, a ja w tym czasie wyjaśnię o co w całej tej zabawie z kosmitami chodzi. Jest to po prostu taki mini golf widziany z góry, w którym zagubionych przybyszy z innej galaktyki trzeba „dostrzelić” do ich spodka, żeby mogli wrócić na swoją planetę.  Jak się w to gra? Kosmiczny golf, czyli naciągamy bańkę z naszym kosmitą w jednym kierunku, a ona leci w przeciwnym. Prosty schemat wzbogacony o to, że na każdej planszy mamy 3 mniejsze bańki z punktami do zebrania, a także inne przeszkody typu kałuże kleju czy smaru, które wpływają na prędkość poruszania naszego kosmity. Rozgrywce niestety brakuje głębi, bo czasem nawet nie musimy się starać i po prostu przechodzimy kolejne plansze z marszu. Wystarczy, że powiem, że Marbiansów przeszedł w jednym posiedzeniu.  Świetnie za to wypada grafika, która co prawda jest tylko w 2D, ale zaskakuje przejrzystością i łagodnością. Nie można jej również odmówić pewnej słodkości, jak to w tego typu produkcjach bywa. Przyjemnie zaprojektowane menu z kartonami (!) pełnymi zabawek to tak naprawdę nasze pole walki o przetrwanie małych kosmitów. Stąd też plansze nie są szczególnie różne, jeśli chodzi o wygląd, ale w niczym to nie przeszkadza, bo gracz bardziej patrzy na to, jak na tor przeszkód niż podziwia otoczenie. Czy warto? Za darmo oczywiście, że tak. Co prawda przeszedłem wszystkie 72 plansze w ciągu jednego niezbyt długiego posiedzenia, ale bawiłem się całkiem nieźle, więc narzekać nie mogę. Jeśli jednak miałbym dopłacić 1.99 Euro to trudno powiedzieć czy polecałbym Wam Marbians mimo tego. Po prostu na rynku jest za duża konkurencja w tej kategorii i choć gra jest bardzo przyjemna to też krótka i sporo plansz można przejść przypadkiem lub po prostu na farcie po dwóch-trzech podejściach. Nie ma tu zbyt wielkiej głębi, która oznaczałaby, że będziecie wracać do zabawy po wielokroć. Dlatego spieszcie się i pobierajcie ją dzisiaj. Link do Marbians HD. 