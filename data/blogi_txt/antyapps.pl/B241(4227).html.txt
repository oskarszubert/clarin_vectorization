15.04.2013 Całkiem niedawno rozpoczął się pierwszy z czterech najbardziej prestiżowych turniejów golfowych mężczyzn, czyli Masters. Dla tych, którzy interesują się golfem i chcieliby być na bieżąco z przebiegiem rozgrywek, przygotowano oficjalną aplikację. Mimo, że jest to sport, który nie cieszy się w Polsce zbyt wielką popularnością, zachęcam do zapoznania się z kolejną apką, która okazuje się być połączeniem praktycznego kompendium wiedzy i na bieżąco aktualizowanego, turniejowego przewodnika. Jak przystało na elitarny turniej z wieloletnią tradycją, twórcy zadbali o to, aby aplikacja prezentowała się w elegancki sposób. Czytelnym ikonom towarzyszą malownicze obrazy prezentujące krajobrazy pól golfowych Augusta National Golf Club. Z pozycji menu mamy dostęp do aktualności związanych z turniejem. Osobny odnośnik przeznaczono na aktualizacje godzinowe, gdzie w trakcie rozgrywek na żywo dodawane są nowe informacje o aktualnych wynikach w grze. Nie zapomniano także o profilach zawodników, gdzie możemy obejrzeć biorących w turnieju graczy oraz przeanalizować ich wyniki. Szkoda, że twórcy aplikacji nie uzupełnili informacji o zawodnikach krótkimi notami biograficznymi. Biorąc pod uwagę, że każdy z dołków znajdujący się na terenie pola golfowego w innym dziale aplikacji został skrupulatnie opisany (historia, geneza nazwy, specyfika) i opatrzony zdjęciami oraz filmem, informacje o zawodnikach wyglądają na tym tle nieco ubogo.  Twórcy aplikacji nie zapomnieli o multimediach. Nowością w tego typu aplikacjach jest radio, gdzie podczas gry komentatorzy na bieżąco opisują, co dzieje się na polach golfowych w Augusta. Oczywiście zadbano również o działy ze zdjęciami i filmami, które podczas turnieju są stale aktualizowane. Dla tych, którzy rezydują w Stanach i chcą na żywo przyjrzeć się rozgrywkom, stworzono dział, który opisuje sposób dojazdu na pola z różnych części USA. Oczywiście nie pominięto także wszelkich zestawień, tabel i tablicy wyników, które twórcy aplikacji również na bieżąco aktualizują. The Masters Golf Tournament to kolejna aplikacja udowadniająca, że coraz częściej możliwości programu na mobilne urządzenie mogą z powodzeniem przewyższyć albo nawet zastąpić tradycyjne transmisje telewizyjne. Bogactwo multimediów i kopalnie informacji lub danych w tym przypadku naprawdę zasługują na pochwałę. Jeśli golf nie wzbudza w was większych emocji, aplikację wciąż warto pobrać i przyjrzeć się jej bliżej. To kolejna zagraniczna aplikacja sportowa, którą można traktować jako wzór do naśladowania. Dostępna na systemy Android oraz iOS. 