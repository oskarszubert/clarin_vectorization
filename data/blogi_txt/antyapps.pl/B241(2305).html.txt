12.12.2013 Android Device Manager to jedno z najnowszych narzędzi od Google’a. Pozwala ono na zlokalizowanie zagubionych oraz skradzionych urządzeń. Do tej pory dostęp do niego był możliwy jedynie z poziomu przeglądarki. Teraz w końcu udostępniono też stosowną aplikację. Dlaczego warto z niej skorzystać? Rozwiązania takie jak to są prawdziwą zmorą dla nieświadomych możliwości technologii złodziei telefonów, ale też zbawieniem dla zapominalskich i roztrzepanych użytkowników. Oprócz oficjalnego modułu zaserwowanego nam przez Google możemy też korzystać z analogicznego rozwiązania rozwijanego przez Samsunga lub tego od twórców modyfikacji CyanogenMod. Z technicznego punktu widzenia to ostatnie jest nawet bezpieczniejsze i bardziej efektywne, ale wróćmy do bohatera dzisiejszej recenzji. Menedżer urządzeń Android bazuje na mapach Google, które są wykorzystywane do dokładnego wskazania lokalizacji. Możemy skonfigurować dowolną liczbę urządzeń, których położenie podejrzymy. Oczywiście nie licząc tego, na którym zainstalujemy aplikację. Dlatego mobilna wersja tej usługi jest raczej adresowana do osób, które dysponują więcej niż jednym gadżetem z Androidem na pokładzie.  Do czego nam może jeszcze posłużyć Menedżer urządzeń? Jeżeli jesteśmy przekonani, że nasz telefon czy tablet zawieruszył się gdzieś nieopodal, można zmusić go do wydania głośnego dźwięku, co pomoże zlokalizować jego położenie. Jeżeli natomiast wpadł w niepowołane ręce, nic nie stoi na przeszkodzie, by całkowicie wymazać jego pamięć i tym samym uniemożliwić złodziejowi uzyskanie dostępu do naszych danych. Można też zresetować kod PIN ekranu blokady, co w pewnym stopniu utrudni dostęp do urządzenia – przynajmniej do czasu wgrania nowego oprogramowania lub wymazania ustawień z poziomu recovery, wówczas Device Manager staje się bezużyteczny. Na szczęście poza androidowymi pasjonatami, mało kto zdaje sobie z tego sprawę. Android Device Manager nie jest szczególnie rozbudowanym narzędziem. Jego interfejs (bazujący oczywiście w bardzo dużym stopniu na Holo UI) sprowadza się do kilku elementarnych poleceń, wśród których dominującą rolę sprawuje wspomniana mapa. Nie zmienia to jednak faktu, że aplikacja pełni bardzo użyteczną rolę i świadomość jej istnienia powinien mieć każdy użytkownik Androida. Nasze drogie smartfony z najwyższej półki z pewnością na tym zyskają. 