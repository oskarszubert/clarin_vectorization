15.11.2013 Kolorowa gra zręcznościowa która wymaga od nas refleksu i w dalszych fazach porządnego rozplanowania wprowadzanych akcji? To właśnie Crazy Foxes. Na pierwszy rzut oka banalna i nudna. Ale już przy po pierwszych kilkunastu minutach okazuje się, ze zaproponowana mechanika wciąga, a chęć zdobycia większej ilości punktów i ulepszenia posiadanych bonusów przyciągają niewyobrażalnie, aż w końcu orientujemy się, że przy tej zabawie minęła nam niezwykle przyjemna godzina.Naszą rolą w grze jest ochrona kurnika przed sprytnymi, krwiożerczymi lisami, które zewsząd stalują się na polowanie. Całe szczęście, że każdy z nich oznaczony jest jednym z ośmiu kolorów, które umieszczone zostały przy przeciwległych krawędziach ekranu. Kiedy kłusownik wynurzy się tylko z leśnych głębi i zacznie kierować się ku kurnikowi, musimy kliknąć kolor (a dalej: kolory), jakie widnieją tuż nad nim. Wówczas znikają one z mapy, ale nie ma tak łatwo — z każdą minutą na ekranie będzie pojawiać ich się coraz więcej, a co gorsza — będą kierować się ku nam coraz szybciej i będą jeszcze bardziej agresywne i trudniejsze do zgładzenia. Ale w tym pomogą nam zestawy power-upów!  Podczas każdej z rozgrywek zbieramy ziarna. Te zaś możemy później wymienić na udoskonalenie naszych umiejętności i rożnej maści dodatków, z których można skorzystać podczas zabawy. Są to niszczycielskie siły, które raz a dobrze są w stanie rozwikłać trudną sytuację na ekranie. A co leży w ich arsenale? Ot, choćby nieśmiertelny bullet time, czy broń nuklearna. Ale to bardziej brutalne rozwiązania i zdecydowanie nie wszystkie — jeżeli się postaracie będziecie mogli poprosić najodważniejszy drób, aby sam postarał się rozprawić z lisami, albo też jeśli czujemy się już dostatecznie pewnie, zadbać o stosowne mnożniki punktów. W kwestii sterowania nie mam Crazy Foxes nic do zarzucenia. Osiem kolorów porozstawianych przy krawędziach to łatwy i intuicyjny schemat, jednak nie ma co ukrywać, że by dobrze radzić sobie w dalszych poziomach niezbędne będzie wyuczenie się ich na pamięć. Pod względem wykonania gra nie powala — graficznie na iPadzie z Retiną widać niedociągnięcia, muzycznie zdecydowanie również nie jest to najwyższa półka. Broni się jednak znakomitą, prostą i ponadczasową rozgrywką.  Jeżeli lubujecie się w zręcznościówkach, to prawdopodobnie kolejna cegiełka do Waszej biblioteki. Kolorowa (miejscami aż za bardzo), wciągająca i do tego polska. Grę można pobrać w wersji uniwersalnej w AppStorze oraz Google Play. 