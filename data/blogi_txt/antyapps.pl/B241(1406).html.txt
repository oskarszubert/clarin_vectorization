24.07.2013 Muszę przyznać, że do tej pory mam wielki sentyment do wielu utworów z kultowych już gier, które powstawały na przełomie lat 80. i 90. na konsole takie jak Atari, Game Boy czy ZX Spectrum. Dźwięki te wracają zresztą do łask, co słychać w twórczości współczesnych muzyków takich jak choćby Crystal Castles czy You Love Her Coz She’s Dead. Sama scena 8- i 16-bitowych dźwięków w wydaniu retro również nie narzeka na brak zainteresowania, czego dowodem jest recenzowana aplikacja. Game Radio to przeszło 50 internetowych rozgłośni radiowych oferujących tylko i wyłącznie muzykę ze starych gier oraz utwory komponowane współcześnie, jednak w dalszym ciągu utrzymane w duchu chip music. W aplikacji zebrane zostały rozgłośnie z całego świata. Każdą z nich możemy dodać do zbioru ulubionych lub przenieść się bezpośrednio do strony internetowej, gdzie znajdziemy więcej informacji dotyczących danego radia. To jednak nie wszystko. Apka wyposażona jest także w zakładkę „songs”, dzięki czemu możemy sprawdzić, jakie znane utwory pojawiły się na antenie wybranej stacji w ostatnich minutach. Jeśli więc przegapiliśmy ulubiony utwór lub chcemy sprawdzić piosenkę, która zachęciła nas nazwą, z tego poziomu będziemy mogli przenieść się do YouTube lub Google albo skopiować tytuł za pomocą jednego kliknięcia. Mamy tu również możliwość udostępnienia wybranej muzyki w innej aplikacji lub serwisie społecznościowym.  Kolejną przemyślaną funkcją, jaką udostępnili nam twórcy aplikacji, jest możliwość nagrywania na żywo utworów, które w danym momencie lecą w wybranym przez nas radiu. Wystarczy kliknąć ikonę z czerwonym kółeczkiem, a wybrana przez nas piosenka zostanie zapisana w naszym urządzeniu. Game Radio to również źródło wielu ciekawych informacji związanych ze sceną chip tune i ze sceną gier indie oraz grami retro. W dziale „news” zebrano aktualizowane na bieżąco serwisy internetowe poświęcone właśnie tym treściom. Aplikacja posiada również możliwość equalizacji dźwięku, regulacji głośności oraz wybrania liczby podejmowanych prób połączenia z serwerem w przypadku ewentualnych problemów. Bardzo przydatnym gadżetem jest również zegar usypiania, pozwalający zasypiać przy 8 bitowych dźwiękach bez obaw, że rano obudzimy się z rozładowanym telefonem.  Game Radio to aplikacja, która raczej nie znajdzie odbiorcy wśród sympatyków Radia Zet czy RMF FM, jednak maniacy soundtracków z gier i dźwięków rodem z Atari z pewnością będą ukontentowani. Apka zawiera wszystko to, czego zawsze szukam w podobnych programach, dlatego jeśli jesteście zainteresowani tego typu muzyką, powinna wam się spodobać. 