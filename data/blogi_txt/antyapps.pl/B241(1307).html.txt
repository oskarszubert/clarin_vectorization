22.10.2012 Nie jestem fanem gier sportowych. Jakoś nie kręci mnie prowadzenie drużyny czy strzelanie goli, rozgrywanie meczy, wybieranie zawodników i tym podobne. Dlatego gry sportowe omijam szerokim łukiem, choć czasami mnie coś zainteresuje. Zapewne teraz pomyśleliście, że napiszę recenzję takowej. Nie, choć gra ta jest związana z jedną z tych dyscyplin, które mi się podobają. Baseball to jedna z najpopularniejszych dyscyplin sportowych w USA, ale również w Japonii. Gra Flick Home Run ! osadzona jest w klimacie baseballu właśnie, ale w rzeczywistości jest to typowa zręcznościówka, która potrafi wciągnąć na długie godziny. Fabuła jest prosta: odbijać piłki, zdobywać punkty doświadczenia, aby poprawiać swoje skille oraz przechodzić do kolejnych etapów. Jak gramy w Flick Home Run !? Otóż musimy odbić nadlatującą piłkę, przesuwając szybko palcem po ekranie i oczywiście w nią trafiając przy okazji. Kąt trafienia i szybkość przesunięcia mają oczywiście wpływ na to, jak poleci piłka. A od jej lotu zależy, jak dalego uda nam się ją wybić i ile punktów uda się zebrać.  Aby nie było jednak za prosto, twórcy gry zdecydowali, że nie będą nas zanudzać tradycyjnymi piłkami, choć i takich nie brakuje. Ale są również piłki specjalne, na przykład przyśpieszające 2 lub 3 krotnie, zmieniające tor swojego lotu, aby trudniej było w nie trafić, czy po prostu bardzo szybkie, utrudniające odbicie. Im dalej odbijemy, tym więcej punktów zdobędziemy, dzięki czemu możemy poprawiać niektóre nasze parametry, jak na przykład siłę uderzenia, ale również pozwalają na odblokowywanie kolejnych modułów gry. A jest ich aż 10 od tradycyjnej rozgrywki w single i multiplayer, po chociażby „szybkie piłki” czy trafianie piłką w odpowiedni cel.  Flick Home Run ! to wciągająca gra, z wieloma trybami rozgrywki. Ma prosty kontroler, fabułę nastawioną na uzyskiwanie wyników i poprawianie swoich umiejętności. Można w nią grać godzinami i naprawdę się nie znudzi. Jeżeli lubicie takie tytuły, to mogę Wam ją polecić. Normalnie kosztuje 0,79 euro, teraz jest za darmo. Ocena: 4+ 