25.09.2013 Nie trzeba być wielkim pasjonatem spędzania czasu w kuchni, by docenić potęgę książek kucharskich. Jeżeli lubicie pichcić, to zaglądacie tam pewnie by poznać tajniki sztuki gotowania. Jeżeli wręcz przeciwnie, to szybkie przepisy mogą zostać Waszym zbawieniem. COOK — The World’s Cook Book to książka kucharska, którą możecie dostosować do Waszych indywidualnych potrzeb. Gromadząc wszystkie ważne przepisy w jednym miejscu, przy okazji mając opcję dzielenia się nimi z przyjaciółmi korzystającymi z aplikacji.  Przygodę z programem rozpoczynamy od stworzenia konta i zalogowania się. Dalej zaś nie pozostaje nam nic innego jak korzystanie z aplikacji — jako podręcznego notatnika oraz bazy danych, w której dzielimy się materiałami z przyjaciółmi… lub nie. W COOK — The World’s Cook Book dostępna jest pewna pula przepisów, którą możemy wydobyć z zakładki featured. Całej reszty szukać musimy… we własnej głowie, jeśli chcemy stworzyć swoją elektroniczną pomoc kuchenną, lub wśród przyjaciół. Tych możemy odnaleźć wśród istniejących już użytkowników aplikacji, albo po prostu namawiając znajomych by dali szansę aplikacji i podzielili się swoimi przepysznymi przepisami.  A co z dodawaniem własnych? Prosta sprawa. Wybieramy okładkę naszej własnej „publikacji”, tworzymy kategorie i możemy zabrać się za dzielenie wiedzą ze światem. Wystarczy zatytułować przepis, określić dla ilu osób to porcja, ile czasu zajmie jej przygotowanie, podać listę niezbędnych składników do wykonania oraz dokładnie, krok po kroku, opisać sposób przygotowania. Na końcu warto również zaznaczyć czy receptura ma byc prywatna i do wglądu tylko dla nas, czy może chcielibyśmy się podzielić nią z listą przyjaciół z COOK oraz dodać fotografię. Tę możemy naturalnie wykonać „na żywo”, lub zaimportować z biblioteki grafik z naszego urządzenia. Co ciekawe, wszystkie pola są „opcjonalne”, więc jeśli chcemy na szybko dodać najważniejsze informacje, a dopiero po czasie powrócić do nich i je dopieścić zaznaczając odpowiednie rubryki, to nie ma z tym absolutnie żadnego problemu.  COOK — The World’s Cook Book to ciekawe podejście do tematu książki kucharskiej, które zakłada zbudowanie społeczności i ciągłą wymianę pysznymi przepisami. Projekt zdecydowanie godny uwagi, tym bardziej, że autorom udało się skroić naprawdę ślicznie opracowaną, nowoczesną, aplikację. Ta dostępna jest całkowicie za darmo w AppStorze — warto mieć jednak na uwadze, że jest dostępna jest ona tylko na iPady. 