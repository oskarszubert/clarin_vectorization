15.02.2013 Od jakiegoś czasu spotykam się z projektami, które mają na celu zmusić nas do intelektualnego wysiłku przy tak prozaicznej czynności jak odblokowywanie ekranu. Łatwa czy nie, prawdopodobnie większość z Was robi to co najmniej kilkanaście razy dziennie — a z odpowiednim oprogramowaniem każdą taką próbę można opatrzyć intelektualną zagadką pobudzającą mózg, lub porcją nowych wiadomości. Jeżeli używaliście takich programów i nie zniechęciliście się po kilku utrudnionych podejściach do odblokowania ekranu, to koniecznie sprawdźcie Unlock Your Brain — świeży, ciągle rozrastający się projekt. Tuż po instalacji programu, przy pierwszym jego uruchomieniu, zapoznawani jesteśmy z wyglądem naszego nowego ekranu blokowania ekranu i przedstawiane są nam zasady jego działania, tj. konieczność przesunięcia palcem odpowiedniej odpowiedzi do okręgu pomiędzy nimi. Póki co są to zagadki matematyczne, także pytania stanowią zawsze działania, a dookoła porozrzucane są różne liczby i cyfry. Wraz z naszym progresem zagadki stają się coraz trudniejsze, dzięki czemu nie ma mowy o staniu w miejscu — jak twierdzą autorzy aplikacji, takie ćwiczenia pomagają poprawić koncentrację, to naturalna metoda stymulacji naszego systemu nerwowego. Oczywiście jeżeli naprawdę Wam się spieszy lub po prostu nie macie najmniejszej ochoty na powtarzanie podstawowych działań matematycznych, możecie odblokować telefon pomijając zadania — wystarczy przesunąć całość ku dolnej części ekranu. Aplikacja w standardzie oferuje działania z dodawaniem w roli głównej. Za pozostałe przyjdzie nam zapłacić — aktualnie trwa promocja, w której cały zestaw łamigłówek możemy nabyć oszczędzając 40% i płacąc jedynie 12 złotych. Istnieje również opcja kupowania odejmowania, dzielenia oraz mnożenia w osobnych paczkach wycenionych na około 4 złote. Oprócz tego możemy jeszcze zainwestować w subskrypcję premium, która oferuje nam dokładne statystyki i kilka innych dodatków.  Jeżeli chcecie po prostu poćwiczyć, to taka opcja również udostępniona została z poziomu aplikacji — spokojnie, nie będziecie musieli specjalnie blokować telefonu. Nie zabrakło także opcji stworzenia konta w Unlock Your Brain, które będzie stale rejestrowało nasz progres i w razie formatu urządzenia czy innych losowych przypadłości, nie trzeba będzie zaczynać wszystkiego od zera. Zarówno aplikacja jak i ekran blokowania mogą poszczycić się dopracowanym designem i najwyższej jakości wykonaniem. Ze swojej strony po kilku dniach użytkowania mogę jedynie przyczepić się do działania klawiszy funkcyjnych telefonu. Często zdarza mi się sprawdzać godzinę lub jak stoję z nieprzeczytanymi wiadomościami, w tym celu używam klawiszy odpowiedzialnych za głośność. Kiedy telefon zablokowany jest przy pomocy Unlock Your Brain, po ich naciśnięciu wyciszam / podgłaśniam telefon, co jest okrutnie drażniące, a ze zmianą przyzwyczajeń u mnie jest dość trudno… Unlock Your Brain to dopracowany i stale rozrastający się projekt który, jeśli wierzyć autorom, naprawdę ma szansę pomóc nam w rozwoju i ożywieniu zastałej niekiedy kory mózgowej. Program dostępny jest za darmo na platformie Google Play. Sam czekam na kolejne paczki zadań, szczególnie te obiecane w informacji prasowej, które mają pomóc w ćwiczeniu znajomości języków obcych. 