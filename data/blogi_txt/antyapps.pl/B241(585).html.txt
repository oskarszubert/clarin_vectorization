02.10.2012 Kalkulator, jak to kalkulator rewolucji raczej nie da się wymyślić – tym bardziej, że w sklepach z aplikacjami mobilnymi narzędzi służących do wykonywania obliczeń znajdziemy bez liku. Przed twórcami pragnącymi by ich program wyróżniał się z tej jednorodnej masy nie stoi więc proste zadanie. Trzeba przyznać, że Stephan’owi Barbe (twórcy Calculus doodlus) udało się zamieścić w swoim produkcie pewien ‚bajer’, dzięki któremu ma szansę przyciągnąć do swojej aplikacji grupkę użytkowników. Wspomniany ‚bajer’ ma co prawda jedynie znaczenie wizualne, ale kto jak kto, ale właściciele urządzeń z logo nadgryzionego jabłka przywiązują do estetyki i walorów wizualnych sporą uwagę. Wielu z nich zapewne ucieszy możliwość implementacji w kalkulatorze własnoręcznie stworzonej czcionki. Raz stworzony krój może być wykorzystywany podczas wszystkich obliczeń wykonywanych w Calculus doodlus. Cały interfejs aplikacji przypomina zwykłą kartkę papieru. Dzięki temu wszystkie wykonywane przez użytkownika działania pozostają na papierze i zawsze istnieje możliwość powrotu do wcześniej wykonywanej akcji. Swoje obliczenia możemy bez problemu przesłać e-mailem komukolwiek zechcemy. Ciekawym dodatkiem do aplikacji jest quiz, w którym na czas rozwiązujemy zadane przez program działania. 