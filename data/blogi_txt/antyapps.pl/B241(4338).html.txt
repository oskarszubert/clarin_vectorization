28.12.2011 Elastomania miała wiele klonów. Przeniesiona została również na sporą liczbę platform. Pamiętam, że pogrywałem w nią nie tylko na komputerze, ale także na komórkach z Symbianem. Dla tych, którzy nie kojarzą zasad gry powiem w skrócie, iż chodzi o pokonywanie wybojów na planszy motorem z widokiem z boku. Sterowanie ogranicza się do przechylania w tył i w przód, dodawania gazu lub wciskaniu hamulca i podskakiwaniu. Tyle i aż tyle – a w Trial Xtreme w trójwymiarze! Jak w to się gra? Gra polega na odpowiednim manipulowaniu motocyklem tak, aby przemieścić się z jednej strony planszy na drugą. Podczas przejazdu napotykamy na liczne przeszkody, w tym naturalne jak wielkie głazy, ale również i sztuczne typu wyskocznie czy specjalnie ustawione samochody. W Trial Xtreme 2 możemy sterować zarówno przyciskami umieszczonymi na ekranie, jak i za pomocą grawitacji – przechylając telefon w odpowiednią stronę.  Gra nie jest wcale taka łatwa. Wystarczy jeden mały błąd, a możemy stracić panowanie nad motocyklem. Wywrotka, czy nawet uderzenie głową w jakiś element planszy powoduje zakończenie gry i wymaga rozpoczęcia od ostatniego checkpointa, gdzie w przypadku małych plansz jest to po prostu początek danego poziomu :) W grach typu Elastomania znajdują się błędy. Zdarzało się, że bohater zakotwiczał się między elementami planszy i nie mógł na przykład ruszyć dalej. W Trial Xtreme 2 zdarzyło mi się to tylko raz. Ogólnie nie ma problemów z tego typu błędami, gra jest naprawdę dopracowana. Trójwymiarowa grafika jest naprawdę wspaniała. Niestety z tego powodu wymaga dość dobrego telefonu, który i tak potrafi się nieźle nagrzać po kwadransie rozgrywki. Czy warto? Gra dostępna jest w dwóch wersjach. Zdecydowanie polecam zakup pełnej wersji, bo kosztuje jedynie około sześć do siedmiu złotych, a są to grosze, biorąc pod uwagę stosunek ceny do jakości. Za tak niedużą kwotę dostajemy 36 długich poziomów osadzonych w pięciu kompletnie różnych środowiskach złożonych z indywidualnych elementów. Udostępniona została także darmowa wersja demonstracyjna – dla wszystkich tych, którzy nie wierzą, że pełna wersja jest warta swojej ceny.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 