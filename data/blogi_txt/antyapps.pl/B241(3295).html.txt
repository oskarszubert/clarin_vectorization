04.07.2012 Co użytkownicy systemów mobilnych lubią najbardziej poza premierami? Obniżki! Dzień bez gry za trzy złote dniem straconym, dlatego mam wesołą nowinę. Dwie niesamowicie fajne gry będziecie mogli kupić jeszcze przez jakąś chwilę za prawie cztery złote? Jakie to gry? Obie opisaliśmy na AntyApps. Obie zebrały pozytywne recenzje. Obie są wciągające i dostarczają wielu godzin (mało wyrafinowane, acz ciekawej) rozgrywki. O czym mowa? Otóż w promocji znajduje się gra Shadowgun i Samurai. Ta ostatnia została opisana przeze mnie sześć dni temu, więc stosunkowo niedawno. Dlaczego warto je pobrać? Przy Shadowgun i Samurai wspominaliśmy o niesamowitej grafice. Zacznijmy od tego, co jest największym atutem tytułu, czyli grafiki. Twórcy odrobili lekcje i naprawdę pokazali klasę – czy to na Androidzie czy to iPhonie gra prezentuje się fenomenalnie. Pozytywne wrażenie robią nie tylko animacje bohatera, wygląd przeciwników i otoczenia, ale również efekty cząsteczkowe. Podoba mi się utrzymanie poziomów w konkretnych odcieniach – dzięki temu gra ma swój charakterystyczny styl, ale twórcy na szczęście oszczędzili nam zabawy jedynie w brązach czy zieleni. Świetnie wypadają też widoczki na zewnątrz – góry, szybko przelatujące chmury i planeta w tle. Mamy, co podziwiać.  Mimo tego, że recenzja tyczy się gry Shadowgun, to dwa pierwsze zdania można równie dobrze podpisać jako recenzja gry Samurai. Tutaj również grafika stoi na wyjątkowo wysokim poziomie i sprawia, że już od pierwszych chwil czuć klimat. Przy każdej grze stwierdziliśmy jednoznacznie, że warto wydać te 10 złotych po to, aby trochę w nie pograć. Tymczasem teraz dzięki promocji, oba tytuły dostępne są za bagatela 4 złote. Dlatego nawet nie piszę, że warto – bo to chyba oczywiste. Pobierajcie! 