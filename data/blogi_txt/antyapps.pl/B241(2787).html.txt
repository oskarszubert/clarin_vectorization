06.12.2012 Świat opanowany przez demony, potwory oraz inne zło wszelkiej maści. Kiedy nie da się po dobroci, modlitwy nie pomagają, czas wziąć sprawy w swoje ręce i rozprawić się z nim osobiście w towarzystwie naszych najlepszych przyjaciół — zestawu broni oraz specjalnych zdolności, które wspomogą nas w walce. Cztery nieustraszone zakonnice postanowiły naprawić wszystko co poszło nie tak i podjąć walkę. Nun Attack! Produkcja jest taktyczną grą akcji, w której kierujemy zakonem czterech siostrzyczek, które wiedzą jak obchodzić się z bronią, a oprócz tego zawsze mają asa w rękawie w postaci zdolności specjalnej — to może być strzelający hologram czy umiejętność leczenia. Każda niewątpliwie jednak pomaga w walce. W Nun Attack znalazły się (do tej pory) cztery światy, te zaś podzielono na kilka dystryktów; w sumie czterdzieści plansz. W każdym z nich przyjdzie nam przechadzać się między tajemniczymi portalami, gdzie po drugiej stronie czeka na nas banda rozwścieczonych potworów czyhających na życie każdego, kto odważy się zburzyć ich spokój.  Polecenia wydajemy gestami: klikamy na postać którą chcemy sterować i tworzymy między nią drogę do bohatera którego chcemy zaatakować. W prawym dolnym rogu zaś czeka na nas ikonka, którą możemy uaktywnić naszą moc specjalną — ta regeneruje się co kilkadziesiąt sekund. Łatwe? Myślę, że nikt nie będzie miał z tym problemów. Problem zaczyna się, kiedy pole walki wypełnia się walecznymi szkieletorami i innymi potworami. Na niewielkim ekranie smartfona zaczyna się chaos i nawet wybór bohatera jest utrudniony. Podejrzewam, że to przypadłość małego ekranu smartfona i na tabletach takich problemów nie uświadczymy.  Po każdej rundzie bohaterki biorące udział w walce zdobywają punkty doświadczenia, które przekładają się na wbijanie kolejnych poziomów. Zabici przez nas wrogowie zaś zostawiają po sobie sterty złota, które skrzętnie zbieramy by móc wybrać się co jakiś czas na zakupy celem udoskonalenia naszego ekwipunku czy dokupienia specjalnych zdolności.  Nun Attack zamknięte jest w przyjemnej dla oka, kreskówkowej konwencji. Śliczne projekty plansz i postaci dopełniają żartobliwe dialogi oraz idealnie wpasowująca się w klimat gry muzyka. Jedynym minusem jaki przychodzi mi na myśl są mikrotransakcje. Oczywiście nie musimy się do nich dokładać, jednak przy potyczce z pierwszym bossem poczułem, że sięgnięcie do portfela wiele by ułatwiło. Ale jako że należę do tych, którzy wolą zapłacić za grę niż wygraną, po prostu spędziłem nieco więcej czasu nad podbiciem statystyk moich postaci.  Przyjemna produkcja Frima Studio zapewni Wam zabawę na długie godziny, a kiedy zechcecie wypełnić wszystkie zadania by dostać najwyższej rangi odznaczenia — jeszcze więcej! Gra dostępna jest zarówno na urządzenia z Androidem jak iOS. W pierwszym przypadku za darmo, w drugim póki co również — nie wiem jednak czy to chwilowa promocja, czy stała obniżka ceny z 0,89 euro, także spieszcie się, nie pożałujecie! 