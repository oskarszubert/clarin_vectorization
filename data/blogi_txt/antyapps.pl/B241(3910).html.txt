18.09.2013 Pięcie się ku górze to klasyk, którego chyba nikomu nie trzeba przedstawiać, wystarczy jedynie przywołać szalenie popularne tytuły jak choćby Doodle Jump, które porwało tysiące graczy na całym świecie, a przy okazji doczekało się własnej linii ubrań dostępnych także w naszych sieciówkach. Jednak zdobywanie góry zostawmy innym bohaterom, bowiem w Spot Goes Down wcielamy się w… plamę tuszu, która spada po zabazgranych kartkach zeszytu. A naszym zadaniem jest nie dopuścić do tego, by się z czymkolwiek zderzyła. O co chodzi — już wiecie. A jak to w to się gra? Ano wystarczy przechylać smartfon/tablet, dzięki dobrodziejstwu wbudowanego weń akcelerometru, będziemy mogli kontrolować położenie plamy. I tak nawigując od krawędzi do krawędzi musimy doprowadzić ją jak najdalej. Proste? Owszem, tym bardziej, że plama spływa po pożółkniętych kartkach bardzo powoli i z moich obserwacji wynika, że ten stan się nie zmienia. Po drodze dochodzi jedynie więcej pułapek, czyhających na jej byt, dlatego im dalej, tym trudniej — ale to przecież stała zasada towarzysząca grom wideo, więc prawdopodobnie nikt nie powinien być zdziwiony.  Spot Goes Down za każdym razem dosłownie rozbraja mnie swoją sielskością i wszechobecnym spokojem. Każdorazowo po włączeniu gry i spędzeniu chwili na tym wyjątkowo wolnym, okraszonym miłą dla ucha muzyką, trudno powrócić mi do rzeczywistości. Tym bardziej, że mimo eksploatacji pomysłów i wymaganej po pewnym czasie małpiej zręczności, gra faktycznie nie drażni, a wciąga i prowokuje do powtórek, kiedy coś poszło nie tak. Brak jakichkolwiek power-upów i monet, czy jakiejkolwiek innej waluty, za które można kupić nowe umiejętności jest w moim mniemaniu duuużym plusem. Dzięki temu liczą się tylko nasze umiejętności, a nie przegrane na powtarzaniu tych samych umiejętności godziny czy wydane pieniądze w mikrotransakcjach, które pozwolą nam wystartować z najlepszymi akcesoriami i kilkoma życiami w każdej rundzie, co jest teraz niestety standardem, bo każdy chce z czegoś żyć. Nie jest to pomysł specjalnie innowacyjny, ale skoro skakanie do góry porwało takie rzesze graczy, to wierzę, że spadanie również ma szanse. Szczególnie, kiedy mimo swego ascetyzmu i prostoty jest dopracowanym kawałkiem kodu, który potrafi wciągnąć. Spot Goes Down dostępne jest w Google Play w dwóch wersjach: darmowej (z reklamami) oraz płatnej, na którą przyjdzie nam wydać około trzech złotych. 