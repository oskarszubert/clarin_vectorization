04.06.2012 Wolfram Alpha to jedna z najfajniejszych stron w internecie jakie znam. To takie… Google, tylko, że na sterydach. Znaczy – wpisując frazę nie znajdziemy wyników wyszukiwania, ale podając np. skomplikowaną całkę czy równianie – otrzymamy dokładny wynik. Wpisując imię i nazwisko, czy nazwę miasta – otrzymamy wszelkie informacje na jego temat. Taka interaktywna encyklopedia, która pomaga w każdej dziedzinie życia. Od jakiegoś czasu dostępna jest na urządzenia mobilne. W artykule na AntyWeb Jan Rybczyński pisał tak: Jeśli są osoby, które nie słyszały o Wolfram Alpha, to szybko muszą nadrobić zaległości, ponieważ obok Google i Wikipedii jest to jedno z najlepszych źródeł informacji. Korzysta z niego między innymi Siri zaimplementowane w nowych iPhone’ach. Jednak Wolfram Alpha to nie jest kolejna wyszukiwarka czy baza danych, lecz coś co można określić silnikiem wiedzy (knowledge engine), ponieważ dokonuje analizy zapytania i dostarcza wyniki, które zostały zaczerpnięte z wielu różnych źródeł a następnie odpowiednio przeanalizowane. Bo Wolfram jest niesamowity. Dzięki niemu bez problemu szedłem nieprzygotowany na zajęcia z matematyki i nie bałem się przy tym najgorszych obliczeń. Dzięki niemu mogłem błysnąć wiedzą na jakichkolwiek zajęciach, bo po wpisaniu nazwiska wiedziałem dokładnie o co chodzi, o kogo chodzi i o czym mowa. Po prostu – przenośne źródło wiedzy, ale tak doskonałe, że nie mogłem bez niego żyć. Najfajniejsze jest jednak to, że Wolfram można ściągnąć i zainstalować na swoim przenośnym urządzeniu i korzystać z niego gdziekolwiek jesteśmy (i mamy połączenie z internetem, oczywiście). Dzięki temu możemy zgłębiać naszą wiedzę gdziekolwiek jesteśmy. Świetna sprawa, prawda? Warto spróbować jak działa strona i jakie informacje dostarcza, a potem – jeśli nas zadowala – możemy ściągnąć go na telefon. Wolfram Alpha zainstalować możemy praktycznie na wszystkim – na kamieniu, telefonie z Androidem, iOS, a nawet na Nooku czy Kindle Fire. Dlatego jeśli macie jakiekolwiek z tych urządzeń – pobierajcie. Niestety ta przyjemność kosztuje – około 4 dolarów na każdy system, ale zdecydowanie warto. 