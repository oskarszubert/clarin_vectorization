26.04.2012 Jedno słowo – rewelacja. Prawdopodobnie najlepsza ścigałka, w jaką kiedykolwiek grałem. Szybkie auta, bronie i mnóstwo wybuchów. Mieszanka idealna, świetna gra dla każdego faceta. Jak w to się gra? Jest to ścigałka z widokiem z lotu ptaka. Przede wszystkim sterowanie jest piekielnie trudne. Zajęło mi sporo czasu przyzwyczajenie się do niego. Nie odpuściłem jednak ani razu, gra wciąga tak, że próbuje się, próbuje, a każde okrążenie wychodzi coraz lepiej. Dążenie do perfekcji – dokładnie tak. Sterowanie jest trudne, bo nie skręcamy samochodem, a jedynie wskazujemy gałką kierunek, w jakim ma się poruszać. O ile koncentrujemy się na samym przejeździe, jest ok. Podczas gry trzeba jednak uważać na swój tyłek, bo ten jest regularnie ostrzeliwany. No i samemu trzeba faszerować ołowiem przeciwników. Właśnie to w tej grze tak bardzo wciąga. Rywalizacja nie polega zawsze na tym, kto dojedzie pierwszy. Po zakończeniu przejazdu otrzymujemy nagrodę pieniężną, którą możemy spożytkować na zwiększenie szybkości samochodu, wytrzymałości pancerza, ale też siły broni. I znacznie większą nagrodę otrzymamy likwidując trzech przeciwników i dojeżdżając na metę ostatnim, aniżeli pierwszym bez kogokolwiek na sumieniu. Zwiększanie statystyk samochodu jest bardzo uproszczone. Nie ma tutaj żadnych nowych silników, rur wydechowych i spoilerów. Mamy po prostu wskaźniki, które doładujemy o tyle procent, na ile pozwalają nam fundusze. Takie uproszczenie akurat tej grze wychodzi na dobre. Możemy się skoncentrować na sednie gry, czyli szybkiej jeździe i strzelaniu do wrogów. To nie jest gra, która wymaga od nas myślenia. To produkcja, która pozwala nam się odreagować i odmóżdżyć – w prawdziwie męskim stylu! Czy warto? Zdecydowanie. Przez pierwsze kilka godzin jeździłem na tej samej trasie, zmieniając jedynie samochody, bo tak bardzo wkręcił mnie odstrzał przeciwników. Gonienie za samochodem wroga i próba jego zniszczenia daje mnóstwo frajdy. Gra jest darmowa, choć do części rzeczy przydałby się zakup wirtualnej waluty. Ta nie jest jednak wcale potrzebna. Można bawić się świetnie za darmo. Grę oceniam na piątkę z plusem.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 