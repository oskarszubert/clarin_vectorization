19.02.2014 Sporo czasu przyszło czekać posiadaczom Windows Phone na oficjalną aplikację jednego z najpopularniejszych banków internetowych, jakim jest mBank. Tak właściwie jest to ostatnich z dużych graczy na rynku, który nie miał jeszcze swojej aplikacji dla klientów indywidualnych na ten system. Czekanie dobiegło jednak końca i oto oficjalna aplikacja mBanku trafiła na Windows Phone. Czy warto było czekać? Pierwsze wrażenia wydają się pozytywne. Niestety aplikacja nie posiada żadnego trybu demo. Zaraz po starcie wita nas krótki poradnik jak powiązać program z naszym kontem. W tym celu musimy udać się na stronę www banku i skorzystać z odpowiednich opcji. Tam dodajemy nasze urządzenia oraz otrzymujemy specjalny kod. Za jego pomocą oraz numeru telefonu dokonujemy pierwszego logowania. Następnie ustawiamy PIN (od 5 do 8 znaków) i już po chwili widzimy dane swojego konta.  Interfejs stara się wpasować w wytyczne metro. Mamy więc sporo kafelków z informacjami. Całość jest zbliżona do tego co znamy z aplikacji na iOS oraz Androida. Ekran główny podzielono na 5 zakładek z czego 3 są dostępne także po wylogowaniu. W ustawieniach możemy uruchomić podgląd stanu konta, który będzie widoczny w tym trybie. Sami określamy czy kwota będzie podana za pomocą zł. czy też %. Drugą z zakładek są kursy walut, a trzecią bankomaty i punkty mbank w naszej okolicy wraz z możliwością nawigacji do nich.  Po zalogowaniu dochodzą dwa kolejne działy, a są nimi historia transakcji oraz operacje zaplanowane. Główny moduł pozwala w łatwy sposób dokonać przelewu, doładować telefon (wsparcie dla książki telefonicznej telefonu), zapłacić podatek, bądź też ZUS. Testowany przelew próbny udał się bez problemu, a cała operacja nie trwała dłużej niż pół minuty. Całość ułatwia naprawdę dobrze przygotowany i dobrze dopasowany do specyfiki Windows Phone interfejs. Część z danych możemy przypiąć także jako kafelki, jednak jeszcze nie do końca rozumiem wszystkie komunikaty jakie podają.  mBank na Windows Phone po pierwszych godzinach z aplikacją wypada bardzo dobrze. Posiada najważniejsze funkcje, działa stabilnie jest prosty w obsłudze i wspiera rozwiązania typowe dla tego systemu. Jedynym mankamentem jest brak wsparcia dla wyższych rozdzielczości co widać zwłaszcza po kafelku głównym. Jest rozmazany i wygląda brzydko. To jednak tylko kosmetyka. Jeżeli jesteście klientami tego banku i macie system z mobilnymi kafelkami nie muszę Was zachęcać do pobrania aplikacji. Niestety, dostępna jest jedynie dla urządzeń z Windows Phone 8. Listę dostępnych aplikacji bankowych na Windows Phone znajdziecie pod tym wpisem. 