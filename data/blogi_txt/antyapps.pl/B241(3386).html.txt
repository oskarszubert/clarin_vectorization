07.06.2013 Ostatnio zacząłem gustować w mobilnych slasherach. Jest to rozrywka raczej niskich lotów – prosta, odmóżdżająca i niewymagająca szczególnie myślenia. Tak się złożyło, że w Google Play zadebiutował właśnie kolejny przedstawiciel tego gatunku - Quadropus Rampage. Mimo, że gatunkowo nie odstaje raczej od normy, jest to tytuł bardzo interesujący. W grze wcielamy się w tytułowego Quadropusa, ośmiornicę, która przemierza dno (a właściwie dna) oceanu w celu pokonania złego boga morza, który wraz z armią potwornych kreatur chce zawładnąć oceanem. Oczywiście w trakcie naszej podróży czeka nas nieustanna eksterminacja przeciwników, których wcale nie będzie ubywać. Fabuła nie odgrywa tutaj kluczowej roli, jak zresztą w większości mobilnych produkcji. Z tego też powodu trudno doszukiwać się tutaj jakichkolwiek pozytywów.  Znacznie więcej znajdziemy ich w samym gameplayu, który ocieka groteskowością i dynamizmem. Rozgrywka polega na przemierzaniu kolejnych, losowo generowanych plansz, głębin, na których napotkamy mniejsze lub większe skupiska stworów. Plansze są niewielkie i przypominają wyspy, a więc warto trzymać się z dala od krawędzi, bo spadnięcie na niższy poziom wbrew pozorom wcale nie przybliża nas do celu. A to nie wszystko – co kilka plansz natrafimy na bossa, który będzie twardym orzechem do zgryzienia. W grze jest ich łącznie pięciu. Warto dodać, że gra wspiera też osiągnięcia Google Play Games, co da nam dodatkową motywację do zabawy. Nasza krucjata przeciwko armii złego boga odbywa się przy użyciu różnych broni. Na początku dysponujemy rakietą tenisową, ale szybko napotykamy na inne, znacznie ciekawsze przedmioty. Będą to pałki, kije baseballowe, trójzęby i masa innych, z czego każdy charakteryzuje się innymi współczynnikami. Przyznam szczerze, że w pewnym momencie czułem się jakbym grał w Diablo, analizując, które narzędzie mordu przyda mi się bardziej. A wybór nie musi być wcale taki prosty – to co ma dużą siłę, może zadawać wolniejsze ciosy o mniejszym zasięgu. Łącznie znajdziemy tutaj 39 typów uzbrojenia.  Dużym atutem Quadropus Rampage jest grafika. To rodzaj bajkowego, bardzo szczegółowego 2D, które pasuje do tej konwencji idealnie. Potwory wyglądają przekonująco, plansze są przyjemne dla oka, a naszym atakom towarzyszą pojawiające się liczby ilustrujące zadawane obrażenia. Dla mnie bajka. Jako, że jest to tytuł darmowy, znajdziemy w nim też mikropłatności. Twórcy wprowadzili tutaj dwie waluty, które ilustrują złote kulki i niebieskie monety. Te pierwsze znajdujemy na każdym kroku – pozwalają na ulepszanie współczynników naszego bohatera. Za drugie wykupimy specjalne ułatwienia m.in. w postaci wskrzeszenia po straceniu wszystkich punktów życia. Oczywiście najłatwiej zdobyć je za pomocą portfela. Na szczęście bez płacenia można tutaj bawić się równie dobrze, a nawet lepiej, bo gra jest przez to większym wyzwaniem. Quadropus Rampage to świetny, bajkowy slasher na platformy mobilne. Jestem pozytywnie zaskoczony tym, ile można wycisnąć z grafiki 2D oraz tej konwencji. Prawdę powiedziawszy, nie znajdziemy tutaj jednak żadnych rewolucyjnych elementów. To po prostu przyjemne połączenie kilku aspektów, które sprawdzały się w innych grac i osadzenie tego w nietypowych realiach. Jeśli chodzi o mnie, taki mix wystarczył by przykuć na długie godziny do smartfona.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 