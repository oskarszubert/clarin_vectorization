10.07.2013 Jednym z magazynów, których pojawienia się w AppStore nie mogę się doczekać jest National Geographic. Miesięcznik sygnowany żółtym logo ma co prawda swoje anglojęzyczne wydanie (i to już od dawna), ale ja z utęsknieniem wyczekuję edycji przeznaczonej dla Polskiego czytelnika. Pod koniec ubiegłego miesiąca otrzymałem niewielką namiastkę NG – w AppStore pojawiło się czasopismo National Geographic Odkrywca – edukacyjny magazyn przeznaczony dla najmłodszych. Odkrywca to twór wydawnictwa edukacyjnego Nowa Era. Aplikacja przystosowana do iPad’owego wyświetlacza Retina została stworzona przez zespół Mediorama. Pierwszy numer magazynu jest bezpłatny, koszt kolejnych (stały cykl wydawniczy zostanie zapoczątkowany w październiku 2013) został ustalony na poziomie 0,89 euro.  Debiutancki numer Odkrywcy zawiera cztery (w tym jeden po angielsku) w pełni multimedialne artykuły napisane w prosty i atrakcyjny sposób oraz wzbogacone o filmy, dźwięki i zdjęcia. Czasopismo pod względem edytorskim zostało przygotowane starannie. Pewne zastrzeżenia mam do lekko niedopracowanego sposobu nawigacji, która mam nadzieję, zostanie poprawiona w kolejnym, październikowym numerze. Magazyn w wersji papierowej dostępny jest również w salonach iSpot. 