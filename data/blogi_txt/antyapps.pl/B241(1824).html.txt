28.03.2013 To smutna prawda, ale… lubię te charakterystyczne dla urządzeń mobilnych gry, w których nieustannie biegniemy przed siebie. Dziś jeszcze jedna propozycja tytułu, w którym nie mamy ani sekundy na odpoczynek. Wiem, że część z Was ma już serdecznie dość takich produkcji, ale uwierzcie mi, że tym razem naprawdę warto zrobić wyjątek i dać jej szansę. Zamiast nieustannego biegu i kolejnej próby pobicia ustanowionego przez siebie wcześniej rekordu, tutaj wcielamy się w rolę kuriera zbierającego enigmatyczne paczki, które następnie dostarcza do tajemniczego odbiorcy. Wszystko z klarownym podziałem na plansze, które naprawdę potrafią dać w kość!  Zasady i forma zabawy niewiele różnią się od tego, co proponują nam inne produkcje. Kiedy bohater ciągle biegnie, my musimy za pomocą gestów wskazywać mu jedyną słuszną drogę. Dzięki temu mamy szansę wyjść z opresji cało, a przy okazji zdobyć wszystkie paczki. Skoki, turlanie się i kluczowa sprawa — zawracanie — będą na porządku dziennym. Zapomnijcie bowiem o prostych planszach, w których wystarczy faktycznie jedynie biec przed siebie. Twórcy nie chcieli powielać kolejnych nudnych schematów i zaprojektowali dla nas naprawdę interesujące miejscówki. Jeżeli chodzi o sam ich wystrój to są w miarę steampunkowo- jednolite, nadrabiają jednak zawiłościami terenu i wieloma drogami którymi mamy możliwość podążać, trzeba jednak zawsze mieć na uwadze fakt, iż możemy trafić na ślepe zaułki… Sukcesywnie też dodawane są kolejne elementy, które urozmaicają zabawę. Jeżeli w każdej z plansz zdobędziecie już po trzy przesyłki, a zabawy wciąż będzie Wam mało, wówczas możecie zmierzyć się z trybem survival, w którym to biegacie na punkty. Jak już wspomniałem, tamtejszy świat może nie należy do najbardziej różnorodnych, ale z pewnością nadrabia klimatyczną oprawą. Nie uświadczymy tam żadnych mieszkańców, przechodniów czy choćby lokalnej fauny, na pustkę jednak narzekać nie można — cały czas napotykamy (a jeśli nie reagujemy dość sprawnie, to dosłownie potykamy się) elementy z którymi możemy wejść w interakcje — drabinki, kołowrotki, drążki; wszystko to przeplatane wieloma przepaściami i rurami o które możemy rozbić naszą głowę. Nasze zmagania umila klimatyczna, pasująca do enigmatycznego stylu całej rozgrywki muzyka.  Wyśmienita produkcja, która wystarczy na kilka godzin znakomitej bieganiny. Znakomite projekty poziomów, wymagające refleksu i odrobiny szczęścia „labirynty”, a do tego to „pełnoprawna” gra bez zbędnych kombinacji z mikropłatnościami! Grudger można nabyć zarówno w AppStorze jak i Google Play — w obu sklepach przyjdzie nam za niego zapłacić trochę ponad sześć złotych. 