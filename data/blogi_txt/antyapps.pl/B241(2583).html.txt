16.11.2011 Indeed.com to jeden z największych agregatorów ofert pracy. Jest to serwis międzynarodowy, który posiada polską wersję. O ile interfejs dostępny w postaci strony internetowej jest naprawdę wygodny, o tyle aplikacja na Androida została niedopracowana, pozostawiając nieprzyjemne wrażenie. Aplikacja Indeed.com w pełni spełnia swoje zadanie. Główny ekran jest naprawdę minimalistyczny – wyświetla jedno pole do wpisania słów kluczowych oraz drugie do wpisania lokalizacji. Pojawia się w tym miejscu nawet przycisk, który pozwala pobrać lokalizację automatycznie na podstawie odczytu z GPS z dokładnością do miasta. Pod tym formularzem znajdują się ostatnie wyszukiwania, które są monitorowane i wyświetlają informację o tym, ile nowych ofert pojawiło się dla tego słowa kluczowego w kombinacji z określoną lokalizacją. Aplikacja pozwala także zapisywać najciekawsze oferty poprzez oznaczenie ich gwiazdką. Pojawiają się potem w zakładce Zachowane oferty. Szkoda tylko, że nie da się tego osiągnąć bez rejestracji w serwisie. Problem jest także z samym aplikowaniem, gdyż to jedynie agregator ofert, a co za tym idzie – jesteśmy przekierowywani do innych serwisów w celu dopełnienia formalności. Najbardziej przeszkadza mi interfejs tej aplikacji. Wygląda jakby na siłę był upodabniany do domyślnego interfejsu aplikacji z iOS. Podobne kolory, podobny wygląd przycisków i tak dalej. W moim odczuciu wygląda to tandetnie. Zagregowanych ofert jest jednak naprawdę sporo i jeśli myślicie o zmianie pracy lub interesujecie się ofertami z danej branży, jest to aplikacja dla Was. Indeed w Android Markecie jest dostępny za darmo. 