08.11.2011 Tales of Monkey Island to chwila oddechu od tych wszystkich szybkich arcadowych doznań, które dostarcza nam Appstore. To również odrobina pirackiego charakteru, masa zabawnych żartów i zabawa w stukanie po ekranie we wszystko, co wydaje nam się interaktywne. Nowe podejście 3D do klasycznych przygodówek, które moim zdaniem sprawdza się świetnie w rękach Telltale Games. Teraz pierwszy epizod przygód Guybrusha pojawia się na iPhonie.  Gra była dostępna wcześniej już na kilku platformach – Wii, PC, PS3, Macach oraz iPadzie. Nie jest zatem niczym zaskakującym, że trafia również na iPhone’a. Raczej pozytywnie oceniona przez media na całym świecie trafiła nawet do zestawienia najlepszych gier na tablety Apple w 2010 roku, chociaż sami użytkownicy narzekali na prędkość jej działania. Liczę, że wszelkie niedoróbki zostaną poprawione na telefonie i będziemy mogli już na spokojnie cieszyć się wielką przygodą naszego ulubionego pirata.  Guybrushowi Threepwoodowi przydarzy się znowu coś niespodziewanego i będzie potrzebował naszej pomocy, żeby wyjść z opresji. Gra trzyma się swoich korzeni i zabawnej stylistyki. Innymi słowy będziemy chodzić po tym świecie szukając przedmiotów, a potem wykorzystując je do przejścia czasem bardzo skomplikowanych zagadek. Pamiętajcie tylko, że cała gra to pięć epizodów, więc jeśli się wciągnięcie to przyjdzie Wam zapłacić około 25 dolarów lub czekać na promocje. Link do pobrania znajduje się tutaj. Cena to 4.99$. 