17.01.2013 Fenomen jednorękiego bandyty jest dla mnie nie do pojęcia. Dlatego dziwią mnie dziesiątki jego wariacji na najróżniejsze platformy. Opisywane dzisiaj Jackpot Slots – Slot Machines jest reklamowane jako najbardziej realistyczne kasyno na Androidzie. Sprawdźmy zatem ile te deklaracje mają wspólnego z rzeczywistością. Wspominałem już, że nie jestem wielkim miłośnikiem takiej rozrywki, bo właściwie na nic nie mam tam wpływu. Na starcie dostajemy pulę dolarów które możemy obstawiać w wirtualnych rozgrywkach, licząc, że tym razem uda nam się zwielokrotnić nasz majątek. A jeśli będziemy spłukani? Nie ma problemu, wystarczy sięgnąć do portfela i nabyć kolejne dolary za pośrednictwem mikrotransakcji.   Na początku do naszej dyspozycji dostaniemy jedną maszynę — choć w menu widzimy, że przed nami jeszcze sporo atrakcji. Kolejne automaty odblokowywane są wraz z naszymi postępami i docieraniem na kolejne stopnie wtajemniczenia. Po odpaleniu gry możemy od razu przejść do akcji. Większą część ekranu zajmują rolki z emblematami, które obracamy klikając na umieszczony w dolnej części ekranu zielony przycisk Spin! Na górnym panelu wyświetlany jest nasz progres jeżeli chodzi o poziom na którym jesteśmy, po środku zaś suma jaką wciąż dysponujemy. W dolnej części ekranu pod przyciskiem PAY TABLE kryją się zasady zabawy, zaś obok niego są wirtualne klawisze, za pośrednictwem których ustawiamy na ile linii gramy oraz jaką sumę chcemy obstawić w najbliższej rundzie.  I tak kręcimy w niezkończoność mając nadzieję, że nie będziemy spłukani nim rozładuje się bateria. W moim przypadku nie trwało to zbyt długo — próbując zaszaleć zawsze obstawiałem spore kwoty — co prawda udało mi się nieco ugrać, ba, odblokowałem nawet kolejną maszynę. Jednak na faktyczną zabawę nie miałem za dużego wpływu — poza kilkoma mini-grami które można wylosować wszystko działo się losowo. Na plus jednak zasługuje różnorodność automatów które dostaliśmy do naszej dyspozycji. Wszystkie mają dokładnie opisane zasady i trzymają klimat konwencji, do której należą. Całość zamknięta jest w przyjemnej dla oka i ucha oprawie.  Jackpot Slots – Slot Machines nie jest produkcją złą. Jej popularność i bardzo wysokie oceny świadczą o tym, że to raczej ja należę do grona ignorantów niedoceniających jej wielkości — nie wiem nawet do końca czy mam ją rozpatrywać w kategorii ciekawostki, aplikacji, czy gry? Ale tak to jest: jeśli nie dostaję solidnego gameplayu, to oczekuję chociaż porządnej fabuły. Tutaj nie dzieje się z mojej perspektywy nic, a i faktycznych korzyści nie ma, wirtualne dolary nie robią na mnie wrażenia. Produkcja dostępna jest za darmo na platformie Google Play. 