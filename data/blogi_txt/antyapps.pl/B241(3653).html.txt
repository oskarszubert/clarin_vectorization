09.10.2012 Myślałeś kiedyś o tym by zabezpieczyć za pomocą kodu zdjęcia, filmy, notatki, kontakty oraz hasła i loginy do niezliczonych serwisów internetowych przechowywane na urządzeniu z systemem iOS? Secret Key to niewielka aplikacja, która umożliwi Ci nie tylko zabezpieczenie poufnych plików i danych, ale i wykona zdjęcie osobie, która będzie próbowała złamać zabezpieczenia. Sprytnie! Secret Key to aplikacja zaprojektowana według najlepszych standardów panujących w AppStore. Program jest do bólu minimalistyczny i bardzo prosty w obsłudze. Główne menu aplikacji stanowi stylizowany na sejf okrąg podzielony na trójkąty odpowiadające konkretnym rodzajom plików lub danych, znajdziemy tu więc: zdjęcia, filmy, hasła, notatki oraz kontakty. Dodatkowo, u dołu ekranu widnieje niewielka ikonka, której pacnięcie przeniesie nas do ekranu opcji.  Zdecydowanie najważniejszym elementem Secret Key jest hasło, które ustalamy przy pierwszym uruchomieniu programu. Do wyboru jest całkiem spora ilość możliwości, choć różnią się one z grubsza jedynie wizualizacją cztero-znakowego kodu. Mamy więc: cyferki, literki, kropki, różnego rodzaju sejfy oraz ozdobne znaki. Niestety, tylko hasło literowe może składać się z ilości znaków większej niż 4. Najbardziej efektowną funkcjonalnością Secret Key jest możliwość utrwalenia na zdjęciu osoby próbującej dostać się do zasobów aplikacji bez znajomości sekretnego kodu. Opcja działa w następujący sposób: po jej skonfigurowaniu (jedynie możliwość włączenia lub wyłączenia) i wyjściu z aplikacji kolejne uruchomienie Secret Key wymaga wpisania kodu dostępu. Pierwsza nieudana próba wprowadzenia hasła nie skutkuje wyzwoleniem migawki aparatu. Podczas drugiego nieudanego podejścia usłyszymy cichy dźwięk oznaczający wykonanie zdjęcia. Fotografie wraz datą i godziną ich wykonania znajdziemy w opcjach programu. Opcja ta nie działa oczywiście w urządzeniach nie posiadających przedniej kamery, czyli m.in. w iPadzie pierwszej generacji.  Secret Key według zapewnień twórców umożliwia przechowywanie nieograniczonej liczby plików i danych. Za pomocą aplikacji możemy wykonać zdjęcia i filmy, które zostaną zapisane jedynie w katalogu programu – nie zobaczymy ich standardowym katalogu ze zdjęciami naszego iUrządzenia. Istnieje także możliwość importu fotografii i video z ogólnodostępnego katalogu do Secret Key. Aplikacja jest obecnie dostępna za darmo, a znajdziecie ją tutaj. Ocena: 4 