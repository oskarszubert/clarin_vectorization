05.07.2013 Instalujesz ROM-y, zmieniasz kernele i eksperymentujesz ze swoim Androidem? Flashify ma ułatwić Tobie życie i uczynić zabawę z modyfikacjami zielonego robota łatwiejszą oraz przyjemniejszą. Przynajmniej tak brzmi to w teorii, a jak wygląda praktyka? Od razu na wstępie trzeba zaznaczyć, że Flashify nie jest aplikacją dla androidowych laików, a więc do uruchomienia będziemy potrzebowali praw roota. Trudno się temu dziwić, bo program ten pozwala zajrzeć w najgłębsze zakamarki naszego systemu i tym samym znacznie ułatwić instalowanie nowych ROM-ów oraz zapisywanie kopii zapasowych dotychczasowych. Pozycja ta właściwie aspiruje do miana niezbędnika każdego użytkownika zajmującego się instalowaniem zmodyfikowanych wersji Androida. Rzeczywiście możliwości Flashify są bardzo szerokie. Możemy w ten sposób instalować nowe wersje systemu bez konieczności przechodzenia do aplikacji Recovery. Program obsługuje zarówno obrazy bootowalne jak i pliki w formacie ZIP. Co więcej, zainstalowane aktualnie jądro systemu możemy swobodnie skopiować i zapisać na karcie pamięci lub w chmurze (tutaj wykorzystywany jest Dropbox). Co więcej, program pozwala na regularne synchronizowanie kopii zapasowych z chmurą, a więc mamy gwarancję, że zawsze będą one aktualne. Aplikacja jest darmowa, ale pozwala jedynie na trzykrotną instalację nowego systemu dziennie. Za odblokowanie licznika będziemy musieli zapłacić, co jednak w znacznej większości przypadków zapewne nie będzie konieczne. W końcu nikt nie jest aż tak zapalonym miłośnikiem zmian, by zmieniać modyfikację Androida częściej niż trzy razy dziennie.   Flashify to aplikacja, której funkcję widać już po tytule. Za jej pomocą możemy znacznie prościej niż dotychczas instalować i kopiować androidowe modyfikacje. To właściwie swoisty zamiennik dla typowych aplikacji Recovery, które wymagają od nas zrestartowania smartfona. Tutaj jest to nie tylko zbędne, ale też opatrzone dodatkowymi funkcjami, jak chociażby bardzo praktyczna synchronizacja kopii zapasowych z chmurą.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 