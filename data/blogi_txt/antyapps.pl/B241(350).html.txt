31.07.2012 Bardzo długo użytkownicy systemu Android musieli czekać na oficjalną premierę jednej z najbardziej cenionych i znanych nawigacji w naszym kraju. Po okresie testów i wersji beta, przyszedł czas na wersję finalną. Konkurencja w tym czasie nie stała w miejscu, oferując coraz to lepsze usługi. Czy warto było czekać? To zapewne wyjdzie w praniu (i komentarzach). Wszak w nawigacji ważny jest zarówno aspekt samego wykonania aplikacji, stabilności jej działania, jak i baza informacji na jakiej buduje program. A to wymaga długich testów na różnych urządzeniach.  Teraz możemy jedynie zapoznać się z suchymi faktami. AutoMapa dostępna jest w cenie 4,99zł co pozwala na 7 dni testów. Po tym czasie mamy możliwość wyboru jednego z 3 planów taryfowych:  7 dni za 19.99 zł, 90 dni za 59.99 zł, roczna za 119.99 zł.  Ceny nie są małe i brakuje popularnej w konkurencyjnych aplikacjach opcji 24h. Podczas pierwszej instalacji i testowego używania możemy nabyć subskrypcję 90 dniową w promocyjnej cenie 19.99zł.  Aplikację wraz z bardzo obszernym opisem wszystkich funkcji i możliwości znajdziecie pod tym linkiem. Jeżeli skusicie się na zakup, dajcie znać jak się sprawuje AutoMapa na waszym telefonie. 