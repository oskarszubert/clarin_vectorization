20.12.2013 Odkąd w moim mieście przestała działać jedna z komercyjnych stacji radiowych, która puszczała odpowiadającą mi muzykę, coraz częściej zdarza mi się słuchać rozgłośni, które bardziej skupiają się na audycjach mówionych, niż na puszczaniu muzyki. Jeśli również preferujecie “radiowe gadanie” i znacie przy tym język angieslki, chciałbym polecić dziś aplikację umożliwiającą odtwarzanie najróżniejszych podcastów z całego świata. Wybór jest ogromny, a przy tym apka wygląda naprawdę dobrze. Poznajcie Stitcher Radio: mobilny odtwarzacz internetowych audycji. Rozpoczęcie pracy ze Stitcher Radio wymaga od nas połączenia serwisu z naszym Facebookiem, Google+ lub wybranym przez nas adresem e-mail. Zdecydowałem się na drugie z wymienionych rozwiązań i muszę przyznać, że wymagało to kilku podejść, jednak w końcu się udało. Trudno jednak powiedzieć, czy wynikało to z jakiś błędów, czy kwestii połączenia z siecią. Po uruchomieniu apki wyszukujemy interesujący nas program, wybierając odpowiednie kategorie lub wpisując dane hasło w wyszukiwarkę. W tym drugim przypadku warto uważać, czy aby na pewno kanał, na który trafiliśmy, odpowiada naszym poszukiwaniom. Po wpisaniu “movies” pierwszą pozycją, na jaką trafiłem, była audycja o nazwie “Movies Sucks!”. Z gotowych propozycji mamy cały wachlarz najróżniejszych zagadnień, zaczynając od newsów, społeczeństwa, komedii czy opowiadania historyjek, kończąc na religii, polityce i edukacji. Po zdeklarowaniu, które z nich najlepiej odpowiadają naszym zainteresowaniem, aplikacja automatycznie wygeneruje dla nas playlistę.  Chyba największym atutem aplikacji jest jej interfejs. Kolorowe kafelki od razu kojarzą się z wyglądem menu nowego Widnowsa. Aplikacja, dzięki takiemu rozwiązaniu, jest czytelna i estetyczna, co osobiście w graficznym układzie współczesnych programów na urządzenia mobilne cenię sobie najbardziej. Biorąc pod uwagę wygląd Stitchera, dziwi fakt, że jego twórcy wciąż nie wypuścili wersji dostępnej dla urządzeń pracujących na mobilnym Windowsie. Apka jest za to dostępna dla użytkowników iOSa oraz Androida.  Nagłówki, jakie spotykamy w aplikacji, naprawdę potrafią zaintrygować i przyciągnąć nas do głośników naszych tabletów i smartfonów, a wybór tematów jest ogromny. Jeśli spodobały wam się takie tytuły jak Spreaker, iNetRadio czy TV Talk, o których pisałem już na łamach AntyApps, Stitcher z pewnością jest kolejną pozycją tego typu wartą sprawdzenia. Warto pomyśleć o apce również wtedy, kiedy uczycie się angielskiego i chcielibyście bardziej osłuchać się z językiem. 