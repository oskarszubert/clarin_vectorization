18.04.2012 Ilość aplikacji do tworzenia notatek na iOSa może przyprawić o ból głowy. Od niezwykle potężnych i użytecznych narzędzi, jak Evernote,  po najprostsze, jak chociażby natywna aplikacja od Apple. Są notatkowe aplikacje proste i skomplikowane, wielofunkcyjne i bezużyteczne, są w końcu dobrze i źle wykonane. Dzisiaj o aplikacji, która jest naprawdę świetnie przygotowana, ale i może być użyteczna. Note’d to jedna z wielu aplikacji do tworzenia notatek, ale od rzeszy innych odróżnia się niezwykle prostą nawigacją i bardzo dobrym wykonaniem połączonym z przyjaznym dla oka designem. Właściwie aplikacja ta może spełniać rolę nie tyle narzędzia do multiplatformowej pracy, a rodzaju osobistego dziennika.   Po uruchomieniu aplikacji dostajemy do wyboru zestaw wirtualnych zeszytów o różnych wyglądach. Gdy wybierzemy i zatytułujemy któryś z nich możemy zacząć w nim tworzyć nasze notatki. Edytor notatek jest niezwykle prosty. Możemy wprowadzić tekst, dodać zdjęcie, lokalizację na mapie lub nagranie głosowe. Wszystkie te elementy zostają spięte w jedną notatkę. Notatką tą możemy podzielić się za pomocą e-maila, smsa, Twittera lub ustawić ją jako tapetę na ekranie początkowym. Akurat to ostatnie można ciekawie wykorzystać, na przykład przy tworzeniu listy zakupów. Oczywiście cała ideę stająca za tą aplikacją można sprowadzić do jednego zdania: żeby fajnie wyglądało. Rzeczywiście widać, że twórcy Note’d się postarali. Wszystkie funkcje i elementy aplikacji są dopieszczone. Wprawdzie nie ma ich szczególnie dużo, to jednak widać, że postawiono na design. Używanie tej aplikacji ma sprawiać przyjemność, głównie przez wizualne doznania. I właściwie na tym się kończy.   Note’d nie wykorzystacie do pracy, nie stworzycie rozbudowanych notatek, nie wyeksportujecie ich swobodnie, nie synchronizujecie ich z żadną potężniejszą aplikacją. Note’d za to świetnie nada się do krótkich notatek na zasadzie zapisania kilku myśli, lub wrażeń z odwiedzenia jakiegoś miejsca, zobaczenia jakiegoś zabytku. I będą one prezentować się niezwykle estetycznie. Z Note’d możecie stworzyć własną ciekawą biblioteczkę myśli.  Nie jest to aplikacja typu narzędzie, ale typu rozrywka. I dobrze, bo takie aplikacje też muszą być. Note’d kosztuje 1,59 € Moja ocena: 4 (bo jednak można było dać kilka dodatkowych funkcji) 