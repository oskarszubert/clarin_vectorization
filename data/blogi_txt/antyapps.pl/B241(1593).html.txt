04.07.2013 Lato już w pełni zagościło w naszym kraju, rozpoczęły się wakacje i sezon urlopowy. To dobry czas by wreszcie wziąć się za siebie i popracować nad kondycją fizyczną. W tym celu przydatne mogą okazać się niektóre aplikacje, w tym seria HardFox. Dziś przyjrzymy się najnowszej części, poświęconej bardzo specyficznemu treningowi Tabata. Szczegółowe informacje o treningu Tabata bez problemu znajdziecie w internecie, bądź też w wersji angielskiej w samej aplikacji. Jego istotą jest maksymalny wysiłek oraz dokładność co do sekundy w wykonywaniu zadań. Wybieramy sobie jedno z ćwiczeń, a następnie powtarzamy je ile tylko damy rady prze 20 sekund. Potem czeka nas krótki, dokładnie wymierzony odpoczynek i kolejne 20 sekund zmagań. Jak więc widać, czas i jego precyzyjne odmierzanie gra tutaj bardzo istotną rolę. Dzięki aplikacji, która wylicza go za nas, możemy jeszcze dokładniej skupić się na ćwiczeniach. To właśnie na tym elemencie skupia się HardFox Tabata. Zegar odmierza zarówno czas na ćwiczenia jak i przerwy. Każdy z nich ma inny kolor, a aby zwolnić nas z konieczności zerkania na telefon, aplikację wzbogacono o komendy głosowe. Podczas odmierzania czasu domyślnie towarzyszy nam dźwięk, mający motywować nas do ćwiczenia. Zmienia się w zależności od aktualnej fazy. Trzeba przyznać, że autorzy bardzo dobrze dobrali go do specyfiki treningu. Jeżeli nie potrzebujemy takich wzmocnień, możemy go wyłączyć w opcjach. Interfejs nie odbiega od innych aplikacji z serii HardFox. Osobiście uważam, że jej logo zajmuje zbyt dużo miejsca, względem kluczowej funkcji, czyli zegarów. Z dodatkowych opcji mamy dostęp do kalendarza oraz poradników odnośnie treningu Tabata. Szkoda, że rodzimi autorzy, odpowiadający za tę aplikację nie zdecydowali się także na polską wersję językową. HardFox Tabata dostępny jest za darmo, tak jak i pozostałe aplikacje z tej serii. Jeżeli ciągle jeszcze szukacie motywacji do treningów, bądź też je znacie i praktykujecie, warto pobrać aplikację, która nie tylko pomoże w ich przeprowadzeniu, ale także wzmocni systematyczność. Może to właśnie ta chwila jest dobra by wziąć się za siebie i swoją kondycję. :) ? 