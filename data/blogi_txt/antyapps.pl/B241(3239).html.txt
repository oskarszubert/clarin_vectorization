07.12.2011 Twórcy Kwejk.pl, czyli jednego z najpopularniejszych serwisów opartych o śmieszne obrazki, wypuścili dedykowaną swojemu serwisowi aplikację. Kwejk.pl pozwala przeglądać treści dostępne standardowo z poziomu strony internetowej, zarówno te opublikowane na stronie głównej, jak i oczekujące. W sam raz na dziesięciominutową przerwę w środku pracy. Kwejk.pl to obok Demotywatorów i Bebzola jeden z najpopularniejszych serwisów- odmóżdżaczy. Prosty i przyjemny obrazkowy przekaz, niejednokrotnie potrafi nawet rozśmieszyć. Właśnie tego potrzeba w środku ciężkiego dnia pracy czy też po jego zakończeniu, gdy mózg wręcz paruje. Na łamach Antyapps opisywałem już podobną aplikację, która była jednak agregatorem treści z innych serwisów. Mam na myśli Amuse, które zbierało nie tylko obrazki, ale również i teksty ze stron takich jak Piekielni.pl. Różnica między tymi dwoma programami jest taka, że aplikacja kwejka jest dedykowana tylko jemu, co ma swoje plusy i minusy. Amuse po prostu przytłacza dostępną ilością tego typu prostych treści, a ogłupiony mózg domaga się więcej, zamiast wziąć się do pracy :) Z drugiej jednak strony ograniczamy się tylko do jednego serwisu. Aplikacji kwejk.pl nie można wiele zarzucić. Ma przyjemny interfejs i ładne ikony. Z jej poziomu możemy oczywiście dzielić się wybranymi treściami z naszymi znajomymi. Brakuje jednak jednej, niezwykle istotnej w przypadku mniejszych wyświetlaczy funkcji – powiększania obrazów. Na tym w zasadzie wady programu się kończą, wszak nie spodziewam się, aby twórcy zrezygnowali z reklam – muszą się z czegoś utrzymywać. Program ten jest dostępny w Android Markecie za darmo. 