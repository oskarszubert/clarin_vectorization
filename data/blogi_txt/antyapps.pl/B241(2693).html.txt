30.05.2012 W dzisiejszych czasach aplikacji i smartfonów każdy może poczuć się przez chwilę DJem, kompozytorem czy muzykiem. Aplikacji, które mu to umożliwiają jest naprawdę dużo, od skomplikowanych i profesjonalnych, dzięki którym można stworzyć naprawdę kawałek dobrej muzyki, po mniej wymagające, za to dostosowane do umiejętności każdego i dające dużo frajdy z korzystania. Ponieważ nie jestem muzykiem i nie zawsze czuję „beata”, więc przemawiają do mnie szczególnie te aplikacje, dzięki którym, bez większej wiedzy muzycznej można stworzyć ciekawe dźwiękowe twory (aby nie użyć słowa dzieła). Jedną z takich aplikacji jest NodeBeat. Aplikacja ta pozwala tworzyć nam muzykę za pomocą graficznej nawigacji. Jak to działa?   NodeBeat to jedna wielka mapa, na którą nakładamy dźwięki i generatory. Mamy 2 generatory: oktaw i basów, oraz mnóstwo dźwięków. Dźwięki aktywują się w pobliżu generatorów i działają w określony sposób, zależy od ułożenia w aplikacji (tworzonych węzłów). Możemy sami stworzyć naszą kompozycję, lub pozwolić, aby wszystkie naniesione dźwięki miksowały się ze sobą w losowy sposób. Oprócz tego cała powierzchnia tej muzycznej mapy to klawisze: kliknięcie w danym miejscu wydobywa dodatkowy dźwięk. Oprócz tego możemy w aplikacji ustawić 4 różne rodzaje fal, które wydobędą z naszego ustawienia inne dźwięki, ustawić 12 rodzajów tonacji, obniżyć lub podwyższyć oktawę, wybrać spośród wielu skali (blues, chromatic), regulować natężenie echa i wiele innych rzeczy, jak chociażby tempo. Jest tego naprawdę dużo i jeżeli się wie, co robi, to z aplikacji tej można wyciągnąć naprawdę rewelacyjne rzeczy.   Oczywiście naszą muzykę możemy nagrywać za pomocą tej aplikacji i zapisywać, albo na telefonie, albo wrzucić to iTunes lub na maila. Co ciekawe, można również zsynchronizować aplikację z SoundCloud. NodeBeat to naprawdę rewelacyjna aplikacja muzyczna. Jest łatwa w obsłudze i świetnie przygotowana pod względem graficznym. Daje również ogrom możliwości. Dla jednych będzie to dobra zabawa, inni mogą rzeczywiście wykorzystać ją do czegoś ciekawego. Bardzo mi ta aplikacja przypadła do gustu. Niestety, nie jest darmowa i trzeba zapłacić za nią prawie dwa dolary, ale za to jest również na Androida, a nawet na desktop i to za free! Ocena: 4+ 