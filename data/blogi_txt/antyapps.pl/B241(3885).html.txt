29.11.2012 W branży mobilnej tzw. klony są na porządku dziennym. W końcu ile razy można wymyślać na nowo gatunki zręcznościowo-logiczne. Oczywiście poszczególne tytuły różnią się skalą „inspiracji” oryginałem, ale bardzo często jest ona spora. W przypadku Spider Jack choć skojarzenia z Cut the Rope same wpraszają się do głowy, to jednak ilość zmian jest na tyle wysoka, by cieszyć nawet graczy znających pierwowzór.  Pierwsza zasadnicza zmiana w mechanizmie gry, to oddanie nam kontroli nad bohaterem. Teraz to nie pokarm musi trafić do niego, a my do pokarmu. W przypadku pająka Jacka będą to soczyste muchy. Ta niewielka zmiana, znacznie urozmaica rozgrywkę. Aby móc nim sterować, odnajdujemy na planszy różne elementy, do których wystrzelimy naszą pajęczyny. Następnie nasz pająk kieruje się po niej, aż ku samej górze. Aby odciąć się od liny, wykonujemy znany z Cut the Rope gest. Na naszej drodze spotkamy oczywiście wiele utrudnień jak i wspomagaczy, dopasowanych specyfiką do rozgrywki i klimatu danych plansz. Co ważne w Spider Jack ilość gwiazdek nie jest ograniczona do 3, czasem będzie to nawet 5 bonusów do złapania na planszy. A tych mamy na chwilę obecną 125, podzielonych na 5 różnych rozdziałów.  Grafika prezentuje bardzo wysoki poziom, ma ciekawy styl, plansze są bardzo dobrze narysowane, jednak jeden mankament nie daje mi spokoju. Cały dynamizm gry jest jakby spowolniony. Nie chodzi o to, że gra tnie, czy też się wiesza. Wszystko chodzi tak jak chodzić powinno. Niestety to „powinno” wygląda dziwnie, tak jakby ktoś pozbawił animacje wielu klatek. Nie przeszkadza to w grze, ale budzi pewien dyskomfort, zwłaszcza po przesiadce z płynnego i dynamicznego Cut the Rope. Muzyka nie jest niczym szczególnym, ale pasuje do klimatu całości. Moim zdaniem wypada nawet lepiej niż ta z przygód Om Noma.  Jak przystało na grę Xbox Live mamy też dostęp do osiągnięć. Nie są one zbyt skomplikowane, a wszystkie spokojnie odblokujemy przechodząc grę. Sprawę ułatwia fakt, że nie uwzględniają one późniejszych dodatków. Same plansze też wydają się nieco prostsze od tych z Cut the Rope. Nie oznacza to, iż są łatwe, po prostu mamy większą kontrolę nad poczynaniami pająka, co niweluje frustrację, jaka często przytrafiała się w Cut the Rope. Gra od 2 dni dostępna jest w cenie 3,49zł. Nie wiem czy to promocja, czy stała obniżka (obstawiam, że to drugie, zrównanie ceny z Cut the Rope). Osobiście uważam, że w tym wypadku będą to bardzo dobrze wydane pieniądze. Jeżeli macie dylemat czy warto, pobierzcie wersję próbną. Gra co jakiś czas otrzymuje nowe plansze, a odpowiada za nią to samo studio co za świetnego Contre Jour. Spider Jack działa na Windows Phone 7,5 oraz Windows Phone 8 