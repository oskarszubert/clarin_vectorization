06.02.2013 Ze Skulls of The Shogun wielu graczy wiązało spore nadzieje. Gra miała być pierwszym tytułem po wielkiej suszy jaka dotknęła serię Xbox Live na Windows Phone. Łączyć w sobie nowatorskie rozwiązania, a zarazem być tytułem stworzonym specjalnie z myślą o systemach od Microsoftu. Czy sprostała oczekiwaniom? Tak, ale nie jest tak pięknie jak mogło być. Z jednej strony jest to klasyczna strategia turowa, w której otrzymujemy konkretną ilość jednostek oraz ruchów, z czasem prosty system surowców i nabywania nowych oddziałów. Z drugiej mnogość udziwnień sprawia, że Skulls of The Shogun potrafi odstraszyć każdego kto nie będzie miał wystarczająco dużo czasu i motywacji, aby przebrnąć przez pierwsze etapy gry. Widać to po ocenach i komentarzach. Wielu graczy podkreśla fakt, że mechanizm Skulls of The Shogun wymagał dłuższego poznania i chwili wytrwałości. Dlatego jeżeli przy pierwszym kontakcie odrzuciło Was od tego tytułu, dajcie mu jeszcze jedną szansę. A najlepiej ustawcie grę na dwóch na jednym telefonie i „przeklikajcie” wszystko na spokojnie.  Wbrew pozorom całość jest bardzo prosta i przemyślana.  Pierwszy standardowy tryb to kampania. Bardzo długa i wymagająca. Powoli (może nawet trochę zbyt wolno) wprowadza nas w świat gry i jego zasady. Na szczęście autorzy dali nam możliwość pominięcia scenek dialogowych. Mamy też tryb dla wielu graczy. Zarówno na jednym telefonie jak i poprzez sieć. Nie minął tydzień od premiery, gra jest dostępna na wszystkie 3 platformy, a mi na 10 prób wyszukania rywala do gry sieciowej, odnalazło go tylko raz. Nie jest to dobry znak na przyszłość, zwłaszcza gdy gra podrożeje.  W Skulls of The Shogun mamy dostęp do 3 jednostek podstawowych oraz 2 specjalnych. Do pierwszej grupy możemy zaliczyć zwykłych samurai, kawalerię oraz łuczników. Drugą natomiast stanowią generałowie i mnisi. Generałowie są najważniejszą jednostką w grze, ich utrata wiąże się z przegraną. Dopóki nie poruszymy się generałem przebywa on w specjalnym trybie medytacji dzięki któremu jego życie wzrasta o +1 z każdą turą.  Chciałbym pochwalić autorów za oprawę audiowizualną, pomysł i jego wykonanie. Sama koncepcja samurajów zombie w połączeniu z lekko rockową muzyką wypadła kapitalnie. Dopracowano nawet najdrobniejsze elementy gry, dzięki czemu mamy niesamowite wrażenie spójności. Czasem zdarza mi się oderwać myślami od planowania strategii, a skupić na drobnych animacjach tła. Niestety, cały ten efekt psuje, tak często wspominany przeze mnie brak wsparcia dla wysokich rozdzielczości. Na Nokii Lumia 920 gra wygląda w najlepszym przypadku przyzwoicie, są niestety miejsca i elementy prezentujące się koszmarnie. Ja rozumiem że programowanie to bardzo długi i złożony proces, ale Windows Phone 8 jest na rynku już ponad 3 miesiące. Gra która ma być kluczową produkcją dla platformy, pokazać jej możliwości, a nie wspierając wysokiej rozdzielczości, jest po prostu grą mocno niedopracowaną. Dobrze, że choć zadbano o dopasowanie gry pod urządzenia z mniejszą ilością ramu. Tak, Skulls of The Shogun działa także na Lumii 610, czego nie potrafią o wiele prostsze i mniej złożone produkcje.  Dla fanów turowych strategii polecam, ale w cenie 17,49zł. Powyżej? Tylko jeżeli bardzo lubicie gry mobilne, a waszym jedynym urządzeniem jest telefon z Windows Phone. Wszyscy pozostali niech pobiorą wersję demonstracyjną. Idealnie oddaje ducha całości. Edycja pełna to o wiele, wiele więcej tego samego. Osobiście bawiłem się i bawię świetnie, pozostaje jednak niedosyt związany z grafiką. Windows Phone 7.5: działa, Windows Phone 8: działa, Lumia 610: działa 