11.01.2013 Długo przyszło czekać posiadaczom telefonu z Androidem na tę aplikację. Jej wersja na iOS wyszła prawie pół roku temu, w czerwcu 2012. W końcu Facebook Page Manager zawitał także do Google Play. Czy warto było czekać? Podobnie jak w przypadku edycji na iOS odpowiedź brzmi „to zależy”. Facebook Page Manager ma nam pomóc w zarządzaniu naszymi fanpage. Aplikacja jest oficjalnym produktem Facebooka, tak więc powinniśmy się spodziewać naprawdę ciekawego narzędzia. Niestety tak nie jest. Na starcie przywita nas interfejs znany z głównej aplikacji Facebooka. Centralną cześć będzie stanowił strumień, u góry znajdziemy powiadomienia, filtry i rozwijane menu boczne. Strumień służy nam do umieszczania nowych wpisów i robi to dobrze. Z jego poziomu możemy prześledzić też dziennik aktywności, statystyki oraz galerię zdjęć. Po rozwinięciu menu bocznego ujrzymy spis zarządzanych stron z możliwości przełączania pomiędzy nimi oraz opcje (włączenie lub wyłączenie powiadomień). I to właściwie wszystko.  Trochę szumnie w porównaniu do możliwości brzmi słowo Manager w nazwie. Aplikacja pozwala jedynie na podstawowe, choć dla niektórych kluczowe działania na naszych stronach. I choć działa dobrze, to od oficjalnego programu chciało by się otrzymać więcej. Facebook Page Manager dostępny jest w polskiej wersji językowej i nikt kto używa oficjalnej aplikacji do Facebooka nie powinien mieć najmniejszego problemu z jego obsługą. Jeżeli dużo czasu spędzacie pracując na smartfonie, a zarazem potrzebujecie mieć dostęp do łatwego dodawania wpisów na swoich stronach, zapewne docenicie tę aplikację. Miejmy nadzieję że z czasem doczeka się solidnej aktualizacji. 