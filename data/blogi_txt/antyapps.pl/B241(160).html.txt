19.06.2012 Noszenie krawata zawsze było modne – nie inaczej jest dziś. Jednak problem jaki sprawia poprawne zawiązanie, skutecznie eliminuje słabiej utalentowane manualnie jednostki. Od jakiegoś czasu taka sytuacja nie musi mieć miejsca – bo jest androidowy poradnik jak skutecznie zawiązać krawat.  Ile razy zdarzyła się taka sytuacja, że musiałeś mieć zawiązany pięknie krawat, a nikogo, kto potrafiłby wiązać, nie było w pobliżu? U mnie wielokrotnie. Tyle samo razy próbowałem (bezskutecznie) zawiązać krawat, a ostatecznie wychodził mi supeł marynarski, który prędzej by mnie wykończył, niż się rozplątał. Na szczęście dzięki „jak zawiązać” krawat wszystko stało się proste. Program wyświetla dwanaście różnych węzłów. Po wybraniu interesującego nas, otrzymujemy rysunkową instrukcję, jak krok po kroku zawiązać dany węzeł tak, aby olśniewał. Aplikacja „jak zawiązać krawat” dostępna jest zupełnie za darmo w Google Play, ale wyświetla reklamy, więc jeśli chcemy się ich pozbyć, to należy zakupić wersję PRO za około 10zł. Dla osób, które mają problem z wiązaniem krawata – pozycja obowiązkowa. Ja dzięki niej nauczyłem się dwóch albo trzech sposobów wiązania i teraz nie jest mi już potrzebna, ale długo korzystałem z jej pomocy. 