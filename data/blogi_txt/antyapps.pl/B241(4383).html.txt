20.02.2013 Ten tekst będzie krótki. Nie ma sensu marnować czasu Waszego i mojego na coś, co nie zasługuje na miano nazywania tego aplikacją. Gdyby nie fakt, że (po)twór ten wydany został przez medialnego giganta nawet nie zawracałbym Wam głowy. Potworek o nazwie TVP Stream pojawił się w AppStore kilka dni temu. Z wierzchu wyglądał umiarkowanie zachęcająco – szarobure tło z wklejonym w Paincie logo TVP Info – cóż, nie szata zdobi…, przyjrzyjmy się co ma do zaoferowania sama aplikacja. I tutaj właśnie pojawia się zasadniczy problem. TVP Stream nie ma do zaoferowania absolutnie nic. Zero. Null. Jak mniemam nie takie były założenia twórców tego wybryku myśli technicznej. Mam podejrzenia, poparte opisem znalezionym w AppStore, że aplikacja miała umożliwić jej użytkownikowi oglądanie streamu z 16 kanałów telewizji regionalnej oraz na dokładkę TVP Parlament. Jak się okazuje, wspomniany stream funkcjonuje jedynie na papierze. Z 10-ciu prób połączenia się z losowo wybranym kanałem aż 8 zakończyło się fiaskiem. Transmisja albo się nie wczytywała, albo próba jej uruchomienia zawieszała aplikację. Początkowo myślałem, że to ja mam pecha i program odmawia współpracy na konkretnej konfiguracji. Tak jednak nie jest, by się o tym przekonać wystarczy spojrzeć na liczne komentarze użytkowników umieszczone zarówno w AppStore, jak i Google Play. Doprawdy, to się TVP udało – zaktywizowała na co dzień niechętnych do komentowania właścicieli urządzeń Apple – kilka dni od premiery i prawie 50 negatywnych komentarzy – taki widok nie zdarza się codziennie. Mógłbym napisać jeszcze dużo – o tragicznym, znikającym interfejsie, o problemach z dźwiękiem, czy o samoistnym wyłączaniu się programu. Szanuję jednak Wasz czas i nie będę dłużej katował klawiatury. Telewizja publiczna w wydaniu regionalnym zaszczyciła swoją obecnością również Google Play. Jako, że testowałem aplikację na urządzeniu wyposażonym w system iOS, nie jestem w stanie powiedzieć, jak działa aplikacja w wersji na mobilny system Google. Jednego jestem pewien – na pewno nie będzie gorzej, bo gorzej być po prostu nie może. 