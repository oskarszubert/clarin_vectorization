22.01.2013 Czysto zręcznościowe runnery, to jeden z najpopularniejszych gatunków gier na platformy mobilne. W większości przypadków są to produkcje dynamiczne, wymagające ponadprzeciętnego refleksu i podejmowania błyskawicznych decyzji. Wystarczy mieć styczność z choć jednym przedstawicielem gatunku, by wiedzieć jak wygląda cała reszta – w znakomitej większości bowiem, produkcje te nie różnią się od siebie w ogóle (pomijam tu oczywiście samą oprawę). Skąd zatem bierze się ich popularność (tytuł uważany za prekursora gatunku – Temple Run został pobrany blisko 170 milionów razy)? Myślę, że powody takiego stanu rzeczy są dwa. Po pierwsze: nie od dziś wiadomo, że lubimy to, co znamy. Reguła ta ma zastosowanie w muzyce, w filmach i jak widać, również w grach. Po drugie: na urządzeniach mobilnych znakomicie wypadają produkcje nieangażujące zbytnio użytkownika – takie, które wystarczy odpalić na przysłowiowe 5 minut jadąc autobusem do szkoły, czy w poczekalni u lekarza.  Rail Rush posiada wszystkie cechy dobrego runnera. Znajdziemy tu niezgorszą oprawę, sprawdzony po wielokroć sposób sterowania, dobrze zbalansowany poziom trudności oraz bardzo charakterystyczne dla tego gatunku gier… mikropłatności. Całość doprawiona została bardzo lubianym przez graczy przygodowym klimatem. Akcja Rail Rush rozgrywa się w opuszczonych kopalnianych korytarzach. Główny bohater gry umieszczony został w starym, drewnianym wagoniku, który z narastającą prędkością mknie po krętych, pełnych wyrw torach. Przeszkody, które musimy omijać wymagają od gracza podejmowania standardowych (dla produkcji tego gatunku) działań. Przemierzając przyprawiające o dreszcze sztolnie podskakujemy, schylamy się, przeskakujemy na sąsiednie torowiska oraz wychylamy się w taki sposób, że wagonik, którym się poruszamy tylko dwoma kołami styka się z podłożem.  Sterowanie nie odbiega od gatunkowych standardów. Za pełną paletę podskoków i pochyleń odpowiadają intuicyjne gesty, a wychylenia na boki są efektem działania żyroskopu. Również poziom trudności nie różni się zbytnio od tego, z jakim mamy do czynienia w podobnych produkcjach – szybko wzrastające tempo rozgrywki oraz liczba przeszkód na trasie sprawiają, że jedna partia trwa zazwyczaj do kilku minut. Przez kilka pierwszych chwil spędzonych z Rail Rush drażnić mogą nieco ospałe reakcje wózka na nasze poczynania, wystarczy jednak chwila by przyzwyczaić się do zaproponowanej przez twórców fizyki.  Oprawa audiowizualna gry jest udana. Podczas rozgrywki zwiedzimy sześć rodzajów kopalni, które płynnie przechodzą jedna w drugą. Przemierzane przez naszego bohatera tereny są dopracowane i pomysłowo zaprojektowane. Dźwięki wydobywające się z głośników pasują do akcji dziejącej się na ekranie, a główny motyw muzyczny, choć powtarza się stosunkowo często – nie drażni. Rail Rush nie wnosi do gatunku ani odrobiny świeżości. Gracze poszukujący oryginalności powinni trzymać się od tego tytułu z daleka, ale o tym można się już zorientować czytając opis gry zamieszczony przez twórców w AppStore. RR to prosta zręcznościówka bez jakichkolwiek ambicji na coś więcej i jako taka sprawdza się znakomicie. Tytuł dostępny jest również na urządzenia wyposażone w system Android. 