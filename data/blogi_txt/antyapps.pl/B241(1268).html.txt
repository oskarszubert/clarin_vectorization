17.02.2014 Jeżeli chodzi o oglądanie filmów i seriali to jestem tradycjonalistą. Kino albo nośnik fizyczny, żadne chmury mnie do siebie nie przekonują — to też pewnie jeden z powodów, dla którego do całego boomu jaki jest na YouTube podchodzę niezwykle ostrożnie i znajduję tam niewiele interesujących mnie materiałów. Trudno jednak na co dzień przeglądać polską sieć i nie widzieć ciągle pojawiających się linków do tych samych serwisów oferujących streaming plików wideo. Cda.pl z pewnością należy do czołówki, dlatego liczę, że aplikacja Filmove pozwalająca odtwarzać je z poziomu urządzeń z Androidem na pokładzie ma szansę na spore powodzenie.  Program jest tak prosty, jak tylko się da. Skupia się na tym, aby pozwolić nam bez większych kombinacji obejrzeć zamieszczone tam materiały. Po jego włączeniu czeka na nas lista kilku popularnych (najświeższych?) filmów. Przy prawej krawędzi ekranu zaś umiejscowiona została charakterystyczna lupa, która odpowiada za wyszukiwanie mediów. Po wybraniu interesującego nas tytułu, program automatycznie przełącza się w widok poziomy i już w tle ładowany jest film, który za pomocą playera możemy zapauzować lub przewinąć o kilkanaście sekund. I jeżeli chodzi o główną część programu, to byłoby na tyle. Zostaje jednak jeszcze zakładka z ustawieniami, w której możemy zdefiniować domyślne sortowanie (najtrafniejsze / najnowsze / najpopularniejsze / najlepiej oceniane / alfabetycznie), domyślne odtwarzanie plików *.flv, automatyczne włączanie zasobów Cda.pl w MXPlayerze, usunięcie historii wyszukiwania lub zgłoszenie naruszenia. I to byłoby na tyle.  Filmove skupia się na byciu solidnym odtwarzaczem. Jako że program nie jest przeładowany żadnymi zbędnymi dodatkami, działa błyskawicznie i reszta zależy wyłącznie od zasobów jakimi operuje łącze internetowe z którego akurat korzystamy. Design programu to klasyczny styl Holo w swym ciemnym wydaniu, także wszyscy androidowcy również poczują się tam jak ryba w wodzie. Bez zbędnych dodatków i zamieszczanych na siłę funkcji. Jak wynika z opisu w Google Play, autor planuje również nawiązanie kontaktu z platformą, by uczynić ze swojego dziecka oficjalną aplikację do obsługi Cdp.pl na urządzeniach mobilnych. Nie pozostaje mi zatem nic, jak trzymać kciuki i polecić program wszystkim miłośnikom serwisu. Aplikację Filmove można pobrać za darmo, w wersji dostosowanej zarówno do dużych jak i małych ekranów, na platformie Google Play. 