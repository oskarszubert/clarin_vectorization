03.07.2013 Prywatność wydaje się być słowem kluczowym w dzisiejszych czasach, kiedy wszyscy jesteśmy niewolnikami korporacji i elektronicznych urządzeń, które — nie oszukujmy się — dla wielu z nas są po prostu smyczą. Jednak każdy chce sobie uszczknąć odrobinę miejsca tylko dla siebie, dlatego nawet jeśli obawiacie się, że Wasze urządzenie z iOS może trafić w niepowołane ręce, warto zatrudnić pomocnika, który pozwoli Wam zablokować wybrane materiały czterocyfrowym pinem. O takich programach na łamach AntyApps już kilkukrotnie pisaliśmy, wystarczy wspomnieć chociażby Hide it Pro czy My Things. Co zatem wyróżnia Briefcase na tle konkurencji? Szczerze mówiąc, prawdopodobnie niczym — a przynajmniej ja takich funkcji nie zauważyłem. A co oferuje? Na starcie proszeni jesteśmy o zdefiniowanie kodu dostępu do naszej pilnie chronionej walizki. Jak już wyżej wspomniałem, to klasyczna czterocyfrowa kombinacja, którą będziemy zmuszeni podawać przy każdorazowej chęci otwarcia programu. Kiedy już ustawimy wszystkie hasła, możemy przejść do akcji, czyli „ukrywania” plików. Nawigacja po Pocket Briefcase jest banalnie prosta. Na górnym panelu znajduje się przycisk wywołujące menu z plikami. To natomiast podzielone zostało na pięć zakładek: ulubione, kategorie, wszystkie, import oraz usługi. Pierwszego chyba tłumaczyć nie trzeba, drugi z nich to kategorie plików — dokumenty, obrazki, muzyka, pliki wideo oraz inne. A co z tym importowaniem? Tutaj mamy do wyboru siedem opcji: aparat fotograficzny (zdjęcie robione na bieżąco, które nie trafi do galerii), albumy zdjęć, udostępnianie przez iTunes, Wi-Fi, bezpośrednie pobieranie z chmur (a tam cztery najpopularniejsze: Google Drive, Dropbox, SkyDrive oraz Box), schowek oraz pliki tekstowe — czyli po prostu tworzone na gorąco notatki.  Uff, jak widać jest tego trochę i prawdopodobnie wszyscy, którzy zechcą powierzyć Pocket Briefcase swoje pliki, znajdą tam opcję kopiowania najbardziej dla siebie adekwatną. No i właśnie — kopiowanie jest tutaj słowem kluczem, bowiem to, że podbieramy pliki z albumu składowanego w pamięci urządzenia wcale nie znaczy, że i stamtąd znikną. Musimy się ich pozbyć ręcznie. Co ciekawe Walizka jest na tyle dostosowującym się do potrzeb użytkowników narzędziem, że jeśli uznacie że hasło dostępu jest Wam zbędne i wystarczy Wam po prostu osobne miejsce dla wszystkich tych danych, by nie leżały obok całej reszty, weryfikację przy każdym jej otwieraniu można bez większych problemów wyłączyć w opcjach. Nie mam najmniejszej potrzeby w używaniu takich programów i naprawdę trudno jest mi zrozumieć, co tak strasznego / kompromitującego ludzie decydują się trzymać na swoich urządzeniach, że pragną to ukryć, dlatego niełatwo jest mi oceniać aplikację. Jako sejf z prawdziwego zdarzenia raczej się nie sprawdzi, choćby dlatego, że nie odcina dostępu / usuwa plików nawet mimo kilkukrotnego wpisania błędnych haseł. Jeśli macie jednak zestaw dokumentów które najzwyczajniej w świecie chcielibyście trzymać w jednym miejscu i niekoniecznie mieszać je z całą resztą, to Pocket Briefcase w wersji uniwersalnej możecie nabyć w AppStorze. 