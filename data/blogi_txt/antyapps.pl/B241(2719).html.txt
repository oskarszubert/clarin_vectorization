21.12.2012 Noodlecake to jeden z tych deweloperów których umiejętności i wyczucia jestem pewien i za wszystkie ich produkcje mogę zapłacić w ciemno. Nie zawsze są nowatorscy i specjalnie odkrywczy — ale to nie szkodzi, bo nawet kiedy decydują się na pomysł który jest odgrzewanym kotletem — i tak robią z niego cudeńko, od którego nie można się oderwać. Nie inaczej jest z jedną z ich najświeższych propozycji — Happy Jump! To jedna z tych produkcji, które na dobrą sprawę różnią się od siebie tylko designem i ewentualnymi dodatkami, pozwalającymi zdobyć więcej punktów. Mówi Wam coś, hmmm, na przykład Doodle Jump? Pozycja, w której staramy się jak najwyżej doskoczyć w wieży, która (prawdopodobnie) nie ma końca. Jak? Odbijając się od kolejnych platform — akurat z tym galaretka którą sterujemy nie ma żadnych problemów. Nasze pole manewru ogranicza się do wychylania smartfonu lub tabletu — w ten sposób sterujemy naszą wyskokową bohaterką. Podobnie jak we wspomnianej produkcji, tutaj również przechodzimy przez ściany — to znaczy „wpadając” w prawą stronę ekranu nie odbijemy się od niej, tylko z impetem wylecimy po przeciwnej stronie. Jednak samo skakanie to jeszcze nie wszystko — a wręcz, rzekłbym, dopiero początek. Nasza bohaterka radośnie hopsając po platformach musi się mieć na baczności, bo wraz z zerwaniem taśmy obwieszczającej nowy poziom wyzwań dokładana jest kolejna cegiełka która ma uprzykrzyć nam zabawę. Wśród nich nie zabraknie ruchomych, a nawet zapadających się, platform czy drażniących owadów z którymi zetknięcie oznacza koniec zabawy. Podobnie zresztą jak ma to miejsce w przypadku, kiedy nie uda nam się odbić. Wówczas spadamy na dół, co jednoznaczne jest z koniecznością rozpoczynania od początku, z wyzerowanym licznikiem — ma się rozumieć. W grze nie zabrakło barwnych dodatków, które pozwolą uzyskać nam coraz to lepsze wyniki. Tradycyjnie nie mogło zabraknąć super skoku na dobry początek zabawy, który pozwoli nam pominąć najłatwiejsze — i najmniej opłacalne — fragmenty zabawy. Nie zabrakło też moich ulubionych mnożników punktów czy spowolnienia dla upierdliwych owadów oraz ochrony, która pozwoli nam przeżyć kilka spotkań z nimi. Wszystkie te bonusy ustawiamy przed rozpoczęciem zabawy — naturalnie nie ma nic za darmo — musimy za nie zapłacić złotymi monetami, które zdobywamy podczas zabawy. Za nie też kupujemy kolejnych bohaterów czy części garderoby, w które możemy je odziać. Co mnie bardzo zdziwiło, growej waluty nie można nabyć w ramach mikrotransakcji, przy tradycyjnym „get more” widnieje jedynie propozycja polubienia strony na Facebooku. Super! Kto jak kto, ale akurat Noodlecake znają się na swojej robocie wyśmienicie — nie ważne czy dostarczają nam prostą zręcznościówkę czy grę logiczną, od strony designersko- technicznej wszystko stoi na bardzo wysokim poziomie. Cukierkowy design i słodka muzyka to combo od którego dosłownie można dostać próchnicy. Wyśmienita produkcja, która rynku gier mobilnych co prawda nie zrewolucjonizuje, ale z pewnością jest ciekawą alternatywą dla innych tego typu produkcji, które są już wyskakane do granic. Można ją pobrać za darmo zarówno na urządzenia z Androidem jak iOS — w obu przypadkach za darmo. 