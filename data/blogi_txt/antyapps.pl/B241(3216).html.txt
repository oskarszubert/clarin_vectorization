02.01.2014 Gry wyścigowe to jeden z tych gatunków, które bardzo zręcznie dopasowały się do wymogów ekranów dotykowych. Owszem, zmianom musiał ulec sam model rozgrywki, stał się bardziej arcadowy, ale przyjemność ze ścigania się, dalej pozostała na wysokim poziomie.  Poppy Kart łączy oba elementy w bardzo dobrym stylu. Dzięki czemu otrzymujemy wciągającą produkcję. Poppy Kart to proste i przyjemne wyścigi, w których naszym zadaniem jest nie tylko dojechać do mety jako pierwszemu, ale i skutecznie walczyć oraz unikać przeciwników. Pomogą nam w tym bonusy rozlokowane w różnych miejscach toru. Te posiadają co jakiś czas rozwidlenia, dzięki którym możemy zebrać dodatkowe elementy oraz czasami skrócić trasę. Model jazdy jest bardzo przyjemny. Duża w tym zasługa elastycznego sterowania. Mamy kilka mechanizmów do wyboru, dzięki czemu każdy może dopasować je do swoich preferencji. Osobiście wybrałem skręcanie poprzez dotykanie odpowiednich krawędzi ekranu. W wersji na Windows 8 możemy dodatkowo korzystać pada od Xbox 360.  Gra jest darmowa i w tej „cenie” oferuje sporo dobrej zabawy. Za dodatkowe elementy oraz tory będziemy musieli dopłacić mikropłatnościami. To zrozumiałe przy takim modelu dystrybucji, jednak metody jakimi autorzy przypominają nam o tym, są lekko zniechęcające. Widać to zwłaszcza w projekcie interfejsu. Przyciski zakupów pojawiają się zazwyczaj w centralnej części ekranu. Jeżeli ktoś jest przyzwyczajony klikać szybko „dalej”, nieraz będzie musiał się cofać.  Grafika w stylu retro doskonale dopełnia klimat Poppy Kart. Przy okazji jest też dobrze wykonana. W końcu retro to nie tylko duże, brzydkie pixele. Jest kolorowa, różnorodna, a co najważniejsze płynna i czytelna. Równie wysoki poziom prezentuje muzyka oraz dźwięki. Zabawne i dynamiczne, bardzo dobrze pasują to rozgrywki. Poppy Kart to jedna z tych pozycji, które łatwo pominąć w sklepie z aplikacjami Windows Phone. Zarówno grafiki jak i opis nie zachęcają do pobrania. Jednak gdy już się skusimy i zaryzykujemy, trudno jest się od tego tytułu oderwać. Wersja darmowa posiada tylko kilka poziomów, ale i one wystarczą by dobrze się bawić. Jeżeli Was wciągnie, to będziecie mieli odpowiedź czy warto zainwestować i odblokować całość. 