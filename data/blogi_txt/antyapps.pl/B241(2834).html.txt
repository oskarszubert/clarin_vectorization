20.09.2012 Jeżeli chodzi o odtwarzacze filmów na Androida, to niekwestionowanym królem i liderem pozostaje MX Video Player. Posiada wiele funkcji, obsługuje różne formaty, a co najważniejsza świetnie radzi sobie z napisami. O jego niesłabnącej popularności świadczy chociażby fakt, że od dłuższego czasu widnieje na liście najczęściej przeglądanych aplikacji na Antyapps.pl. Ale to nie oznacza, że na Androida nie ma innych ciekawych playerów godnych przetestowania i polecenia. Jednym z nich jest Mobo Player. Program wspiera większość popularnych formatów wideo w tym rvmb, mkv, mov, flv. Dodatkowo obsługuje napisy, jednak tylko w formacie SRT, ASS, SAA. Nie należą one do najbardziej popularnych, ale dzięki opisywanemu wcześniej NapiDroid, bez problemu zmienicie format posiadanych napisów na wymagany.  To co jest kluczową funkcją MobiPlayera to możliwość odtwarzania filmów w oknie, podczas pracy na telefonie/tablecie. Wielkość okna możemy modyfikować  (skala jest bardzo szeroka) oraz zmieniać jego położenie. Odtwarzanie jest płynne nawet na urządzeniach z procesorami jednordzeniowymi. Wprawdzie uważam taką możliwość bardziej za ciekawostkę niż funkcję niezbędną, ale możliwe, że ktoś znajdzie dla niej ciekawe zastosowanie.  Mobo Player posiada też kilka innych, praktycznych funkcji, które czynią go ciekawym programem. Za jego pomocą stworzymy listy odtwarzania oraz w łatwy sposób przeszukamy nasze zasoby, korzystając z paru rodzajów filtrów. Warto wspomnieć, że jest to aplikacja koreańska, przez co czasem mogą przywitać nas krzaki. Jeżeli to Was nie odstraszy, otrzymacie bardzo ciekawy odtwarzacz, wspierający większość popularnych formatów, napisy oraz posiadający funkcję odtwarzania w oknie. A to wszystko za darmo. Mobo Player możecie pobrać tutaj. Ocena: 4 