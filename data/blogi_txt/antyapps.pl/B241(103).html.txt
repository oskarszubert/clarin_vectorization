13.02.2013 Air Hockey na iOS to cyfrowy odpowiednik realnie istniejącej zabawy o tej samej nazwie. Zasady rozgrywki, tak w realu, jak i w wirtualnej rzeczywistości są jednakowo proste, a tempo gry zabójczo szybkie, co w tym przypadku przekłada się na ogromną satysfakcję płynącą z zabawy. Air Hockey to produkcja przeznaczona na urządzenia wyposażone w mobilny system operacyjny stworzony przez Apple. W AppStore możecie znaleźć przynajmniej kilka tytułów traktujących o tej popularnej w salonach gier zabawie, ale opisywana aplikacja jest najciekawszą z tych, które wpadły w moje ręce. Rozgrywka w Air Hockey (zwany też potocznie cymbergajem) może co poniektórym przypominać mini- hokej na lodzie. Odpowiednikiem boiska jest w tym przypadku sporych rozmiarów specjalnie zaprojektowany stół do gry zaopatrzony w znajdujące się na przeciwległych jego bokach szerokie otwory, które pełnią rolę bramek. Na naszym „boisku” znalazło się również miejsce dla krążka – umieszczenie go w bramce przeciwnika skutkuje przyznaniem punktu graczowi , który tego dokonał. Wspomniany krążek może być uderzany jedynie za pomocą niewielkich rakietek trzymanych przez każdego z zawodników. Zabawa ma swój finał w momencie gdy jeden z graczy zdobędzie 7 punktów.  Powyżej opisane zasady Air Hockey znajdują odbicie w aplikacji stworzonej przez studio Acceleroto. Twórcy dali nam możliwość gry z żywym przeciwnikiem (na jednym urządzeniu lub za pośrednictwem sieci) bądź z graczem sterowanym przez komputer. Ta druga możliwość, mimo  dostępnych aż 6 poziomów trudności nie może się w żadnym przypadku równać z bezpośrednim starciem pomiędzy żądnymi krwi kolegami. Czas odpalić Air Hockey i pokazać kto jest najlepszy! Gra jest niesamowicie szybka. Krążek poruszający się po stole z ogromną prędkością co rusz zmienia kierunek (odbijając się od ścian) i zapanowanie nad nim jest nie lada sztuką. Początkowy chaos panujący na ekranie udaje się po pewnym czasie nieco okiełznać – choć trudno mi w to byłoby uwierzyć przy pierwszym kontakcie z grą, obranie odpowiedniej taktyki przynosi lepsze rezultaty niż obłąkańcze walenie rakietkami gdzie popadnie. Rozgrywka, podobnie jak w przypadku oryginału toczy się do momentu, aż jeden z graczy zdobędzie 7 punktów. Dla wyjątkowych hardcorowców twórcy przygotowali specjalny tryb gry, w którym na stole jednocześnie znajdują się dwa krążki. Moim zdaniem w tym wypadku wszechobecny chaos zaczyna jednak dominować nad taktyką i doświadczeniem. Pełna wersja Air Hockey kosztuje 0,89 euro. Wersję darmową pobierzecie stąd. 