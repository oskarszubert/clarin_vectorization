04.06.2013 Majówka za nami, a razem z nią bardzo ważne wydarzenie dla wszystkich użytkowników Androida, a mianowicie konferencja Google I/O. Dowiedzieliśmy się między innymi o tym, że na świecie działa już przeszło 900 milionów urządzeń pracujących na systemie z zielonym robocikiem, że nowym konkurentem Spotify zostanie Google Play Music All Access, a Hangouts zastąpi wysłużony już Google Talk. Maj stanął również pod znakiem wielkich aktualizacji. I nie były to byle jakie uaktualnienia. Poza wspomnianą zmianą we flagowym komunikatorze od Google, nowości pojawiły się w znanej aplikacji do obsługi for dyskusyjnych Tapatalk agregującym zdjęcia serwisie Flickr, a także w trzech innych flagowych produktach od giganta z Mountain View: Kalendarza Google, Google Earth oraz Google Drive. Poza tym kilka naprawdę ciekawych nowości. Jeśli nie śledziliście AntyApps na bieżąco, zapraszam do lektury.  Aktualizacja Google Earth – aplikacja powoli wychodzi z cienia Google Maps. Wersja 7.1 umożliwia nam w końcu przeglądanie map w trybie StreetView. Google odświeżyło również interfejs oraz usprawniło funkcje wyszukiwania i wyznaczania kierunków. Trzeba przyznać, że wirtualne podróże z każdą nową odsłoną Google Earth zmierzają ku lepszemu. Link do wpisu  Google Calendar z nowym interfejsem – znany wszystkim interfejs „siatki dni” został zachowany. Zmiany pojawiły się w sposobie dodawania nowych planów. Nowością są między innymi okrągłe przyciski z dniami tygodnia czy duża tarcza zegara, na której ustawimy czas. W kalendarzu Google wszystko staje się coraz lepsze i bardziej przystępne, jednak wciąż liczymy na coś więcej. Link do wpisu  One Epic Knight – znany tytuł z systemów iOS w końcu zagościł na Androidzie. Fani Temple Run powinni być zachwyceni. W grze będziemy biec przed siebie, unikać przeszkód i zdobywać nowe bonusy. To naprawdę ciekawy i bardzo dynamiczny runner, który ładną grafiką i dużą grywalnością z pewnością przyciągnie do siebie graczy. Link do wpisu  Zombie Derby - zombiaki wciąż królują w modzie na apokaliptyczne warianty końca naszej cywilizacji. Tym razem otrzymujemy prostą i bardzo przyjemną produkcję z trójwymiarową grafiką. Naszym zadaniem będzie wygrać wyścig i przejechać kilku nieumarłych dbając o to, by nie skończyło nam się paliwo. Ciekawy pomysł i niezłe wykonanie z pewnością znajdą fanów wśród użytkowników Androida. Link do wpisu  Mixology – kopalnia wiedzy dla wszystkich, którzy znają język angielski i chcieliby opanować do perfekcji sztukę przygotowywania drinków. Poza praktycznymi przepisami w wielu odsłonach twórcy aplikacji zadbali o kącik porad i wyjaśnienie wielu barmańskich terminów. Jeśli nie przeszkadzają wam reklamy, będziecie mogli pobrać apkę zupełnie za darmo. Za wariant pozbawiony bannerów zapłacimy niespełna 5 ZŁ. Link do wpisu  E-food - E-food po dużej aktualizacji pojawia się na Androidzie. Aplikacja, którą recenzowaliśmy jakiś czas temu na systemy iOS, wzbogacona została o czytnik kodów, dzięki czemu jeszcze łatwiej będziemy mogli dowiedzieć się, co tak naprawdę kryje się za tajemniczymi skrótami z literą „E” na początku w produktach, które jemy na co dzień. Do tego naprawdę ładny interfejs i możliwość pobrania aplikacji zupełnie za darmo. Link do wpisu  Mahjong Solitaire – słynna chińska gra doczekała się ciekawej odsłony na Androida. Dostępny za darmo w Google Play Mahjong to ładne wykonanie, zróżnicowane poziomy trudności i ponadczasowa grywalność. Jeśli znudziły wam się Kulki, Pasjanse i inne gry, w które z wielką namiętnością grywały swojego czasu nasze mamy, ta pozycja z powodzeniem zastąpi ich miejsce. Link do wpisu  Tapatalk po dużym redesignie - Tapatalk po liftingu w polskiej wersji językowej z nowoczesnym i ładnym interfejsem. Z pomocą tej aplikacji obsługa forów z poziomu smartfona stanie się naprawdę wygodna. Warto spieszyć się z pobraniem wersji 4.0.6, ponieważ niedługo może pojawić się jej stabilny następca, za którego przyjdzie nam już niestety zapłacić. Link do wpisu  Nowości w Google Drive - Google Drive stał się w końcu kompletnym produktem. Nareszcie możemy pobierać pliki z chmury, edytować je i przeglądać w wielu trybach. Nowością jest również widok siatki, co znacznie ułatwia poruszanie się po naszym wirtualnym dysku. Nowy Google Drive to duży krok naprzód i coraz większa konkurencja dla Dropbox. Link do wpisu  Flickr – serwis Flickr przeszedł naprawdę dużą metamorfozę. Jej owocem jest między innymi zupełnie nowa aplikacja na Androida. Tym razem otrzymujemy ogromną powierzchnię dyskową oraz edytor zdjęć. Jest też naprawdę ładny interfejs, którego centrum stają się nasze fotografie. Kilka rzeczy należy jeszcze poprawić, ale wszystko idzie w naprawdę dobrym kierunku. Link do wpisu  Clean Master – zestaw czyszczący od Ksmobile to najlepsza darmowa aplikacja czyszcząca na Androida, na jaką udało mi się trafić. Efekty jej działania widać już po kilku minutach: smartfon pracuje znacznie szybciej, a miejsce w pamięci, którego czasami zaczyna brakować, nagle w cudowny sposób odnajduje się po usunięciu zbędnych plików. Absolutne must-have dla posiadaczy wolniejszych smartfonów z Androidem. Link do wpisu  Google+ Hangouts - Google Talk idzie w odstawkę, a wszystkie dotychczasowe usługi komunikacyjne zastąpi produkt o nazwie Hangouts. Google porządkuje swój bałagan wśród komunikatorów i bardzo nas to cieszy. Hangouty nie są jeszcze do końca dopracowane, jednak warto poczekać na kolejne aktualizacje. Mamy nadzieję, że nastąpi to szybko. Link do wpisu  Pomocnik Wędkarza - Pomocnik Wędkarza to świetnie przemyślana i wykonana aplikacja, której nazwa w pełni oddaje charakter jej funkcjonalności. Mamy tu informator dotyczący łowisk, newsy, porady i całą masę innych przydatnych informacji. Apka sprawdzi się zarówno wśród początkujących fanów „moczenia kija”, jak i tych, którzy łowią od wielu lat, ale lubią poznawać nowe gadżety związane z wędkarstwem. Link do wpisu  Schemes: Scheduled Networking – aplikacja, która będzie wybawieniem dla wszystkich, którzy lubią planować swoje działania w sieciach społecznościowych. Dzięki Schemes będziemy mogli ustawić określone godziny wysyłania smsów, maili oraz postów na Facebooku czy Twitterze. Projekt jest obecnie w fazie beta, jednak mamy nadzieję na jego szybki rozwój. Link do wpisu  Paper Toss 2.0 – prosta i wciągająca gra w celowanie papierowymi kulkami do kosza doczekała się swojej drugiej odsłony. Nowe możliwości, poprawiona grafika i cała masa dodatkowych gadżetów sprawiają, że gra nie nudzi się zbyt szybko i jest świetnym zabijaczem czasu. Jedynym minusem jest brak trybu multiplayer. Oby twórcy nie zapomnieli o tym tworząc trzecią część gry. Link do wpisu  Kiwi! The Game - Kiwi to przyjemna i darmowa gierka, która może nie zagości w naszych smartfonach zbyt długo, ale z pewnością dostarczy kilku godzin emocji. Naszym zadaniem jest przeciąganie palcem w różnych kierunkach w celu ominięcia przeszkód. Pomysł prosty, stary i jednocześnie bardzo wciągający. Gra opiera się na popularnym niezależnym filmie animowanym, który swojego czasu był wielkim hitem YouTube. Link do wpisu  Transportoid – aplikacja, która z pewnością nieraz uratuje was od zagubienia się w obcym mieście. Sprawdzanie tras, przesiadek i linii wszelkich możliwych środków komunikacji miejskiej w jednej apce. Do tego baza danych opierająca się na 60 polskich miastach i aglomeracjach. Wielkim plusem jest także możliwość zakupu biletów z poziomu aplikacji poprzez mPay i SkyCash. Żeby w pełni korzystać z aplikacji należy zapłacić 10 ZŁ rocznego abonamentu. Link do wpisu ArcNote – aplikacja służąca do obróbki zdjęć, na których uwieczniliśmy slajdy prezentacji. Świetny pomysł i praktyczne zastosowanie. Do tego naprawdę solidne wykonanie. Jeśli nie nadążacie z notowaniem na wykładach lub nie chcecie przegapić żadnej informacji podczas ważnych konferencji, ArcNote powinno zagościć w waszych smartfonach. Link do wpisu 