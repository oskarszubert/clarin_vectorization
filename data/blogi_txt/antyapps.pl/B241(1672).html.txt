03.04.2012 Wielokrotnie słyszałem opinię, że pisanie na telefonie z ekranem dotykowym bądź tablecie jest na dłuższą metę bardzo nie wygodne. Trudno się z tym nie zgodzić, dość mały ekran telefonu faktycznie odbiera komfort pisania. Gdy dołożymy do tego brak odpowiedniego oprogramowania, który zapisałby dokument w przystępnym formacie, robi się z tego mały dramat. Ale zaraz, zaraz… oprogramowanie przecież jest! Nie drogie i skuteczne, a nazywa się iA Writer.  iA Writer to minimalistyczny edytor tekstu, który w wersji na iPhona został pozbawiony jakichkolwiek opcji formatowania pisanego tekstu. To po prostu aplikacja, która umożliwia nam zapisanie dokumentu w formacie TXT. By ułatwić działanie, standardowa klawiatura, której używamy do pisania SMSów została nieco zmodyfikowana. Nad wszystkimi literami zobaczymy najczęściej używane znaki interpunkcyjne, a także strzałki, które pomogą nam nawigować kursorem. Co sprawia, że pisanie w iA Writer jest przyjemniejsze niż w innych programach? Na pewno duży wpływ ma czysty interfejs. Nie znajdziemy tu zbędnych dodatków, które przysłaniałyby nam pisany tekst. Dodatkowo zmodyfikowana klawiatura, to także plus. Największą zaletą oprogramowania jest jednak jego kompatybilność z jego odpowiednikami na iPadzie oraz Macu. Dzięki temu w szybki i łatwy sposób zmienimy platformę, na której edytujemy tekst, bez konieczności żmudnego przesyłania pliku przez email. Co więcej, program umożliwia automatyczne zapisanie dokumentu w iCloud lub Dopboxie.  Po kilku dniach z iA Writerem moje wrażenia są bardzo pozytywne. Dużo wygodniej zapisać mi ciekawe pomysły artykułów na AntyApps używając tej aplikacji niż preinstalowanych Notatek. Choć różnica jest nie wielka, czytelność i komfort używania obu programów jest nieporównywalna. iA Writer dostępny jest w AppStore już za 0,79€. 