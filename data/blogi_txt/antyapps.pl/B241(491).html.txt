19.03.2013 Smartfony i tablety już dawno wzniosły się na wyżyny pod względem swoich graficznych możliwości. Układy takie, jak Nvidia Tegra czy Qualcomm Snapdragon potrafią renderować olśniewającą grafikę. Efektem tego jest Bladeslinger, który właśnie trafił na Androida. Produkcja wygląda rewelacyjnie, ale czy równie korzystnie wypada pod względem grywalności? Bladeslinger od niedawna jest dostępny na iOS, a przed kilkoma dniami trafił też i na Androida. Gra jest połączeniem Dzikiego Zachodu z klimatami szeroko pojętego steampunku i nutką mistycznego fantasy. Brzmi jak mieszanka wybuchowa? W gruncie rzeczy te elementy zostały dobrze spasowane i naprawdę trudno odnieść wrażenie, że jakaś cząstka przedstawionych realiów zupełnie nie pasuje do reszty. Podczas rozgrywki wcielimy się w Williama Glastona, śmiałka kreowanego trochę na wzór gładkolicych herosów, których oblicze przyprawia niewiasty o bezsenność. Z mojej perspektywy jest on jednak postacią słabo zarysowaną i nudną. Właściwie jedynym jego atutem jest wygląd (a i tutaj niektórzy będą mieli wątpliwości, bo trochę przypomina włoskiego lowelasa) Fabuła szczególnie nie porywa – naszym zadaniem jest powrót do rodzinnego miasteczka Hammer’s Peak. Oczywiście sprawy musiały się skomplikować i po drodze natkniemy się na różnego rodzaju kreatury, które tak naprawdę są zmutowanymi mieszkańcami. Remedium na nie będą podręczne gadżety Glastona – rewolwer, miecz oraz mechaniczne ramię. Do tego dochodzi szeroka gama przedmiotów, magicznych kart oraz mikstur, które ułatwią nam eksterminację. Jak nietrudno się domyślić, będziemy mogli je kupować za zdobyte na potworach (lub kupione za realne pieniądze) złoto. Na szczęście twórcy nie położyli dużego nacisku na ten element i można radzić sobie bez dodatkowych kosztów (nie licząc zakupu samej gry, rzecz jasna), choć będzie to trudniejsze. Niemniej trzeba zaznaczyć, że dodatkowe ulepszenia są bardzo drogie, więc jeżeli już zdecydujemy się na mikropłatności, to nasz portfel może to poczuć.   Gameplay składa się z dwóch trybów. Pierwszy to eksploracja, gdzie sterujemy jedynie naszym bohaterem, przeprowadzając go przez kolejne lokacje. Prędzej czy później natrafimy jednak na pierwsze kreatury, które atakują na ogół grupami. Wówczas przechodzimy w tryb walki,  w którym konieczne jest sprawne lawirowanie między przeciwnikami, unikanie ich ciosów i komponowanie kombosów oraz efektownych wykończeń. Twórcy oddali nam do dyspozycji dwa modele sterowania – klasyczny, w którym ekran jest podzielony na dwa obszary – lewy służy do poruszania się, a prawy do atakowania oraz ruchu kamerą w trybie eksploracji. W drugim, autorskim modelu sterowanie sprowadza się do kilku zdefiniowanych poleceń i stawia duży nacisk na wykorzystanie wielodotyku. Nie jest to jednak szczególnie wygodne i trudno się przyzwyczaić. Ciekawym dodatkiem jest też system gestów, w którym będziemy zmuszeni wykonać odpowiedni ruch palcem, by m.in. efektownie wykończyć oszołomionego przeciwnika lub otworzyć zablokowane wrota.  Walki są zrobione trochę na modłę gier z serii Devil May Cry. Może nie są tak dynamiczne, jak w desktopowej produkcji, ale dorównują jej pod względem efektowności oraz miodności. Jeżeli obejrzeliście wideo, które zamieściłem na początku, z pewnością domyślacie się, co mam na myśli. Właściwie to esencja całej zabawy i muszę przyznać, że twórcy zadbali o to, by była możliwie najbardziej satysfakcjonująca. Mimo wszystko po jakimś czasie robi się trochę monotonnie i nie ratują tego nawet nowi przeciwnicy.  Na sam koniec zostawiłem oprawę graficzną, która w Bladeslinger jest rewelacyjna. Być może moje zrzuty ekranu nie oddają tego w całości, ale zapewniam, że gra na każdym kroku zaskakuje świetnie wykonanymi modelami postaci oraz stworów oraz urzekającymi sceneriami. Wszystko to skąpano w konwencji steampunku i okraszono mistycyzmem, co daje bardzo fajny efekt. Na każdym kroku natykamy się na zdumiewające mechanizmy oraz maszynerie przeplatane przez magiczne znaki i mroczne bariery. Zdecydowanie jest na czym zawiesić oko. Bladeslinger to bez wątpienia jedna z najładniejszych produkcji mobilnych. Dobre wrażenie potęguje ciekawie rozwiązana walka, rewelacyjne realia mistycznego steampunku oraz nieustanna widowiskowość. Niestety po jakimś czasie te wspaniałe widoki i miodne starcia stają się monotonne oraz trudne (chyba, że zdecydujemy się wykupić ułatwienia). Mimo to, jeżeli gustujecie w tych klimatach, dysponujecie odpowiednio mocnym urządzeniem, warto poświęcić mu uwagę. 