24.11.2011 Dark Meadow to kolejna po Infinity Blade duża produkcja skupiająca się na znanej formule – musimy umierać, żeby nauczyć się czegoś i w końcu przebrnąć przez mroczny szpital, w którym zostaliśmy uwięzieni. Jest tutaj jednakże jeden element wyróżniający – wątek poznawczy i narracja pchają nas do przodu. To coś, co w grach na smartfony na razie jest rzadkością.  Jak się w to gra? Dark Meadow początkowo przytłacza stylistyką kojarzącą się odrobinę z horrorami. Budzimy się w zrujnowanym szpitalu – wszędzie są zniszczone wózki inwalidzkie, łóżka i inne elementy wyposażenia medycznego. Niewiele tłumaczący nam wstęp i starszy człowiek stający się później narratorem rzucają nas na głęboką wodę – od razu do walki. Na szczęście podobnie jak w Infinity Blade przegrana nie oznacza porażki, a jedynie cofnięcie się do początku. Zresztą cały schemat rozgrywki zakłada wtórne zdobywanie punktów doświadczenia i ekwipunku do momentu, aż staniemy się silniejsi i pokonamy przeciwnika blokującego przejście dalej. Mechanika przedstawia się praktycznie identycznie, co w Infinity Blade z tą jedną różnicą, że mamy tutaj dodatkowo kuszę, która pozwala na walkę długodystansową zanim przeciwnik do nas podejdzie. Potem już tylko „cięcie” paluchem po ekranie i bronienie tarczą. Oczywiście im lepszy ekwipunek tym więcej ciosów wytrzymamy, a przeciwnicy pojawiają się w losowych miejscach, żeby uprzyjemnić nam wędrówkę. Całość jest przyjemna, ale szybko robi się schematyczna, więc ostrzegam.  Jest jednak jeden ciekawy aspekt gry, który rozszerza nasze doznania ponad zwykłe siekanie jak np. w Blood   Glory. Chodzi o eksploracje i poznawanie historii. Na początku naprawdę nic nie wiemy, ale zwiedzając kolejne pokoje szpitala i przy okazji dochodząc coraz dalej nie tylko zbieramy potrzebne nam pieniądze, ale przede wszystkim słuchamy narratora, opowiadającego o tym okropnym miejscu. Na początku nam go żal, potem widzimy, że przebywając w tym szpitalu tak długo oszalał wręcz, potem coraz mniej zaczynamy rozumieć. Całość uzupełniają skrawki dokumentów znajdowane tu i ówdzie. To miło, że ktoś próbuje na iPhonie opowiedzieć historię w ten bardziej rozbudowany sposób znany z „dużych” produkcji. Czy warto? Dark Meadow jest teraz w promocji i do piątku będzie kosztować 0,79 Euro, sam zakupiłem je za niecałe 3 Euro podczas halloweenowych wyprzedaży. W tych cenach nie ma o czym mówić, lepiej pograć w taki tytuł, bo jest w miarę świeży, a formuła na rozgrywkę bardzo sprawdzona. Normalna cena to natomiast 4,99 Euro i ta ostatnia wartość jest bardzo przytłaczająca. Oczywiście gra jest dobra, ale też w pewien sposób schematyczna, więc w moim odczuciu lepiej po prostu poczekać na kolejną promocję i zakupić wtedy. Warto w każdym razie, bo mało jest gier na iOSie próbujących opowiedzieć jakąś poważniejszą historię. Link do Dark Meadow (w momencie pisania cena wynosi 07,79 Euro). 