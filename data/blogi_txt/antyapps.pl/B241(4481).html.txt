16.12.2011 Ustream to jeden z najpopularniejszych serwisów internetowych do udostępniania strumienii wideo na żywo. Wciąż jednak są osoby, które nie wiedzą, że ta usługa to nie tylko streaming z poziomu komputera. Ustream daje możliwość relacjonowania na żywo z poziomu smartfona. Bardzo lubię usługi, które rozwiązują realną potrzebę, a nie zajmują się ich tworzeniem. Ustream zalicza się do tej pierwszej grupy. Ilekroć jesteśmy świadkami nagłego zdarzenia typu wypadek samochodowy, pożar czy kradzież, mamy możliwość pokazania tych wydarzeń całemu światu. Twitter stworzył dziennikarzy obywatelskich ze zwykłych internautów, bo dał im możliwość relacjonowania danych wydarzeń na żywo w formie krótkich opisów. Ustream daje to samo, jednak w formie wideo. Nie wszystkie treści w Ustream są jednak amatorskie. Część z nich to profesjonalnie przygotowane nagrania, na przykład wywiadów z artystami muzycznymi. Serwis daje bowiem nie tylko możliwość nagrywania na żywo, ale także następnie zapisania materiału w serwisie do odtwarzania później. Główny ekran programu zawiera to, co najważniejsze. Widnieją tutaj tylko 4 zakładki – więcej nie trzeba. Pierwsza to relacje polecane przez twórców usługi, kolejna – dostęp do wszystkich materiałów posegregowanych na kategorie. Trzecia zakładka to dostęp do polubionych nagrań, a ostatnia – bezpośrednie uruchomienie własnej relacji. Ustream podczas relacjonowania umożliwia udostępnienie swojej lokacji, czatowanie z poziomu smartfona oraz strony internetowej, ale także ankietowanie oglądających kanał. Ankiety są proste i opierają się o dwie odpowiedzi – tak lub nie. Podczas relacjonowania możemy zadać dowolne pytanie i wybrać przycisk ankiety, a oglądającym wyświetli się możliwość odpowiedzenia. Na smartfonie natomiast będziemy mieli wgląd w liczbę konkretnych odpowiedzi. Oprócz tych funkcji, podczas nagrywania relacji live użytkownik ma oczywiście możliwość ją wstrzymać lub jedynie wyciszyć mikrofon. Po zakończeniu relacji Ustream pyta o zapisanie nagrania w serwisie. Aplikacja jest naprawdę wygodna w użyciu, a na to wszystko bywa niesamowicie użyteczna. Gdyby tego było mało, jest w stu procentach darmowa. Polecam jej instalację, gdyż zawsze może się przydać. Program dostępny jest także na iOS: Ustream oraz Ustream Broadcaster. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 