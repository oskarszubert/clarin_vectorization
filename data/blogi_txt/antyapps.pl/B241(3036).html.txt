18.07.2012 Tablety to urządzenia wręcz stworzone do prezentacji zdjęć. Są mobilne, a ekran w większości jest na tyle dużych rozmiarów i dobrej jakości, że oglądanie na nim fotografii sprawia ogromną przyjemność. Z faktów tych zdają sobie doskonale sprawę twórcy aplikacji, co rusz prezentując nam swoje dzieła, które często mają tylko jedną funkcjonalność: prezentację interesujących zdjęć z całego świata. Podobnie jest w przypadku National Geographic Today, aplikacji stworzonej z myślą o tablecie firmy Apple.  Aplikacja z logo w kształcie żółtego prostokąta serwuje użytkownikowi codzienną porcję fantastycznych kadrów, autorstwa reporterów najbardziej rozpoznawalnego wydawnictwa geograficzno- przyrodniczego. Prócz fotografii dnia, aplikacja dzień w dzień dostarcza krótkie artykuły o tematyce mieszczącej się w profilu magazynu, filmy wideo oraz galerie zdjęć.  Nad materiałami dostarczanymi przez National Geographic Today nie będę się zbytnio rozwodził. Żółte logo towarzystwa gwarantuje zdjęcia i filmy najwyższej jakości – w przypadku aplikacji przeznaczonej na iPada nie zauważyłem odstępstw od tej reguły. Program jest zintegrowany z Facebookiem oraz Twitterem, a zdjęcie dnia można ściągnąć na dysk urządzenia i wykorzystać później jako tapetę. Interfejs aplikacji może sprawiać na początku wrażenie nieco chaotycznego, ale osobiście dość szybko się do niego przyzwyczaiłem i już po kilku dniach nie miałem żadnych problemów z obsługą. National Geographic Today – jak gro pozycji udostępnianych za darmo, zawiera dodatek w postaci materiałów reklamowych. Reklamy dotyczą tylko czasopisma oraz aplikacji z logo „żółtego magazynu” i są dobrze wkomponowane w galerie zdjęć, więc ich inwazyjność oceniam jako znikomą. Aplikację ściągniecie stąd. 