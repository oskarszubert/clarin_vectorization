11.02.2013 Liczba aplikacji, za pomocą których pobierzemy tapetę na nasze urządzenie wyposażone w system mobilny od Apple może przyprawić co wrażliwszych o prawdziwy ból głowy. Wystarczy jednak zaledwie chwila, by przekonać się, że bogactwo wyboru jest tylko pozorne, a jakość materiałów dostępnych w większości wspomnianych programów woła o pomstę do nieba. By oszczędzić Wasz cenny czas przeszukałem AppStore w poszukiwaniu aplikacji, która oferowałaby możliwie najwyższej jakości grafiki i zdjęcia, a przy tym była jednocześnie łatwa w obsłudze i darmowa. Oto rezultat moich poszukiwań. Retina Wallpapers   HD Home Screen Backgrounds – for iPhone iPod and iPad - nazwa wytypowanej przeze mnie aplikacji do najkrótszych z całą pewnością nie należy. Mniejsza jednak o nazwę – nie ona jest tutaj wszak najważniejsza. Program wykonany przez Zhao Yong’a z nawiązką spełnia wszystkie wymagania, jakie przed nim postawiłem. Głównym wyzwaniem był nieograniczony dostęp do jak największej liczby wysokiej jakości tapet – Retina Wallpapers ma w swojej bazie ponad 15 tys. obrazków, a z każdym dniem dochodzą nowe. Pierwszy warunek został bez problemu spełniony, dalej poszło równie gładko.  Obsługa aplikacji nikomu nie powinna sprawić najmniejszych problemów. Poruszanie się w obrębie programu jest intuicyjne, a proces wyszukiwania interesujących użytkownika tapet przyspiesza zaimplementowana wyszukiwarka oraz przejrzysty podział na kategorie. Wyszukane fotografie i grafiki możemy rzecz jasna sortować – aktualnie dostępne możliwości to: wyświetlanie wedle czasu dodania, popularności lub zdanie się na ślepy traf. Po wybraniu odpowiadającego nam sposobu prezentacji wyników wyszukiwania pozostaje znaleźć tapetę, która ozdobi nasz pulpit. Grafiki wyświetlane są na ekranie naszego urządzenia w postaci kafelek różnych rozmiarów. Pacnięcie w wybrany obrazek powiększa go do pełnoekranowego wymiaru i umożliwia skorzystanie z kilku opcji. Najważniejszą jest oczywiście funkcja zapisu wyselekcjonowanego obrazu na dysku, ale znajdziemy tutaj również podgląd (za pomocą którego można zorientować się jak dana tapeta prezentować się będzie na ekranie blokady lub pulpicie z ikonami), dodanie do ulubionych, pokaz slajdów oraz udostępnienie (mail, Facebook, Twitter).  Ogromną zaletą Retina Wallpapers jest jej uniwersalność oraz obsługa wszystkich obecnych na rynku urządzeń z logo nadgryzionego jabłka włącznie z iPad’em Mini oraz iPhonem 5. Ciekawostką są również stosunkowo rozbudowane opcje umożliwiające między innymi wyczyszczenie pamięci podręcznej aplikacji oraz przydzielenie programowi konkretnej ilości megabajtów z powierzchni dyskowej urządzenia, na którym go zainstalowaliśmy. Retina Wallpapers   HD Home Screen Backgrounds – for iPhone iPod and iPad to moim zdaniem ideał w swojej kategorii – darmowy, funkcjonalny, stabilny i uniwersalny. Polecam wszystkim miłośnikom częstego zmieniania tapety w swoim iUrządzeniu. 