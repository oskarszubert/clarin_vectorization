25.06.2012 Swego czasu Paweł pisał u nas o grze Draw Something – świetnej społecznościówce, w której graliśmy w znane każdemu kalambury. Całość opierała się oczywiście o znajomych z Facebooka i działała na wielu platformach, a to wszystko złożyło się na jej niewątpliwy sukces. Dziś zaprezentuję grę, której trochę się opierałem, bo uznałem, że z gry z Facebooka nic dobrego nie będzie. Bardzo się myliłem. Przede wszystkim na początku chciałbym zaznaczyć jedno – obie aplikacje – iOSowa i Androidowa są w stanie umożliwić grę, jednak najlepiej nadal będzie grać przez przeglądarkę, bo wersje mobilne nie są tak responsywne jak wersja WWW. Na czym polega Song Pop? To przyjemna gra, w której wymaga się od nas znajomości hitów muzycznych – niekoniecznie dzisiejszych, mogą to być szalone lata 80 albo 90, a tak właściwie, to nawet ta znajomość nie jest potrzebna do dobrej zabawy. Otóż wybieramy osobę z naszej listy znajomych, która gra w Song Pop i wysyłamy jej wyzwanie, w którym znajduje się pięć piosenek. Ten gracz, który odgadnie szybciej autorów lub tytuły danych piosenek – wygrywa. Proste i przyjemne, prawda? Za wygrane otrzymujemy złote monety, za które później możemy dokupić dodatkowe playlisty, których użyjemy do gry ze znajomymi. Co tydzień kończy i zaczyna się także „wielkie wyzwanie”, w którym podliczone są nasze wygrane ze znajomymi i za nie także otrzymujemy nagrodę – tym razem nutki. Czy warto spróbować? Oczywiście! Playlisty może nie są doskonałe, bo zespoły indie rocka nie są indie, a czasami to nie jest rock, niemniej – gra się niesamowicie fajnie. Najważniejsze, żeby zaangażować w grę paru znajomych, a wtedy godziny spędzone przy Song Pop będą zamieniać się w dni. Tak jak wspominałem – wersja iOSowa i Androidowa umożliwiają grę, ale nie są jeszcze tak responsywne jak przeglądarkowa wersja. Zapomniałbym – oczywiście gra jest zupełnie za darmo, a zarabiać na nas ma przez mikropłatności. 