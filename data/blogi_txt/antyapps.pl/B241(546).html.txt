26.08.2013 Gry logiczne, których głównymi bohaterami zostają kolorowe kółka lub kwadraty, mają u mnie ostatnio wyjątkowo duże powodzenie. W zeszłym tygodniu nie mogłem się nadziwić, jak bardzo wciągnęły mnie minimalistyczne kropki w Dots, miesiąc temu urzekła mnie rodzima produkcja Squarage, a dziś przyszła kolej na kontynuację tytułu, który w zeszłym roku recenzował Kamil. Free Flow doczekało się nowej odsłony, w której nowością są tytułowe mosty. I mimo że zabieg ten nie jest szczególną rewolucją, jeśli chodzi o zmiany w grze, to wszyscy, którym zabawa spodobała się już za pierwszym razem, dopiero teraz poczują czym jest prawdziwe logiczne wyzwanie. Nie wiedząc na czym polega gra, na początku możemy mieć problem z samodzielnym przyswojeniem zasad. Twórcy mogli postarać się o tutorial na samym początku zabawy, co znacznie ułatwiłoby rozpoczynanie naszej przygody z mostami. Dopiero kiedy samodzielnie rozpracowałem tak naprawdę wyjątkowo prosty mechanizm rozgrywki, odnalazłem instrukcje w opcjach. Dla tych, którzy również z opóźnieniem mieliby trafić do menu ustawień, wyjaśniam: w grze chodzi o to, aby łącząc ze sobą kropki tego samego koloru zapełnić wszystkie pola na planszy liniami odpowiedzialnymi za wspomniane połączenia. Problem polega na tym, że nie mogą się one krzyżować. I tu właśnie pojawia się innowacja, z którą nie mieliśmy do czynienia w pierwszej odsłonie gry, a mianowicie mosty, pozwalające na krzyżowanie się naszych hydraulicznych konstrukcji. Gra wymaga naprawdę dużo kombinowania, ponieważ tak naprawdę każdą planszę można „ułożyć” tylko w jeden prawidłowy sposób. Do naszej dyspozycji będą dwa tryby gry: free play oraz time trial. Pierwszy z nich polega na pokonywaniu kolejnych plansz bez jakichkolwiek ograniczeń czasowych bądź ruchowych. W drugim wybierzemy określoną liczbę ruchów lub liczbę sekund, jaka będzie nam potrzebna do pokonania jak największej ilości etapów gry.  Biorąc pod uwagę, że twórcy gry zapewnili nam przeszło 500 unikalnych układów planszy, najbardziej zdeterminowani będą mieli naprawdę wiele godzin zabawy. Dla tych, którzy nie będą mogli poradzić sobie z niektórymi etapami gry, przygotowano podpowiedzi, których liczba jest jednak ograniczona, a po ich wyczerpaniu będziemy mogli je zdobyć przechodząc kolejne plansze lub wykupując je w systemie mikropłatności. Free Flow: Bridges jest również dostępne dla użytkowników systemu iOS. Jeśli szukacie gry, która naprawdę potrafi pobudzić do pracy nasze szare komórki, ten tytuł powinien sprawdzić się idealnie. Tym bardziej, że kolorowe układanki dostępne są zupełnie za darmo. 