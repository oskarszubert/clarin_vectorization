10.12.2012 The River Tests Pro to aplikacja, na którą składa się 8 zagadek wymagających logicznego myślenia. Według informacji znalezionych w sieci oraz opisu twórców aplikacji „test rzeki” został wymyślony w Japonii i bywa wykorzystywany podczas rozmów kwalifikacyjnych na wyższe stanowiska. Podobno cały zestaw testów potrafi rozwiązać zaledwie 10% populacji. Aplikacja River Test występuje w iTunes oraz Google Play w kilku odmianach. My przetestowaliśmy dostępną obecnie za darmo The River Tests Pro – wersję uniwersalną działającą na urządzeniach z systemem iOS. Jej odpowiednik znajdziecie również w Google Play. Opisywana wersja zawiera 8 testów i obietnicę kolejnych, które mają pojawić się wkrótce.  Oprawa gry-aplikacji jest czysto symboliczna, ale całkowicie wystarczająca. Jej stałym elementem jest przepływająca przez środek ekranu rzeka i zgromadzona na jednym z jej brzegów grupa postaci. W każdej z ośmiu misji gracz ma identyczne zadanie – musi w całości przetransportować na drugi brzeg wszystkie postacie. Proste? Na początku może i tak, ale z czasem… Każda z dostępnych misji obwarowana jest zbiorem konkretnych zasad. Niech za przykład posłuży pierwsze, najłatwiejsze zadanie. Na jednym brzegu rzeki znajdują się: farmer, wilk, koza i kapusta. Za pomocą tratwy, na którą możemy wsadzić maksymalnie dwa z dostępnych „obiektów” musimy przetransportować całą ferajnę na drugi brzeg. Musimy jednak wziąć pod uwagę, że tratwa nie może wypłynąć bez farmera. Nie możemy również zostawić wilka i kozy na jednym brzegu bez opieki farmera – gdyż drapieżnik od razu wykorzysta sytuację i wbije kły w bezbronnego roślinożercę. Nie możemy także na jednym brzegu zostawić kozy i kapusty – takie połączenie sprawi, ze kapusta szybko zakończy swój byt w żołądku kozy. Pływać pomiędzy brzegami możemy dowolną ilość razy i dowolną ilość czasu – im jednak zadanie wykonamy szybciej i z wykorzystaniem mniejszej ilości rejsów – tym więcej punktów za jego wykonanie otrzymamy. Bardzo podobnie wyglądają inne testy zawarte w The River Tests Pro. Zmianie ulega liczba postaci oraz reguły, które rządzą transportem. Pierwsze cztery misje są moim zdaniem stosunkowo bezproblemowe – dalej jest jednak zdecydowanie trudniej. Nie obejdzie się bez sporej dozy kombinowania i liczenia, a zadania na pierwszy rzut oka proste okazują się nie lada wyzwaniami. Specyfika The River Test sprawia, że gra jest jednorazowym wyzwaniem. Gdy już uda się nam przetransportować towarzystwo na przeciwległy brzeg, sens podjęcia tego zadania po raz kolejny jest wątpliwy. Wyraźnie spada również nasza motywacja:) Pozostaje czekać na kolejne zagadki, które mam nadzieję, już wkrótce się pojawią. 