22.11.2013 Wczoraj, przy okazji otwarcia ksawerowskiej Biedronki, przeczytałem artykuł o tym, jak bardzo mieszkańców miasta uradowały darmowe foliowe reklamówki, które z okazji inauguracyjnej promocji mogli brać przy kasach bez ograniczeń. Wszystkim tam obecnym chciałbym zadedykować tekst dotyczący gry Bag It!, która polega na skutecznym i ekonomicznym pakowaniu zakupów. Jest to przyjemna, logiczna zręcznościówka z przyjemną kolorową grafiką, która w chwilach nudy jednocześnie wciąga i relaksuje. Tytuł dostępny jest w dwóch wersjach: płatnej i darmowej. Decydując się na pierwszą opcję w Google Play, przyjdzie nam zapłacić nieco ponad 6 złotych. Trochę taniej Bag It! wyceniono w App Store, gdzie pełną wersję gry otrzymamy już za 99 centów. Po kilku chwilach spędzonych z tytułem oraz przychylnych komentarzach w marketach, muszę przyznać, że nie jest to wygórowana cena, ponieważ gra może starczyć na długo. Bag It! to kilka zupełnie różnych trybów rozgrywki, opierających się na tym samym schemacie pakowania najróżniejszych produktów spożywczych do papierowej torby. Pierwsza z dostępnych opcji to coś na kształt tetrisa, gdzie naszym głównym celem jest jak najlepsze zagospodarowanie przestrzeni, tak aby wypełnić reklamówkę po brzegi, nie marnując w niej miejsca. Po wykonaniu zadania możemy dodatkowo potrząsnąć telefonem, aby sprawdzić, czy nie uszkodzimy żadnego z produktów znajdujących się w środku. To ważna kwestia, ponieważ umieszczając na dnie jajka i przykrywając je np. melonem, możemy być pewni, że nic dobrego z tego nie wyjdzie. Oprócz tego należy także zwrócić uwagę na czas, w jakim układamy nasze zakupy. Niektóre produkty nie lubią długo leżeć na dnie torby.  Drugim głównym trybem gry jest „blitz”, czyli klasyczne „match 3″ znane z wielu innych tytułów, gdzie głównym zadaniem gracza jest ułożenie obok siebie trzech takich samych przedmiotów. Tu naszym głównym przeciwnikiem będzie czas. Do naszej dyspozycji będą także różnego rodzaju boostery ułatwiające nam zadanie i urozmaicające rozgrywkę. Przechodząc kolejne etapy gry, będziemy mogli sprawdzić się również w innych zadaniach, np. przygniataniu zakupów melonami na czas (fantazja twórców gry zasługuje na wielką pochwałę). Oczywiście darmowa wersja gry nie obejmuje wszystkich z nich, dlatego jeśli okaże się, że wciągnęła was darmowa odsłona Bag It!, z pewnością nie pożałujecie pieniędzy wydanych na wariant płatny.  Bag It! to kolejny tytuł, który warto mieć pod ręką, żeby umilić sobie czas spędzany w kolejkach lub poczekalniach. Bardzo dobrze, że twórcy wydali grę w dwóch wersjach. Dzięki temu macie szansę przekonać się, czy gra wciągnie was na tyle, żeby wykupić dostęp do wszystkich trybów i plansz. 