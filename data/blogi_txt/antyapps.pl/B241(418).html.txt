24.05.2013 Wraz z premierą Windows Phone 8 i szerszym otwarciem api, Marketplace zalały aplikacje korzystające z nowych możliwości systemu. Tak też jest z programami monitującymi stan naszej baterii. W tłumie tych bliźniaczo podobnych aplikacji, wyróżnia się Battery Live Tile Editor. Nie posiada ona rozbudowanych wykresów, powiadomień i innych opcji, które starają się wycisnąć maksimum z tego na co pozwala api. Tutaj elementem kluczowym jest sam kafelek powiadamiający nas o stanie baterii, a dokładniej jego wygląd. Po uruchomieniu Battery Live Tile Editor ujrzymy skrócone dane odnośnie poziomu naładowania baterii naszego telefonu.  Znajdziemy tam także czas od ostatniego ładowania. I to właściwie tyle jeżeli chodzi o informacje. Cała reszta  to narzędzie do edycji wyglądu kafelka. A te są naprawdę rozbudowane. Poza gotowymi stylami (jest też możliwość pobrania z internetu nowych) otrzymujemy rozbudowany mechanizm tworzenia swoich własnych. Wpływ mamy na prawie każdy aspekt kafelka. Tło, rodzaj miernika, jego nachylenie, kolor, rozmieszczenie, zachowanie. Jest to jeden z najbardziej rozbudowanych edytorów kafelka, z jakim się spotkałem na Windows Phone 8. Podobnie rozbudowany jest mechanizm tworzenia komponentów z których stworzymy nasz kafelek. Gdy efekt końcowy nas zadowoli, możemy zapisać szablon, a całość przypiąć na pulpicie głównym.  Ostatni ekran Battery Live Tile Editor zajmują opcje. Nie ma ich zbyt wiele, pozwalają na włączenie aktualizacji kafelków, ostrzeżenia o niskim poziomie baterii, czy też informacji o jej stanie na ekranie blokady. Interfejs programu nie zachwyca niczym szczególnym, po prostu dobrze spełnia swoją rolę. Battery Live Tile Editor posiada rozbudowaną wersję darmową, która pozwala dokładnie zapoznać się z możliwościami aplikacji. Jeżeli ta przypadnie Wam do gustu, za pełną trzeba zapłacić niewiele, bo 3,49zł. Ja osobiście zaczynam żałować że inne programy nie mają tak ciekawych i rozbudowanych edytorów kafelków. 