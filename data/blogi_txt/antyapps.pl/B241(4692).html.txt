12.10.2012 Są pewne motywy i bohaterowie, których: niedoświadczeni twórcy tworzący marnej jakości produkt tykać nie powinni. Jednym z nich dla mnie jest Tarzan — początkowo bohater powieści Edgara Rice’a Burroughsa, później robiący karierę w hollywood, fenomenalnym filmie animowanym Disneya, któremu też po drodze zdarzyło się zahaczyć na swych lianach o gry wideo. W tym także jedną naprawdę fantastyczną platformówkę bazującą na disnejowym wyobrażeniu tego bohatera. Niestety jego występ na urządzeniach z Androidem tak dobrze nie jest. Przynajmniej we wściekłym wydaniu — Angry Tarzan.  Nie wiem czy tytuł miał nawiązywać do popularnej serii gier o ptakach robiących krzywdę świniom, ale nie przypomina jej ani w formule, ani tym bardziej jakości wykonania. Angry Tarzan to klasyczna platformówka 2D w najgorszym wydaniu. Bohaterem sterujemy za pomocą wirtualnych przycisków na ekranie naszego urządzenia: z lewej strony mamy strzałki z kierunkami (jedna nad drugą, nie wiem na jakiej podstawie ktoś zdecydował się skorzystać z tak nieintuicyjnego ich rozmieszczenia), z prawej zaś przyciski akcji pozwalające skakać i rzucać bumerangiem. W stające nam na drodze zwierzaki celujemy albo niezawodną bronią, albo po prostu skacząc im po łbie — obie wersje działają i zapewniają nam bezpieczną drogę do końca poziomu.  Sterowanie jednak jest jednym z pierwszych argumentów który przemawia za tym, by nie tracić czasu na tę produkcję. Co jest dalej? Tragiczna wręcz optymalizacja. Co prawda nie testowałem gry na jednym z najlepszych modeli smartfonów, ale przyznaję, że HTC Sensation którego używam raczej nie ma problemów z żadnymi, nawet bardziej wymagającymi graficznie, produkcjami. Okazuje się jednak, że to nie jest problem tylko mojego sprzętu, bo właściciele dużo lepszych urządzeń również mieli problemy z lagującą grą. Grą, w której ani otoczenie nie wygląda na specjalnie potrzebujące zasobów, ani bohaterowie i wydarzenia na pierwszym planie. Grałem w sporo tytułów prezentujących się znacznie lepiej — nawet przy wielu efektownych akcjach nie zwalniały, a co dopiero mówić o nieustannym gubieniu klatek. Dodajmy do tego jeszcze dość marne opracowanie muzyczne i opóźnienie w reagowaniu na nasze klikanie w wirtualne klawisze, a otrzymujemy niezbyt ciekawy zestaw. Zestaw, którego nikomu polecić nie mogę.  Jestem bardzo łasy na platformówki utrzymane w kreskówkowym stylu, dlatego po Angry Tarzan sięgnąłem bez większego zastanowienia, tym bardziej że gra jest za darmo dostępna w Google Play. Po kilku próbach jednak się poddałem, za dużo rzeczy było niedopracowanych, a nieustannie klatkująca gra która z opóźnieniem reaguje na moje akcje niespecjalnie zachęca do zabawy. Strata czasu, lepiej odpalcie starą grę na licencji Disneya z Tarzanem w roli głównej — o wiele lepiej na tym wyjdziecie. Ocena: 1 