14.11.2013 W temacie emulacji niekwestionowanym liderem pozostaje Android. Jego otwartość oraz spore możliwości pozwalają fanom starych konsol i komputerów na powrót do swoich ulubionych urządzeń. Jednak coraz mocniej na drugim miejscu umacnia się Windows Phone. Po kilku naprawdę dobrych emulatorach NESA, SNESA, Segi, GBA, GBC przyszedł czas na trochę nowszą (acz i tak już starą) generację, czyli PlayStation. EmiPSX pozwala nam na uruchomienie gier z tej kultowej konsoli. Pierwszy kontakt z aplikacją nie zachwyca. Emulatory na Windows Phone przyzwyczaiły mnie to ładnie i starannie zaprojektowanych interfejsów. Ten wydaje się lekko niechlujny. Oczywiście nie to jest najważniejsze. Ekran główny dzieli się na 4 zakładki: Roms, Rescen Games, SkyDrive oraz Manage Saves służąca do zarządzania i archiwizowania zapisów. Gry możemy dodawać na dwa sposoby. Pierwszym jest karta pamięci, niestety nie wszystkie urządzenia ją posiadają, raczej jest to cecha słabszych modeli. Druga to popularny w przypadku Windows Phone SkyDrive. I choć przy innych emulatorach nie było to problemem, tutaj powoli zaczyna być męczącym kompromisem pomiędzy możliwościami systemu, a pomysłowością autorów. Gry na Playstation to nie 2-20 MB ale 400-600, a czasem nawet więcej. Plik taki musimy najpierw wgrać na dysk, następnie pobrać na telefon.  Mechanizm pobierania nie należy do najlepiej zaprojektowanych, działa, ale trzeba poświęć chwilę na jego ogarnięcie, dodatkowo jakakolwiek zmiana aplikacji w telefonie sprawi, że pobierać musimy od początku. Nie zapomnijcie na końcu odświeżyć listy gier z poziomu programu. Przejdźmy jednak do najważniejszego, czyli jak to działa? Niestety w bardziej zaawansowanych grach możemy zapomnieć o płynności działania. Możliwe, że jest to wina dużej rozdzielczości w Lumii 920, dlatego jeżeli ktoś sprawdzi EmiPSX na słabszym urządzeniu niech da znać. Zabawa opcjami potrafi pomóc, ale też nie uzyskamy dzięki temu zbyt wiele dodatkowych fps. Sterowanie dotykowe możemy lekko modyfikować, a dodatkowo program wspiera kontrolery Moga. Czy EmiPSX pozwala na przyjemną zabawę? Trudno to określić jednoznacznie. Na razie traktuję aplikację jako ważną, ale jednak ciekawostkę. Jest, działa, stara się walczyć z ograniczeniami systemu, wspiera coraz bardziej popularny kontroler. Fundamenty wyglądają dobrze, jednak cała reszta wymaga dopracowania. Zarówno wydajność jak i interfejs. O możliwościach EmiPSX możecie przekonać się za darmo, autorzy udostępnili rozbudowaną wersję testową. Pełna to wydatek 8,99zł. Zapraszam posiadaczy Windows Phone 8 do pobierania. 