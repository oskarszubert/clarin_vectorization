24.03.2012 iTaxi to rewolucja na polskim rynku. Spora inwestycja, dzięki której potencjał smartfonów zostanie wykorzystany podczas zamawiania taksówek. Dzięki geolokalizacji aplikacja pokazuje nam na mapie, gdzie jesteśmy i pozwala zamówić najbliższą taksówkę, bo te również nieustannie aktualizują swoją lokalizację na mapie z pomocą dedykowanego im narzędzia. To nie tylko puste słowa, bo testy już trwają i całość działa naprawdę nieźle. O iTaxi na Antywebie pisaliśmy już kilkakrotnie [1][2][3]. Nic dziwnego, wszak jest to naprawdę rewolucyjny projekt. Tam Grzegorz poruszał wątki związane ogólnie z inwestycją, rokował możliwą przyszłość, natomiast ja chciałbym się skupić stricte na samej aplikacji mobilnej dla użytkownika końcowego. Aplikacja naprawdę ułatwia życie. Do tej pory samo zamawianie taksówki może nie było aż tak skomplikowane, ale system za tym stojacy – a i owszem. Klient dzwonił do dyspozytorki, dopiero ta potem kontaktowała się z taksówkarzami, którzy musieli ustalić i podać swoje położenie, by dyspozytorka mogła zdecydować, kto przyjmie zamówienie. Sporo zawiłości, które iTaxi rozwiązuje wchodząc bezpośrednio między taksówkarza, a klienta. Żeby to wszystko fajnie działało, aplikacja musi być naprawdę wygodna i intucyjna. Twórcy również w tym przypadku spisali się na medal. Mimo że dostępna w Google Play wersja to wciąż beta, cały system działa już w programie pilotażowym, a z samą aplikacją nie ma żadnego problemu. iTaxi jest bardzo wygodnym narzędziem. Po uruchomieniu programu lądujemy w widoku mapki. Dzięki danym o położeniu jesteśmy już na niej zaznaczeni, podobnie jak znajdujące się w pobliżu nas taksówki. Możemy wybrać dowolną z nich, by dowiedzieć się jakiego typu i marki jest to samochód, czy taksówkarz pracuje w firmie, a także ile kosztuje kilometr jazdy. Dodatkowo taksówki możemy filtrować po takich atrybutach jak możliwość płatności kartą. Sami twórcy tak mówią o swoim projekcie: Opracowywany przez nas system umożliwia bardziej osobiste i wygodne zamawianie taksówek przez smartfona w czasie krótszym niż 15 sekund. Wystarczy uruchomić aplikację, wskazać na mapie wybraną taksówkę i ją zamówić. iTaxi bezpośrednio przekazuje zlecenie od pasażera do wskazanego na mapie taksówkarza, w odróżnieniu od innych aplikacji typu Taxity lub Złap Taxi, gdzie zlecenia są rozdzielanie przez centralną dyspozytornię danej korporacji Zapowiada się naprawdę ciekawie. Trzymam kciuki za ten projekt, bo może naprawdę doprowadzić do rewolucji na tym rynku.   Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 