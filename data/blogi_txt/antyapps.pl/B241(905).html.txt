07.02.2013 Nazwana jedną z dwunastu najlepszych, edukacyjnych aplikacji roku 2012 przez portal The Next Web, polska produkcja DailyArt stopniowo zdobywa zasłużoną popularność. Ciekawa inicjatywa, która w ładnej oprawie zadba o naszą wiedzę z dziedziny sztuki dostępna jest już zarówno na iOS jak i na Androida.  DailyArt to stosunkowo prosta w budowie aplikacja. Z jej pomocą, codziennie na ekranie naszego telefonu pojawi się inne, warte uwagi dzieło sztuki. O nowym obrazie zostaniemy poinformowani z wykorzystaniem powiadomień push. Każde dzieło zostało opatrzone bogatym komentarzem na temat jego autora, oryginalnych wymiarów, a także w informację o jego obecnej lokalizacji. Prezentowanym malowidłem możemy się podzielić z naszymi znajomymi na Facebooku, Twitterze oraz za pośrednictwem Instagramu. Program dostępny jest w wersji podstawowej (darmowej) oraz rozszerzonej (0,89€). Obie nie przytłaczają użytkowników reklamami, a różnią się jedynie funkcjonalnością. Inwestując kilka groszy w wersję PRO zapewniamy sobie dostęp do całego katalogu publikowanych dzieł sztuki. Poza obrazem dnia dzisiejszego, możemy przeglądnąć historię publikacji, a także stworzyć personalną listę dzieł „ulubionych”.  Poza ciekawym pomysłem, na uwagę zasługuje także design aplikacji. Główne okno programu przypomina galerię sztuki, a całość obsługujemy z wykorzystaniem intuicyjnych gestów. Próba połączenia nauki z przyjemnością po raz kolejny zakończyła się sukcesem w przypadku mobilnego projektu. Jak widać, z wykorzystaniem telefonu możemy nie tylko uczyć się skutecznie matematyki, ale także „liznąć” odrobiny kultury wyższych lotów. Gorąco polecam i zachęcam do pobierania. 