04.09.2013 Kilka lat minęło zanim Polskie Linie Lotnicze LOT zauważyły odpływ aktywnych użytkowników internetu sprzed ekranu domowego komputera, w kierunku będących zawsze pod ręką i często wygodniejszych w użyciu urządzeń mobilnych. Firma, wokół której w ostatnim czasie działo się sporo zapragnęła poprawić swój wizerunek poprzez zaproponowanie rozwiązań dedykowanych osobom nie rozstającym się ze swoim smartfonem. Efektem przyjętej strategii jest strona internetowa przystosowana do wyświetlania na niewielkich ekranach smartfonów oraz nowoczesna aplikacja mobilna zaprojektowana z myślą o użytkownikach telefonów i tabletów działających pod kontrolą systemów iOS oraz Android. LOT mobile to aplikacja bezpłatna i uniwersalna. Oznacza to, że bez problemu zainstalujemy i uruchomimy ją tak na smartfonie, jak i na tablecie. Zaczyna się dobrze, przekonajmy się jak program zaprezentuje się przy bliższym poznaniu.  LOT postawił na prostotę. Aplikacja mobilna przewoźnika pozbawiona jest jakichkolwiek fajerwerków graficznych, a jej nieskomplikowany i pozbawiony jakichkolwiek ozdobników design pozwala na szybkie połapanie się w czym rzecz.  Niemalże cała powierzchnia (prócz wąskiego paska z logo u góry) głównego ekranu LOT mobile została zarezerwowana dla okna, w którym wyświetlana jest zawartość aktualnie wybranej zakładki. By dostać się do głównego menu aplikacji wystarczy przeciągnąć palcem od lewej krawędzi ekranu ku jego prawej stronie. Po wykonaniu tej czynności naszym oczom ukaże się całkiem rozbudowany panel opcji programu.  LOT mobile umożliwia nie tylko sprawdzenie kalendarza lotów, rezerwację biletów i ich zakup, ale również odprawę online czy sprawdzenie statusu lotu. Oprócz tego zadbano o część informacyjną – za pomocą aplikacji dowiemy się o aktualnych promocjach, przeczytamy o warunkach przewozu bagażu, o przygotowaniu do lotu, a także zasięgniemy informacji o produktach dostępnych na pokładzie samolotu. Nie mogło zabraknąć informacji kontaktowych – te z kolei znajdziemy w jednej z ostatnich dostępnych zakładek menu głównego.  Aplikacja działa płynnie, kolejne ekranu ładują się bardzo szybko, co jest zasługą dobrej optymalizacji i bardzo prostego wyglądu całości. Leki niedosyt pozostawia brak obsługi usługi Apple Passbook. Aplikacja dostępna jest również na urządzenia działające pod kontrolą systemu Android. 