12.03.2012 Nie trójwymiarowa, a dwuwymiarowa grafika, ale grywalność znacznie lepsza od tych tytułów, które na siłę próbują wcisnąć trójwymiarowe samoloty do Androida. Jak to się kończy, mogliście przeczytać w recenzji Air Wing. Wings of Fury plasuje się na znacznie lepszej pozycji, podchodząc do tematu mniej eksperymentalnie, a bardziej profesjonalnie. Tworzenie gier to nie zabawa w naukowca. My, użytkownicy smartfonów, chcemy dopracowanych gier. W dzisiejszych czasach nawet cena nie jest wyróżnikiem. Istnieje ogrom darmowych tytułów, które po prostu biją na głowę swoją konkurencję. Przykładowo Gameloft posiada spory budżet na każdą produkcję, która dostępna jest później w Google Play za darmo, a twórca zarabia na reklamach. Gnioty już nie przejdą. Na szczęście Wings of Fury taki nie jest. Jak w to się gra? Na początku wybieramy, z jakim wyposażeniem chcemy wystartować w powietrze. Mamy do wyboru dwa typy bomb oprócz standardowo zamontowanego działka. Naszym zadaniem jest następnie zniszczenie obiektów wroga, do których to musimy dolecieć. Na ekranie widoczne są przyciski odpowiadające za strzał z karabinka oraz zrzucanie bomb. Oprócz tego jest tutaj także oczywiście drążek sterowniczy. Standardowo ruch w górę ściąga samolot w dół – i na odwrót. Wychylenie wirtualną gałką w lewo powoduje zawrócenie. Oprócz wznoszenia się i opadania, mamy także wpływ na obroty silnika. W lewym górnym rogu znajduje się odpowiednia dźwignia, za której pomocą możemy sterować szybkością lotu samolotu. W miarę wznoszenia się w górę, kamera odsuwa się, obejmując większą część planszy. Wygodne rozwiązanie. Czy warto? W wersji z reklamami gra dostępna jest za darmo. Baner wyświetlany jest podczas gry, ale przy górnej krawędzi ekranu, przez co nie przeszkadza aż tak bardzo. Zniesienie reklamy to koszt około pięciu złotych – myślę, że nie opłaca się kupować wersji bez reklam. Warto natomiast spróbować darmowego wydania, gdyż gra jest naprawdę dobrej jakości i potrafi wciągnąć – zwłaszcza tych, którzy lubią gry związane z samolotami.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 