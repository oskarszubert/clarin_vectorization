23.12.2011 Niecałe dwa miesiące temu pisałem o tym, że z Android Marketu zniknął najlepszy edytor zdjęć na tę platformę, czyli PicsIn. Powrócił on w wielkim stylu. Zmieniła się nazwa oraz interfejs, jednak król wciąż pozostaje na tronie. Ciężko mi zrozumieć niezdecydowanie twórców, bo to już kolejna tego typu zmiana, jednak pozostaje się cieszyć z tego, że edytor znów jest dostępny w Markecie. PicsArt zyskał w stosunku do PicsIn inny interfejs oraz zmodyfikowaną nazwę, jednak pod maską kryje się to samo – mnóstwo filtrów graficznych, narzędzia umożliwiające dodawanie tekstu, rysowanie, wstawianie clipartów czy dymków. Program daje także możliwość dowolnego obracania obrazu, przycinania, w tym dowolnego czy do konturu, a także zmianę rozmiaru. Jak na program dedykowany smartfonom jest to naprawdę niezły kombajn. Co ważniejsze, wcale się tego nie odczuwa podczas codziennego użytkowania, gdyż poszczególne funkcje są odpowiednio skategoryzowane, a nie wrzucone wszystkie na raz w jednym menu. Aplikacja jest naprawdę kompleksowa. Jeśli zdarza się Wam edytować zdjęcia, w rzeczywistości nie potrzebujecie innych narzędzi – wystarczy to jedno. Może z wyjątkiem filtrów graficznych, gdyż w tej dziedzinie króluje LittlePhoto, choć PicsArt posiada aż kilkadziesiąt efektów. Program ten jest naprawdę wygodny, interfejs jest przejrzysty i intuicyjny. Podoba mi się, że program cały czas czuwa nad tym, żebyśmy nie zgubili efektów naszej pracy. Przypadkowe naciśnięcie klawisza Wstecz na smartfonie powoduje wyświetlenie okna sugerującego zapis zdjęcia na karcie. Model aplikacji opiera się o reklamy oraz sprzedaż dodatków. Podczas edycji na dole aplikacji pojawia się mała reklama i to w zasadzie wszystko. Rejestracja w PicsArt nie jest obowiązkowa, jednak jest wymagana do pobierania dodatków. Częśc dodatków jest darmowa, co zachęca użytkownika do rejestracji, ale niektóre są płatne. Dodatki to kolejne cliparty, naklejki i tym podobne. Sama aplikacja dostępna jest do pobrania za darmo. Zachęcam wszystkich tych, którzy lubią pomajstrować przy zrobionych już zdjęciach :)  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 