18.07.2013 Książki Google zawitały w końcu do Polski, a wraz z nimi otrzymaliśmy dostęp do aplikacji czytnika ebooków. Jak prezentuje się on na tle całej usługi? Kalifornijska firma co prawda ma już pewne doświadczenie w dystrybucji e-książek, ale ciągle daleko jej do gigantów tej branży, takich jak Amazon. Aplikacja czytnika ebooków, czyli po prostu Książki Google (Google Books) pozwala nam uzyskać dostęp do wszystkich zakupionych w sklepie Google książek, ale nie tylko. Równie dobrze możemy dodawać tutaj własne pliki w formatach PDF i EPUB. W tym celu jednak konieczne jest skorzystanie z komputera. Aplikacja nie umożliwia odczytywania tego typu plików umieszczonych w pamięci urządzenia. Szkoda.   Interfejs utrzymano w niebieskiej kolorystyce, a więc wpisuje się on w design sekcji sklepu Google Play, w którym możemy kupować książki. Na głównym ekranie umieszczono książki dostępne offline, czyli pobrane w danej chwili, a także listę polecanych publikacji ze sklepu. W wysuwanym zza lewej krawędzi menu znajdziemy odnośniki prowadzące kolejno do listy pozycji pobranych na urządzenie, naszej biblioteczki oraz sklepu. Aplikacja odczytuje pliki relatywnie szybko. Animacje przerzucania stron są przyjemne oraz płynne, a pasek postępu daje się łatwo przewijać. Oddano nam tutaj do dyspozycji funkcje formatowania tekstu, wyszukiwarkę oraz szereg innych przydatnych podczas lektury poleceń. Oczywiście całość działa zarówno w trybie poziomym jak i pionowym. Aplikacja posiada również wbudowany syntezator mowy, który może czytać treść książek na głos. W ten sposób otrzymujemy swoistą namiastkę audiobooka. Lektor dobrze sobie radzi z językiem angielskim, ale trudno powiedzieć, czy będzie tak samo w przypadku polskich publikacji – na razie żadnych w sklepie Play nie znajdziemy.  Google Books to praktyczna i przyjemna w obsłudze aplikacja. Może swoimi możliwościami nie przyćmiłaby innych czytników ebooków, ale z całą pewnością nie ma czego się wstydzić. Obsługa programu jest intuicyjna, a czytanie książek komfortowe. Największe uznanie budzi płynne działanie czytnika oraz funkcja wbudowanego lektora. Problemem jest natomiast brak dostępu do pamięci i możliwości odczytywania umieszczonych tam książek. Teraz tylko czekać, kiedy w w sklepie zadebiutuje pierwsze wydania w rodzimym języku. 