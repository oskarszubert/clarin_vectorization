28.08.2013 Lekarze rzadko kiedy należą do grupy miłośników kaligrafii. Niejednokrotnie razem z panią farmaceutką w aptece na wiele sposobów, wspólnymi siłami próbowaliśmy odczytać tajemnicze nazwy leków zaszyfrowane na recepcie tajemniczym szlaczkiem. Technologia jak zawsze może pomóc nam rozwiązać ten problem, jeśli tylko wyposaży się w smartfon lub tablet z Androidem i aplikacją Medica Reminder Pill Organizer i podczas wypisywania recepty wprowadzimy dane w odpowiednie rubryki. Apka przyda się także wszystkim tym, którzy nigdy nie pamiętają, kiedy należy wziąć leki oraz w jakim dniu wypada następna wizyta u specjalisty. O podobnej aplikacji pisaliśmy już przy okazji systemu iOS. Apka Pillboxie, która zebrała naprawdę dobre recenzje, nie była jednak dostępna pod Androidem. Kamil opisywał w prawdzie Any Time Pill Reminder, stworzony na potrzeby Zielonego Robocika, jednak do pierwowzoru brakowało jej naprawdę wiele. W końcu jednak pojawił się tytuł, który śmiało może konkurować z Pillboxie, a do tego znajdziemy go w Google Play zupełnie za darmo.  Aplikacja to przede wszystkim spójny i ładnie zaprojektowany interfejs, urozmaicony dodatkowo o przyjemne dla ucha efekty dźwiękowe. To rzadkość w podobnych programach, dlatego na pewno warto o tym wspomnieć. Najważniejszą częścią apki są jednak jej możliwości, jeśli chodzi o uporządkowanie zaleceń lekarza oraz sposobu i częstotliwości dawkowania leków. Tutaj twórcy naprawdę szczegółowo zadbali o wszystko, co może nam się przydać. Każdą receptę możemy przenieść do naszego smartfonu lub tabletu z uwzględnieniem danych adresowych lekarza, datą wizyty oraz wyznaczonym terminem kolejnej. Gdyby lekarz nie był na tyle cierpliwy, żeby zaczekać aż przeniesiecie niezbędne dane do swojego mobilnego urządzenia, istnieje także możliwość nagrania wskazań w formie notatki głosowej. Każdy z przepisanych leków możemy szczegółowo opisać, wybrać dawkowanie, a także jego formę, co oznaczono za pomocą atrakcyjnie wyglądających ilustracji. Nie zabrakło również różnorodnych alarmów, które będą przypominały nam, kiedy należy zażyć wskazane leki oraz możliwości ustawienia kodu dostępu do aplikacji, jeśli chcecie mieć pewność, że nikt nie naruszy tajemnicy lekarskiej związanej z informacjami, jakie będą przechowywane w waszych telefonach. Medica Reminder Pill Organizer to wyjątkowo kompletna aplikacja zawierająca naprawdę wszystkie niezbędne funkcje, o jakich tylko mogłem pomyśleć w związku z jej zastosowaniem. Dodając do tego atrakcyjny wygląd i prostą obsługę (ikonka pomocy cały czas znajduje się na ekranie i w wyjątkowo czytelny sposób wskazuje nam, jak poruszać się po apce) otrzymujemy naprawdę świetnie zaprojektowany produkt, którego jedynym minusem mogą być tylko bannery reklamowe, co jakiś czas pojawiające się u dołu wyświetlacza. Biorąc jednak pod uwagę brak jakichkolwiek opłat przy tak dobrze przygotowanej aplikacji, nie powinienem był nawet o tym wspominać… 