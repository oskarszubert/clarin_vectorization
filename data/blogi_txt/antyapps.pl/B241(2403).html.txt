19.06.2013 Kolejne aplikacje zmieniają swój interfejs zgodnie z wytycznymi Google’a. Jedna z popularniejszych pozycji do zliczania kalorii i aktywności oraz kontrolowania własnej wagi również doczekała się zmian. Czy i tym razem wykorzystanie atutów Holo wyszło twórcom na dobre? MyFitnessPal to jedna z tych aplikacji, które zdobywają bardzo pozytywne oceny w sklepie Play. Aktualnie cieszy się ona średnią 4,8, co jest bardzo pozytywnym zjawiskiem, a jednocześnie dość dziwnym, biorąc pod uwagę dość wątpliwie prezentujący się do tej pory interfejs programu. Twórcy zdecydowali się jednak na modny ostatnio krok redesignu i wykorzystali możliwości googlowskiego Holo. Z jakim rezultatem? Nowa wersja MyFitnessPal wygląda w końcu nowocześnie i przejrzyście. Interfejs zaprojektowano tak, by efektywnie wykorzystywał możliwości górnej belki. Wszystkie kategorie oraz odnośniki do ekranów z ustawieniami i dodatkowymi modułami ulokowano w menu za lewą krawędzią ekranu. Rozwiązanie to pozwala zaoszczędzić trochę miejsca i sprawia, że obsługa aplikacji jest wygodniejsza.   Poszczególne ekrany aplikacji wyglądają w sposób podobny do poprzedniej wersji. W związku z większą ilością dostępnego miejsca, zwiększono jednak odstępy między różnymi elementami, dzięki temu zrobiło się tutaj luźniej i bardziej przejrzyście. Oczywiście ułatwia to dodawanie nowych spożytych posiłków (również za pomocą skanera kodów kreskowych, który rozpoznaje dużo polskich produktów) oraz aktywności. Aplikacja to wszystko sumuje, a następnie prezentuje w formie estetycznych wykresów i tabel. Ciekawym dodatkiem jest możliwość integracji z popularnymi aplikacjami monitorującymi naszą aktywność. Ja przykładowo dodałem tutaj Runtastic Pro oraz Krokomierz, co w rezultacie sprawi, że będą one przesyłały wszystkie zgromadzone dane do MyFitnessPal. Warto też wspomnieć o praktycznych dodatkach, jak system przypominania o posiłkach czy integracja z Facebookiem, która pozwoli komunikować się ze znajomymi korzystającymi z aplikacji i wzajemnie dopingować. Problemem MyFitnessPal jest wydajność. Aplikacja uruchamia się dość długo, nawet na moim Nexusie 4. Okresowo zdarzało się również, że program wysypywał się, co skutkowało komunikatami o błędach na ekranie. Szkoda też, że interfejs nie został spolszczony, co by bardzo ułatwiło użytkowanie programu. MyFitnessPal w pełni zasługuje na wysokie oceny, jakimi obdarzają go użytkownicy. Aplikacja jest fantastycznym sposobem, na monitorowanie swojego dziennego spożycia i spalania kalorii. Kompatybilność z wieloma innymi platformami oraz szeroka baza produktów (twórcy mówią tu nawet o 3 mln pozycji) czynią ją uniwersalną, a dzięki nowoczesnemu interfejsowi jest teraz też przyjemna i intuicyjna w obsłudze. Gdyby tak jeszcze twórcy zadbali o odpowiednią wydajność i stabilność, byłoby niemal idealnie.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 