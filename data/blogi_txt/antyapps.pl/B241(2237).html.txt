03.10.2013 Ostatnio na łamach AntyApps opisaliśmy kilka różnych runnerów. Jest to jeden z kluczowych gatunków na urządzenia mobilne. Prosty w obsłudze, a zarazem wymagający i wciągający. Manuganu posiada wszystkie te cechy. I choć sama gra nie jest nowa, to jednak dopiero niedawno zawitała do sklepu Windows Phone. Kolejny ważny brak z innych systemów nadrobiony. Manuganu należy do gatunku runnerów, w którym akcję obserwujemy z boku. Choć gier tego typu jest wiele na każdej platformie mobilnej, w tym wypadku najczęściej do głowy przychodził mi Rayman Jungle Run. Zasady są chyba wszystkim dobrze znane. Nasz bohater biegnie przed siebie, a naszym zadaniem jest zebranie jak największej ilość porozrzucanych na planszy monet, a zarazem unikanie przeszkód. W dostępne ruchy Manuganu wprowadza nas przez kilka pierwszych poziomów. Poza standardowym skakaniem i ślizgiem, mamy też zatrzymywanie na chwilę naszego bohatera, oraz kilka innych, wynikających ze specyfiki późniejszych plansz.  Każdy poziom oceniany jest w skali od 1 do 3 gwiazdek. Pierwszą zdobywamy za dobiegnięcie do mety, drugą za zebranie odpowiedniej ilości małych monet, trzecią za zebranie wszystkich dużych monet. Podczas biegu wielokrotnie trafimy na rozgałęzienia trasy i od właściwego wyboru będzie zależało czy uda nam się zdobyć 3 gwiazdki. Warto dodać, że nasz bohater ma trzy życia. Przy każdym nieudanym spotkaniu z przeszkodą tracimy jedno i wracamy do ostatniego punktu zapisu. W momencie gdy stracimy je wszystkie, zaczniemy bieg od początku poziomu. Manuganu zawiera 3 światy, po 10 plansz każdy, Nie jest tego wiele, choć niektóre poziomy potrafią mocno napsuć krwi. Każdy świat dodaje do rozgrywki nowe elementy, uatrakcyjniając i utrudniając zabawę. Mam nadzieję że z czasem doczekamy się aktualizacji o kolejne. Od strony graficznej Manuganu przedstawia się wybornie. Choć perspektywa z jakiej obserwujemy zabawę to klasyczne 2D, postaci jak i sceneria przypominają trójwymiarowe obiekty. Widać to zwłaszcza w momentach, gdy wybrane elementy planszy wręcz wychodzą z naszego ekranu. Tego typy styl graficzny nie zachwyca może aż tak bardzo jak bajkowy i kolorowy Rayman Jungle Run, ale ma też swój unikalny klimat. Nie do końca pasuje mi zastosowana w grze muzyka. Choć pasuje do runnera, to niekoniecznie dobrano ją odpowiednio do świata gry. Manuganu to kolejna gra z gatunku idealnie pasującego do smartfonów. Choć nie posiada wersji próbnej, to cena pełnej wynosi jedynie 3,49zł. Zdecydowanie polecam jeżeli lubicie takie tytuły. Nawet pomimo tego, że w sklepie jest pełno darmowych odpowiedników. Mało który dorównuje jej jakością. W wersję na Windows Phone zagrają jedynie posiadacze najnowszej wersji systemu. Gra jest dostępna także na iOS i Androida. 