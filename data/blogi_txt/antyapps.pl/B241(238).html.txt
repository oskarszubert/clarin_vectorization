02.10.2012 Wrzesień już za nami. W poprzednim miesiącu sporo się wydarzyło w świecie mobilnego systemu od Apple. Przede wszystkim ukazał się iOS6, z którego zniknęły takie aplikacje, jak YouTube i Google Maps. Oczywiście pojawiło się wiele nowych produkcji, a AppStore jak zwykle pęka w szwach. Oto kilka wybranych tytułów, na które warto zwrócić uwagę.  Zacznijmy nie tyle od nowej produkcji, co remontu już istniejącej, ale remontu generalnego, zmieniającego zupełnie aplikację i jej działanie. Mowa oczywiście o Feedly, która po aktualizacji odmieniła swe oblicze. W nowym Feedly zmieniono niemal wszystko, od nawigacji po sposób prezentacji wpisów, stawiając na modny obecnie wygląd e-magazynu. Intuicyjne UI, odświeżone menu i sposób prezentowania newsów: wszystko to sprawia, że obecnie korzystanie z Feedly to czysta przyjemność. Nowe Feedly dostępne jest również na Androida.  Tiny Bang Story to niezwykle baśniowa przygotówka, która cieszy się szybko rosnącą popularnością. Twórcy gry chcą od nas, abyśmy pomogli małej planecie, która po zderzeniu z innym ciałem niebieskim, uległa uszkodzeniu. Naszym zadaniem jest namierzenia problemów i jego rozwiązywanie. W grze nie uraczymy ani jednego dialogu, za to zobaczymy przepiękną grafikę i spędzimy wiele godzin na myśleniu. Bardzo wciągający tytuł, który dostępny jest również na Androida.  Kojarzycie Showyou? Aplikacja ta to agregator filmów wideo z różnych źródeł, głównie z Twittera, połączony z elementami społecznościowymi. Jeżeli kojarzycie, to poznajcie bezpośredniego konkurenta tej aplikacji: Vodio. Vodio opiera się na tym samym pomyśle, co Showyou, ale jest lepiej rozplanowane, ma nieco więcej dostępnych źródeł i przyjazną użytkownikowi nawigację. Jeżeli bardziej stawiacie na oglądanie wideo, a nie na dzielenie się nim, to Vodio może się Wam spodobać.  Bad Piggies. Tego tytułu nie muszę chyba przedstawiać. Oto kultowy Rovio wraca z zupełnie nową grą, w której stajemy po stronie nie Gniewnych Ptaków, ale Złych, a do tego zielonych, Prosiaków. W Bad Piggies postawiono na elementy konstruktorskie, świnie budują przeróżnego rodzaju pojazdy, aby osiągnąć swój cel. Proca została schowana do kieszeni, pora na młotek i śrubokręt. Gra wciąga na długie godziny i zdziwiłbym się, gdyby nie odniosła porównywalnego do Angry Birds sukcesu. Również na Androida. YouTube. W najnowszym iOSie zabrakło aplikacji do obsługi tego najpopularniejszego na świecie portalu z filmikami. I dobrze, rzeknę bez żalu, gdyż natywna aplikacja do obsługi YouTube’a była straszna. Google więc miało okazję się wykazać i wyszło im to całkiem nieźle. Nowa aplikacja YouTube od Google przynosi wszystkie najważniejsze funkcje serwisu, od obsługi naszego konta, po segregację wideo ze względu na kategorie i filtry. Zastosowano popularne obecnie, wysuwane menu oraz główną kartę ze streamem. Ponownie Google postawiło na ekspozycję elementów graficznych, co niestety okupione zostało tym, że na ekranie iPhone’a mieszczą się tylko dwa filmy. Niemniej jednak aplikacja działa dobrze i fani YouTube’a mogą być zadowoleni.  A jeżeli nie spodoba im się nowy YouTube to w zanadrzu jest jeszcze Jasmine. Aplikacja ta ukazała się bardzo niedawno, ale błyskawicznie zyskała spory rozgłos ze względu na sposób prezentacji treści i UI. Jasmine to klient dla YouTube’a, w którym postawiono na minimalizm i czytelny przekaz. W aplikacji tej najważniejsze funkcje zostały wyciągnięte na pierwszy plan, dodatkowo lista wideo została zupełnie inaczej przedstawiona niż w aplikacji od Google, dzięki czemu mieści się ich na ekranie znacznie więcej. Jedynym minusem jest stary player. Niemniej jednak jest to bardzo ciekawa alternatywa dla googlowej aplikacji, którą bez wątpienia warto wypróbować.  Ponieważ jesień już za pasem, a co za tym idzie, pogoda w kratkę, warto mieć na oku najświeższe prognozy, aby nie wyjść w klapkach w deszczową zawieruchę. Kontrolować pogodę, a przynajmniej informacje o niej, pomoże Wam aplikacja Weather On, która prezentuje się naprawdę interesująco. Twórcy aplikacji postawili na kafelkowy wygląd swojego produktu. Weather On poinformuje nas o obecnym stanie pogody, o prognozie na najbliższe dni, jak również o rozkładzie temperatur na najbliższe godziny i dni. Wszystko przedstawione w bardzo atrakcyjnej formie. Minusem aplikacji jest to, że po krótkim pobycie w polskim AppStore dostępna jest teraz tylko w USA, więc bez drugiego konta ani rusz. 