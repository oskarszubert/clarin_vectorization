08.04.2013 Zabawa zdjęciami na tabletach oraz smartfonach na stałe wpisała się już w ich krajobraz. Szkicowników także mamy pod dostatkiem, ale nie zmienia to faktu, że wciąż jest na nie popyt. Twórcy Colors Pro Edition wyszli z założenia, że obie te funkcje można połączyć w jednym programie — ciekawi skutków tejże fuzji?  Już na początku proszeni jesteśmy o to, by zdecydować się z której „części” programu chcemy skorzystać na początku. Zacznijmy zatem od edytora zdjęć. Otworzyłem przygotowane specjalnie z myślą o próbach zdjęcie i potraktowałem je zestawem dostępnych opcji. Te raczej nie wyróżniają się niczym na tle konkurencji — od kadrowania i obrotów, przez kontrast, nasycenie, efekty kolorystyczne, na automatycznym pozbywaniu się czerwonych oczu i rozmyciach kończąc. Mniej spotykanymi w takich aplikacjach opcjami są dodawanie tekstu, rysowanie i specjalne zestawy naklejek, z których tutaj mamy możliwość skorzystać. Na deser, dla wszystkich miłośników „obrazków z internetu” powiem jeszcze o trybie „meme”, w którym nakładamy napisy z grubym obrysem w górnej lub dolnej części ekranu.  Szkicownik także nie należy do grona najbardziej przekombinowanych aplikacji świata, skupia się w 100% na spełnianiu swojej roli, bez zbędnego rozpraszania. Do wyboru mamy zestaw kilku najpopularniejszych narzędzi (długopis, zestaw pędzli, nakładanie tekstu, gumka do ścierania oraz kilka figur geometrycznych), kombinowanie z ich rozmiarami oraz przeźroczystością. Ponadto czeka na nas cała paleta kolorów, która pozwoli dobrać tonację zgodnie z naszym oczekiwaniem, a także zakładka z warstwami. Bez nich aplikacja bardziej przypominałby starusieńki MS Paint, a nie nowoczesne elektroniczne narzędzie do szkicowania. Naturalnie twory powstałe w obu „częściach” programu możemy zapisać w pamięci naszego urządzenia, a także podzielić się nim ze światem dzięki jednemu z zainstalowanych na urządzeniu serwisów społecznościowych czy aplikacji odpowiedzialnej za obsługę poczty. Wszystkie funkcje — zarówno w edytorze zdjęć jak i szkicowniku — są łatwe w obsłudze i niezwykle intuicyjne. Na tyle, że bez większych problemów powinni sobie z nimi poradzić także najmłodsi. Nie rozumiem jedynie hybrydy językowej jaką stanowi Colors Pro Edition. Część rzeczy, wraz z opisami, jest po polsku, jednak te należą do zdecydowanej mniejszości — reszta już w języku Sheakspeare’a. Skąd takie połączenia? Program łączy w sobie dwa popularne i chętnie wykorzystywane narzędzia. Nie wyróżnia się na tle konkurencji niczym specjalnym, ale z drugiej strony posiada wszystkie najbardziej charakterystyczne, a jednocześnie najpotrzebniejsze, opcje dla każdego z nich. Jeżeli nie macie specjalnie wygórowanych wymagań, a lubicie czasami porysować lub macie potrzebę przyciąć / zedytować zdjęcie, warto się zainteresować. Tym bardziej, że od kilku dni aplikacja dostępna jest za darmo! 