28.09.2012 My Wonderful Days to prosty w obsłudze i minimalistyczny cyfrowy pamiętnik. Aplikacja stworzona z myślą o systemie iOS występuje w AppStore w wersji uniwersalnej. Twórcy opisują swoje dziecko jako pewnego rodzaju magazyn wspomnień wspomagający jakże zawodną ludzką pamięć. Za pomocą aplikacji prowadzenie pamiętnika lub dziennika ma być nie tylko proste, ale i przyjemne. Aplikacja ma typowy, podzielony na dwie główne części interfejs. Za pomocą panelu po lewej stronie ekranu możemy skonfigurować program w taki sposób, by jak najlepiej odpowiadał naszym potrzebom. My Wonderful Days prócz typowych opcji, znanych z większości notatników wyróżnia się kilkoma ciekawymi funkcjonalnościami. Do najciekawszej zaliczyłbym dodawanie różnego rodzaju ikonek do wpisów w dzienniku. Dzięki nim możemy bez problemu np. przeglądać tylko te dni, które oznaczyliśmy buźką ‚dobrego samopoczucia’ czy gwiazdką.  Do każdej notki bez problemu dodamy zdjęcia znajdujące się w bibliotece urządzenia, na którym My Wonderful Days zostało zainstalowane. Same wpisy możemy popełniać rożnego rodzaju czcionkami – mamy ich od wyboru całkiem sporo, a większość z nich prezentuje się nadspodziewanie efektownie i stylowo. Ważną opcją, tak często pomijaną w tego typu aplikacjach jest możliwość ustawienia kodu blokującego dostęp do zawartości dziennika.  My Wonderful Days działa bezproblemowo – w ciągu kilku dni w trakcie których dane było mi korzystać z programu ani razu nie zdarzyło się by odmówił mi on posłuszeństwa. Aplikacja automatycznie synchronizuje się za pomocą konta iCloud, dzięki czemu na wszystkich urządzeniach na których mamy ją zainstalowaną posiadamy te same dane. Opcja Air Print pozwala na bezprzewodowe drukowanie wybranych kart dziennika użytkownika. My Wonderful Days dostępne jest w wersji płatnej (1,59 euro) oraz darmowej wersji lite. 