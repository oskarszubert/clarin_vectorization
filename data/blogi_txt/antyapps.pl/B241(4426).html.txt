11.08.2012 Co jak co, ale na częstotliwość przeróżnych obniżek, promocji i rabatów bywalcy AppStore narzekać nie mogą. Właściwie codziennie w markecie z mobilnymi aplikacjami na urządzenia Apple’a znaleźć możemy gry i programy, bądź to w mocno obniżonych cenach, bądź zupełnie za darmo. Jedyne co musimy zrobić by się w nie zaopatrzyć, to dokładnie śledzić, czy to za pomocą specjalnych aplikacji, czy portali branżowych aktualnie dostępne promocje. Ostatnie dwa dni wyjątkowo obrodziły w obniżki znanych tytułów służących przede wszystkim zabawie. Moim zdaniem najciekawszą propozycja dla osób, które dopiero od niedawna mogą cieszyć się tabletem spod znaku nadgryzionego jabłka jest promocja na obie części serii Fruit Ninja. Zarówno Fruit Ninja HD, jak i jej kontynuacja Fruit Ninja: Puss in Boots HD dostępne są obecnie w cenie 0,79 Euro (normalna cena: 2,39 Euro). Zasady rozgrywki w obu częściach są podobne, w tym miejscu wspomnę jedynie, że cykl Fruit Ninja jest jedną z najbardziej grywalnych serii dostępnych na urządzenia z iOS. Spragnionych szczegółów zapraszam do zapoznania się ze szczegółowymi recenzjami części pierwszej oraz drugiej.  Jeżeli owocowa siekanina to nie jest coś w czym czujecie się najlepiej, nic straconego. W tym tygodniu mamy również propozycję dla fanów wyścigów wszelakich. Sporej obniżki doczekały się wszystkie gry z serii Real Racing. W promocyjnej cenie ściągniemy więc obie części gry należącej do czołówki w kategorii wyścigów na urządzenia mobilne, zarówno w wersji na iPada: Real Racing HD, Real Racing 2 HD, jak i na iPhone’a: Real Racing i Real Racing 2.  Pamiętacie opisywaną przez nas niedawno, bardzo ciekawie prezentująca się grę pt. Mech Guardian. Postapokaliptyczny klimat, piękna grafika i klimatyczna muzyka – to wszystko otrzymujemy teraz za darmo w wersji uniwersalnej przeznaczonej zarówno na iPada, jak i iPhone’a.  Obniżki cen doczekały się w tym tygodniu również trzy gry znanego developera – Donut Games. Tytuły, które pobierzemy obecnie za darmo to Rat On A Scooter XL, Monkey Flight oraz Paracute. Wszystkie gry tego producenta charakteryzują się stylową oprawą graficzną i i grywalnością stojącą zazwyczaj na przynajmniej dobrym poziomie. Tytuły wydawane przez Donut Games cieszą się dużym uznaniem użytkowników AppStore, czego wyrazem są wysokie oceny „gwiazdkowe” praktycznie wszystkich produkcji sygnowanych marką DG. 