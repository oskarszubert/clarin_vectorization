10.08.2012 Jakiś czas temu pisałem o świetnym, minimalistycznym minutniku — Timer. W komentarzach słusznie zauważyliście, że oszczędność formy jest w cenie i może warto rozwinąć temat. Co prawda nie jest to (jeszcze) żaden kompletny launcher, a kolejna idealna w swej prostocie cegiełka do zestawu: kompas. Nie jest to aplikacja, której będę często używał, bo szczerze mówiąc z kompasu jeszcze nigdy w życiu nie byłem zmuszony skorzystać. Jednak idealnie działający i spełniający swoją rolę niebieski okrąg na szarym tle jest dla mnie na tyle przekonywający, że nie będę miał serca usunąć go z telefonu. Działa płynnie, wygląda estetycznie i próżno szukać tam jakichkolwiek dodatków. To tylko i aż… kompas. Kompas, jak to zwykle bywa, wskazuje nam północ. Domyślnie aplikacja posiada jasne szare tło, które w razie potrzeby możemy zmienić na… ciemne. I to właściwie wszystko co mogę o tym produkcie napisać, ponieważ nie ma tu żadnych ukrytych opcji czy innych fajerwerków. To jeszcze jedna aplikacja która po prostu spełnia idealnie swoje zadanie, a przy tym dobrze wygląda. Jeżeli kolekcjonujecie miłe dla oka, minimalistyczne programy to czym prędzej biegnijcie do Google Play wzbogacić się o kolejną w stylu Holo do kolekcji. 