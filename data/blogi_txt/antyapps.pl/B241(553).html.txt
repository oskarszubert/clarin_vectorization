19.04.2013 Puzzle Bobble i inne oparte na tym samym pomyśle produkcje cieszą się od lat niesłabnącą popularnością. Proste zasady zabawy, ciągła walka o punkty i uziemienie rywala z okienka obok nieustannie bawią. Z podobnego pomysłu skorzystali twórcy Bubble Blitz, z tą różnicą, że jak na XXI wiek przystało, zmieszali to silnie z aspektem społecznościowym i oparli o model free-to- play. Z żadnym nie jestem za pan brat, jednak cały projekt gry doceniam i rozumiem, że potrafi on porwać tłumy. Podobnie jak we wspomnianej produkcji Taito, tutaj również chodzi o spasowanie co najmniej trzech kulek w tym samym kolorze i pozbyciu się ich z planszy. Naturalnie im większe ich zastępy udaje nam się redukować, tym większą liczbą punktów jesteśmy obdarowywani. Sterowanie zaś jest na tyle proste, że z pewnością nie sprawi nikomu problemu — wystarczy jedynie wskazać miejsce w kierunku którego ma zostać posłany kolorowy pocisk i gotowe! By pokazać na co nas stać mamy sześćdziesiąt sekund — w tym czasie musimy wykręcić jak najlepszy wynik.  Po każdej rundzie, w zależności od tego ile uda nam się zdobyć punktów, jesteśmy nagradzani doświadczeniem. Zdobywając kolejne poziomy wtajemniczenia, twórcy stopniowo do zabawy wplatają dodatkowe elementy. Zaczynamy od klasycznego kliknięcia „play” i 60 sekund rozrzucania kulek. Następnie dochodzą dodatkowe kolory, specjalne kule jeśli uda nam się nie spudłować przez kilka kolejek, elementy fabularne, a przy kolejnym zdobytym poziomie doświadczenia również power-upy. Wszystko płynnie wplatane jest w grę, przez co nie ma uczucia przesytu. Niewprawieni gracze pewnie na początku nawet nie zauważą, że liczba dostępnych prób jest ograniczona czasowo i możemy je dokupować w ramach mikrotransakcji i dopiero po kilkudziesięciu minutach prawda wyjdzie na jaw; jednak i to nie powinno ich do siebie zrazić. Chwila przerwy i można wrócić do zabawy! Dodatkowym atutem Bubble Blitz jest jego multiplatformowość. Co prawda o graniu na Androidzie czy Windows Phone póki co możemy zapomnieć, gra dostępna jest na Facebooku i w połączeniu z iOS można rywalizować z ogrywającymi ten tytuł przyjaciółmi w cotygodniowym turnieju o zajęcie pierwszego miejsca. Nic tak nie zmusza do zabawy, jak chęć bycia lepszym, nieprawdaż? Oczywiście gra posiada również pełne wsparcie applowego Game Center. Grafika nie pozostawia nic do życzenia. Jest kolorowo, estetycznie i naprawdę nie można się do niczego przyczepić. Ścieżka dźwiękowa to zestaw wesołych melodii, które przy dłuższej partii zaczęły być po prostu męczące. Spokojnie jednak, jeśli i w Wasze gusta niespecjalnie trafią, możecie je moim śladem wyłączyć opcjach. Bubble Blitz jest idealnym przykładem gry społecznościowej, która „wyszła” poza ramy przeglądarki i Facebooka, a mimo to nie straciła nic ze swojej miodności. Nasze zmagania możemy połączyć z kontem w portalu Zuckerberga próbując przebić wyniki biorących udział w zabawie znajomych. Oczywiście w przypadku chęci konkurowania ze światowymi liderami niezbędne nam będzie wyposażenie się w zestaw power-upów — na ten możemy zarówno „zarobić” podczas zabawy, jak i wykupić w ramach mikrotransakcji. Sama gra zaś póki co dostępna jest w AppStorowej promocji zarówno w wersji na iPhone’a jak iPada. 