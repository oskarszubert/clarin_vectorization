06.05.2013 Na serwis 8tracks (do którego nieoficjalną aplikacją jest Mixtapes) trafiłem przez przypadek. Z miejsca przypadł mi do gustu jako dobre miejsca do poszerzania muzycznych horyzontów. Dzięki bardzo prostemu mechanizmowi tagów, pozwala w prosty sposób wyszukać muzyki w interesującym nas zakresie. Wprawdzie aplikacja jak i serwis nie wymuszają posiadania konta, ale warto je założyć. 8tracks.com przywita nas za pierwszym razem bardzo ascetycznym widokiem z prośbą o wybranie 2 tagów z podanej listy. Tak oto stworzymy swoją pierwszą wyszukiwarkę. W aplikacji Mixtapes jest podobnie. Wprawdzie od razu są nam polecane najnowsze mixy jak i te najpopularniejsze, ale zaraz pod oknem wyszukiwania mamy odnośnik do tagów. Poza tymi zaprezentowanymi przez aplikację, możemy używać własnych z dużym prawdopodobieństwem że je odnajdziemy. Niezależnie czy szukasz muzyki dobrej na deszcz, do nauki, kawy, ćwiczeń, wystarczy wpisać odpowiednią frazą, a aplikacja odnajdzie powiązane z nią listy.  Te są tworzone przez sporą grupę użytkowników serwisu. Poszczególne listy, utwory jak i użytkowników możemy dodawać do ulubionych, komentować, oceniać.  Jest też odnośnik do klipu na YouTube. Jedyna opcja która z poziomu aplikacji mobilnej jest nieprzydatna to zakup piosenki. Dotyczy to jednak tylko naszej rodzimej wersji Sklepu, który nie ma dostępu do Xbox Muzyki. Interfejs aplikacji bardzo ładnie wpisuje się w Metro. Czasem odnosiłem wrażenie lekkiego przesytu efektami graficznymi, ale nie przeszkadza to zbyt mocno w odbiorze. Bardzo dobrze rozplanowano także rozłożenie klawiszy, do najpotrzebniejszych funkcji mamy szybki dostęp z każdej części aplikacji. Aplikacja obsługuje każdy rozmiar kafelków, wzbogacając je o informacje odnośnie słuchanych właśnie utworów. Niestety nie obyło się bez małego, ale irytującego błędu. Czasem w wynikach wyszukiwania dotyk jest przesunięty o kilkanaście milimetrów. Tak więc aby wybrać konkretną listę, należy nacisnąć sporo nad nią.  Mixtapes bardzo dobrze wykorzystuje możliwości serwisu 8tracks. Polecam go każdemu kto lubi szukać nowych muzycznych inspiracji, odkrywać wcześniej nieznane bądź też zapomniane piosenki. Dzięki dużej bazie użytkowników i tagów w kilka chwil znajdziecie utwory na każdy nastrój i pogodę. A to wszystko za darmo. 