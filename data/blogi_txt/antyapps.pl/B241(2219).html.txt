17.01.2014 Z platformówkami na urządzenia mobilne bywa różnie. Osobiście mam duży problem z przestawieniem się na dotykowe sterowanie. Albo trafiam na tytuły, które z racji zbyt dużego uproszczenia szybko się nudzą, albo wręcz przeciwnie: wysoki poziom trudności szybko mnie zniechęca. Do Magic Rampage podchodziłem wyjątkowo ostrożnie, jednak już po kilku chwilach spędzonych przed ekranem mojego smartfona wiedziałem, że moje spotkanie z gierką szybko się nie skończy. Wciągający tytuł bez wahania mogę wpisać na moją listę najlepszych darmowych platformówek jakie znalazłem do tej pory w Google Play.  Na pierwszy rzut oka gierka skojarzyła mi się z Castlevanią, jednak styl w jakim narysowano postaci i tła zdecydowanie odbiega od kultowej pozycji w której wcielamy się w pogromcę wampirów. Mimo zapewnień twórców o podobieństwie Magic Rampage do klasycznych 16bitowych pozycji, w odróżnieniu do wielu pozycji dostępnych w Google Play stylizowanych na stare gry, tu widać, że pierwowzór gry nie pochodzi ze SNESa lub Game Boya. Jako wielki fan pikseli nie uważam tego jednak za minus. Magic Rampage ma swój charakterystyczny styl i mimo, że nie jest to może spektakularna kreska, to całość spójnie podtrzymuje mroczno-komiskowy klimat zamków i lochów. Do gustu przypadła mi również podniosła muzyka, która świetnie pasuje do całej rozgrywki. Jeśli chodzi o samą rozgrywkę, mamy tu do czynienia z klasycznym przemieszczaniem się w prawą stronę ekranu, możliwość skoku i atak, który w tym przypadku polega na rzucaniu bronią w kierunku przeciwników. Na naszej drodze pojawią się najróżniejsze straszydła, cały arsenał mieczy, noży i toporów, nowe zbroje oraz garnce pełne złota. Jeśli chodzi o nasze życie, nie zginiemy od razu po zetknięciu się z przeciwnikiem. Zastosowano tu rozwiązanie znane z Zeldy, gdzie na ekranie widnieją 3 serduszka symbolizujące życia. Dopiero kiedy stracimy wszystkie z nich, na ekranie pojawi się napis „game over”. Rozpoczynając rozgrywkę, możemy samodzielnie zaprojektować wygląd naszej postaci, korzystając z prostego generatora. Po ukończeniu każdego rozdziału gry przyjdzie nam zmierzyć się z bosem. Nie zapomniano również o ukrytych obszarach poszczególnych plansz, za odnalezienie których otrzymamy specjalne nagrody. Synchronizując Magic Rampage z naszym kontem w Google+ możemy również śledzić wyniki innych graczy oraz odblokowywać achivementy. Na jednym urządzeniu możemy jednocześnie prowadzić trzy oddzielne gry, co z pewnością ucieszy wasze młodsze rodzeństwo, które jak wszyscy wiemy lubi „przez przypadek” kasować zapisy gier.  Co tu dużo mówić. Magic Rampage to klasyczna platformówka, która spełnia wszelkie oczekiwania jakie można mieć wobec dobrych gier tego gatunku. Dodatkowo obsługa tytułu na ekranie dotykowym nie sprawiła mi większych trudności, a muszę przyznać, że w przypadku zręcznościówek jestem na tym punkcie wyjątkowo wyczulony. Dodając do tego zupełny brak reklam, myślę, że naprawdę warto pobrać Magic Rampage z Google Play i samodzielnie sprawdzić jak się sprawuje. 