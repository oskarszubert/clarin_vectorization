26.02.2013 Wraz z pojawieniem się urządzeń wyposażonych w ekrany dotykowe pojawiło się wiele nowych, wygodnych sposobów sterowania poczynaniami naszych cyfrowych bohaterów. Zniknęła potrzeba używania klawiatury, myszki, pada – w zamian za to gracze otrzymali akcelerometr, multi-touch, czy zaprezentowane całkiem niedawno – sterowanie za pośrednictwem kamery wbudowanej w urządzenie. Kwestią kluczową stało się odpowiednie dopasowanie powstających tytułów, do nowych realiów – a to okazało się wcale nie najłatwiejsze. Na dobrą sprawę, liczba produkcji, w których sterowanie za pośrednictwem ekranu dotykowego stanowiło wartość samą w sobie nie przyprawiała (i nadal nie przyprawia!) o zawrót głowy. Znakomitą większość stanowią tytuły pod względem sterowania przeciętne, w których (można by pokusić się o takie stwierdzenie) zdecydowanie lepiej sprawdzało by się poczciwe WSAD w duecie z klasycznym gryzoniem. Pierwszą grą, która olśniła mnie znakomicie pomyślanym, naturalnym i totalnie intuicyjnym sterowaniem była nieśmiertelna Flight Control. W tym mobilnym klasyku z 2009 roku zastosowano prostą i znakomicie sprawdzającą się metodę sprowadzania na ziemię krążących po niebie samolotów i helikopterów – gracz rysował po ekranie ścieżkę, której wybrana maszyna miała się bezwzględnie trzymać podchodząc do lądowania. Ten sposób kontrolowania wydarzeń rozgrywających się na ekranie błyskawicznie wszedł do kanonu mobilnej rozrywki. Inni twórcy zaczęli stosować go niemalże wszędzie, często nie zważając nawet czy pasuje on do charakteru samej gry.  Jednym z przykładów wykorzystania pomysłu na sterowanie, znanego chociażby z wspomnianego wcześniej Flight Control jest nowa produkcja studia SpinVector S.p.A. pt. From Cheese. Mamy tu do czynienie z czystko kosmetyczną zmianą, polegającą na odwróceniu drogi, którą po ekranie tabletu lub smartfona pokonuje precyzyjny palec gracza. W From Cheese ścieżkę zaczynamy prowadzić OD celu, do którego zmierza główny bohater gry – wygłodniała i przebiegła biała mysz. Celem jej podróży, jak nie trudno się domyślić, jest wielki kawał, cuchn…ekhm, wydzielającego intensywną woń żółtego sera. Samo wyznaczenie idealnej trasy dla naszego gryzonia to nie wszystko. Równie ważne, a może nawet ważniejsze okazuje się takie poprowadzenie ścieżki, by myszy nie spotkało żadne niebezpieczeństwo. Głównym niebezpieczeństwem, na które wygłodniały gryzoń jest narażony są… podobnie wygłodniałe koty. Dom, w którym rozgrywa się akcja From Cheese zamieszkuje całkiem pokaźne stadko kanapowych sierściuchów, które tylko czekają na łatwy kąsek. Odpowiednie poprowadzenie trasy umożliwia sprawne omijanie kotów – jednak nie rozwiązuje w pełni wszystkich problemów jakie staną nam na drodze. Szybko okazuje się, że koty to nie jedyni (oprócz naszej myszki) mieszkańcy przestronnych apartamentów. Podobny  do naszego gryzonia apetyt na ser ma stadko wygłodniałych szczurów, których (gdy tylko poczują woń roztaczaną przez wonny kawałek podziurawionego nabiału) nic nie jest w stanie powstrzymać. Grafika w From Cheese to trochę niepotrzebne (moim zdaniem) 3D – na szczęście podczas gry mamy możliwość ustawienia kamery dokładnie nad polem rozgrywki, dzięki takiemu zabiegowi obraz staje się bardziej przejrzysty, a trasa po której przemieszczać ma się sympatyczna mysz – łatwiejsza do zaplanowania. From Cheese dostępne jest na urządzenia wyposażone w system iOS (obecnie w promocji)oraz tablety i smartfony działające pod kontrolą Androida (wersja płatna/wersja darmowa). 