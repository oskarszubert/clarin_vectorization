01.06.2012 Korzystanie z usług na iOSie jest niełatwym zadaniem, o czym wie każdy posiadacz iUrządzenia. Niestety, Google nieszczególnie kwapi się do robienia dobrych aplikacji dla użytkowników produktów Apple (choć ostatnio to się zmienia). Pal licho, jeżeli aplikacja od Google jest po prostu słaba, gorzej, jak nie ma jej wcale, jak w przypadku GTalka. Dla mnie jest to podstawowy komunikator, który wykorzystuje zarówno w pracy jak i prywatnie. Niestety niełatwo znaleźć dobrą aplikację do obsługi GTalka. Niedawno pisałem o bardzo dobrym komunikatorze IM+, który z powodzeniem jest w stanie obsłużyć czat od Google. I choć nie mam prawie nic do zarzucenia temu programowi, to jednak nie do końca przypadł mi do gustu i ruszyłem w dalsze poszukiwania. I tak natknąłem się na aplikację Verbs Pro. Verbs to aplikacja do obsługi GTalka, ale również Facebooka, AIM czy mobileme. W aplikacji tej postawiono silny nacisk na design i nawigację. Po dodaniu konta Google wyświetla się nam nasza lista kontaktów. Każdy kontakt możemy obsłużyć bez wchodzenia do okna czatu, wystarczy przeciągnięcie palca i dostajemy podstawowe funkcje: kosz, oznaczenie jako ulubiony, odnośnik do profilu. Samo okno czatu nie wyróżnia się niczym szczególnym. Za to bardzo ciekawie rozwiązano nawigację między rozmowami, która przypomina to, co znamy z Safari: za pomocą uszczypnięcia możemy zminimalizować okno rozmowy i wybrać inne lub całkowicie usunąć. Możemy również z tego trybu wysłać całą rozmowę na maila. Aplikacja zintegrowana jest z dwoma chmurami: CloudApp oraz Droplr. Pozwalają one na wysyłanie zdjęć, można również wyświetlać dokumenty i inne pliki w samej aplikacji. Oprócz tego można posłać dany link do danego artykułu/posta do Instapaper. Sama aplikacja prezentuje się naprawdę rewelacyjnie. Poza tym działa naprawdę stabilnie i szybko, bez żadnych spowolnień ani opóźnień.    Niestety ma kilka minusów. Jednym z nich jest jakiś problem z Facebookiem. Wiadomości wysyłane przez facebookowy czat niestety się dublują. Nie wiem, czy jest to wina samej aplikacji, niemniej jednak nie można o tym nie wspomnieć. Drugim minusem jest cena. Verbs kosztuje 0,79 euro. Niestety, to nie koniec kosztów. Podstawowa wersja nie posiada powiadomień Push ani możliwości bycia zalogowanym do konta. Powiadomienia i 7-dniowy login uzyskuje się dopiero w wersji Pro, która jest, jak na tego typu aplikację, całkiem droga, gdyż kosztuje 3,99 euro! Co ciekawe, jest to opłata wewnątrz aplikacji, przez co i tak trzeba zapłacić początkowe 0,79 euro. Słowem podsumowania. Osobiście aplikacja bardzo mi się podoba. Ma dobrze rozwiązaną nawigację, świetnie wygląda i jest stabilna. Obecnie stanowi mój podstawowy komunikator do obsługi GTalka. Jednak prawie 20 złotych to sporo, jak za komunikator, w tej cenie dostać można naprawdę dobrą grę. Według mnie twórcy Verbs Pro przeszarżowali z ceną. Ocena: 4 (za drogo) 