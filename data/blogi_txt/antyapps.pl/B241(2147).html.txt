12.07.2012 Na temat polskiego startupu, który radzi sobie niesamowicie dobrze – Listonica – pisaliśmy już na łamach AntyApps wielokrotnie. Nasi redaktorzy często entuzjazmem wypowiadali się na temat mobilnych aplikacji do obsługi serwisu. Raz na jakiś czas przewijał się tylko wątek tworzenia kont. To było kłopotliwe,czasami nieprzydatne, a czasami potrafiło bardzo zniechęcić nowego użytkownika. Na szczęście – nigdy więcej. Najnowsza aktualizacja Listonica przynosi długo oczekiwaną możliwość używania programu bez rejestracji. Bez utworzenia konta użytkownika jesteśmy w stanie korzystać z prawie wszystkich funkcjonalności serwisu oprócz współdzielenia list i synchronizacji pomiędzy wieloma urządzeniami. Poza tym – wszystko działa równie dobrze i sprawnie, jak po założeniu konta. Wspominałem natomiast, że nasi redaktorzy lubią Listonica. Owszem. Szymon pisał o nim kiedyś w taki sposób. Listonic jest naprawdę rewelacyjny. Przejrzysty interfejs ułatwia nie tylko dodawanie nowych produktów do listy, ale także późniejsze ich odhaczanie. Aplikacja jest banalna, ale to właśnie jest jej zaleta. Dodatkowo cechą tego narzędzia jest to, że automatycznie sortuje zakupy na liście według działów. Jest to możliwe dzięki temu, że program automatycznie wykrywa i kategoryzuje zakupy po słowach kluczowych, a kategorii tych jest naprawdę sporo. Czy może być lepsza rekomendacja, niż tyle ciepłych słów? Ściągnijcie (bo jest za darmo!) na iOS, Androida albo WP7 i pobawcie się. Dodatkowo teraz nie musicie zakładać konta po to, aby zapoznać się z działaniem aplikacji. Zdecydowanie warto – chociażby dlatego, żeby zobaczyć jakie świetne programy potrafią tworzyć nasi rodacy. 