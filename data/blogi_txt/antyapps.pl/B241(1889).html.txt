30.04.2013 W zasadzie widziałem w Google Play już kilka narzędzi służących do monitorowania czasu. Żadne jednak nie przykuło mojej uwagi tak, jak Jiffy. Jest to bowiem niezwykle proste, a przy tym szalenie funkcjonalne i ukierunkowane na jeden cel rozwiązanie, które nie tylko działa, ale też przykuwa oko eleganckim interfejsem. Jiffy, to jak piszą twórcy „narzędzie od osób, które potrzebują monitorowania czasu dla osób, które potrzebują monitorowania czasu”. Można na tej podstawie wysnuć prosty wniosek, że aplikacja została sprawdzona już niejednokrotnie w boju i zaprojektowana tak, by trafiać w potrzeby użytkowników z podobnym problemem co autorzy. Czy taki pomysł na wykonanie programu się sprawdza w praktyce?   Jiffy działa na bardzo prostej zasadzie, oferują minimalną liczbę funkcji, które są potrzebne do monitorowania czasu. Dzielimy go między projekty, które możemy opisywać za pomocą dwóch pól – klienta oraz projektu. Dodatkowo ważne jest również wybranie odpowiedniego koloru, bo potem w ten sposób dany projekt będzie wyróżniany w podsumowaniu. Stworzonym projektom możemy swobodnie uruchamiać licznik czasu i w ten sposób monitorować ile czasu przeznaczamy na codzienne zadania. W miarę dodawania kolejnych projektów i upływu czasu konstruowane będzie estetycznie wyglądające podsumowanie naszej pracy. Na przejrzystym wykresie zobaczymy procentowy podział na poszczególne zadania,a tuż obok dodatkowe informacje dotyczące poświęconego czasu. Mamy tutaj też do dyspozycji kalendarz, na którym te same informacje są zaprezentowane z podziałem na dni i miesiące. Ogólnie rzecz biorąc analiza zapisanych za pomocą aplikacji danych jest nadzwyczaj przyjemna i satysfakcjonująca, ze względu na przemyślany i przyjemny dla oka sposób ich prezentacji.   Twórcy zapewniają, że aplikacja jest łaskawa dla baterii w naszym urządzeniu. Ponadto aplikacja nie zawiera reklam, ale w darmowej wersji możemy utworzyć tylko trzy projekty i śledzić czterotygodniową historię – za odblokowanie zapłacimy 7 zł, co pewnie docenią freelancerzy i osoby, którym taki monitor czas jest potrzebny w pracy zawodowej. Pozostałym podstawowe możliwości powinny w zupełności wystarczyć, choć wygląda na to, że twórcy w przyszłości wprowadzą inne rozszerzenia funkcjonalności, które będziemy mogli wykupić. Wydaje się to bardzo rozsądnym i nietypowym modelem biznesowym. Dla mnie Jiffy jest bardzo interesującym rozwiązaniem i powodem, dla którego od dziś zacznę monitorować część wykonywanych czynności. A nuż uda się w ten sposób podnieść swoją efektywność?    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 