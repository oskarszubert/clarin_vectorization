31.07.2012 Puzzle. Gra, która potrafi wciągnąć na wiele godzin. Towarzyszy nam od najmłodszych lat, grają w nią wszyscy, od dzieci po dorosłych. Dawniej tekturowe lub drewniane, teraz cyfrowe. Dawniej pudełka z puzzlami zajmowały pół pokoju, teraz dziesiątki, ba, setki widoków do układania znajdują się w naszej kieszeni. Mimo upływu lat koncepcja puzzli jeszcze się nie wyczerpała, a z grą, którą chcę Wam dzisiaj przedstawić, już nigdy nie zabraknie Wam widoków do układania. Sliding.to to oczywiście puzzle, a właściwie ich odmiana, w której musimy w ramach zamkniętej przestrzeni tak przemieszczać elementy, aby ostatecznie utworzyły nam pożądany obrazek.  Aplikacja na pierwszy rzut oka niczym się nie wyróżnia, ale daje nam sporo ciekawych opcji i warta jest uwagi. Zacznę może od pomniejszych funkcji, czyli personalizacji gry. Sliding.to pozwala nam na wybranie własnego koloru tła oraz dźwięku przesuwanych klocków. Wbrew pozorom zabieg ten ma sporo sensu – gracz po jakimś czasie może znudzić się odczuciami wizualno-dźwiękowymi, a wtedy gra może wylądować na bocznym torze. Twórcy Sliding.to postanowili do tego nie dopuścić. Jednak jest to najmniej ważny element, najważniejsza jest oczywiście rozgrywka. Otóż aplikacja pozwala nam wybrać 3 poziomy trudności: prosty, normalny i trudny. Możemy również wybrać układ, w jakim podzielony zostanie obrazek: 3×3, 4×4, 5×5 i tak dalej. W każdej rozgrywce mierzony jest czas i liczba ruchów, które potrzebne są do ułożenia obrazka, a wyniki są przedstawiane w 3 stopniowej skali, więc można wciąż starać się pobić własny rekord.  Najważniejszy jednak jest sam obrazek, który musimy ułożyć. I tutaj pojawia się najlepsza część tej aplikacji. Zamiast bazy wbudowanych widoczków gra pozwala nam sama wybrać obrazek, nad którym będziemy się głowić. Możemy go wybrać z naszej rolki aparatu rób zrobić na miejscu strzelając zdjęcie. Dzięki temu nie musimy się martwić o to, że może zabraknąć nam puzzli do układania, zawsze coś się znajdzie. Co jeszcze można powiedzieć o tej aplikacji? Warto wspomnieć, że gra prezentuje bardzo czytelny interfejs, przetwarzanie obrazków na puzzle trwa szybko i wszystko działa, tak jak powinno. Trudno coś zarzucić tej aplikacji – ma ona dostarczyć nam łamigłówkowej rozrywki i to właśnie robi, w prosty i przyjemny sposób. Polecam wszystkim fanom układanek, zwłaszcza, że obecnie jest na przecenie i można ją dostać za darmo. Ocena: 4+ 