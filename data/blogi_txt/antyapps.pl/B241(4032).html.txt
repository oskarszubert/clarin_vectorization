08.04.2013 Wynalezione w Ameryce i rozpowszechnione w Japonii, sudoku znalazło swoich wielbicieli na całym świecie. Matematycy obliczyli, że istnieje ponad sześć tryliardów plansz tej gry, dlatego nikogo nie powinno zdziwić, że rozrywka ta znalazła swoich entuzjastów również wśród użytkowników smartfonów i tabletów. Recenzowaliśmy już podobną aplikację na iOS. Dziś padło na apkę nazwaną po prostu Sudoku, tym razem przeznaczoną na systemy Android.  Zasady są proste. Łamigłówka polega na wypełnieniu diagramu 9×9 w taki sposób, aby w każdej kolumnie, wierszu oraz każdym z dziewięciu mniejszych kwadratów wewnątrz planszy znalazło się po jednej cyfrze od 1 do 9. Zadanie nie wydaje się trudne, jednak wielokrotnie przekonywałem się już, że jest to rozrywka dla osób z bardziej ścisłym umysłem, a ja powinienem zostać przy krzyżówkach. Aplikacja od JDAMCD została uproszczona do granic możliwości, więc bez zbędnych opcji (a nawet reklam), będziemy mogli spokojnie główkować nad kolejnymi planszami sudoku. W podstawowej wersji gry mamy 40 darmowych układów liczb na 4 różnych poziomach trudności. Po rozwiązaniu darmowych plansz, za dodatkową opłatą, która, jak zapewniają twórcy, nie wyniesie więcej niż cena filiżanki kawy (oby nie tej ze Starbucksa…), będziemy mogli uzyskać dostęp do kolejnych zestawów sudoku, dających w sumie przeszło 1600 łamigłówek. Twórcy aplikacji pomyśleli również o tych, którzy rozwiązując szarady w gazetach utknęli w miejscu i nie są w stanie poradzić sobie z zadaniem. Aplikacja wyposażona jest w tak zwany Sudoku Solver, który po wpisaniu odpowiednich cyfr pomaga nam rozwiązać dalej łamigłówkę, z którą nie jesteśmy w stanie dać sobie rady. Oczywiście psuje to nieco zabawę, ale z pewnością są takie układy liczb, które potrafią przerosnąć nawet bardzo tęgie umysły.  Sudoku to przyjemna aplikacja, w której wielkim atutem jest brak jakichkolwiek rozpraszających akcentów. Ascetyczny wygląd i brak reklam to z pewnością duża zaleta aplikacji, która wymaga od nas dużej koncentracji. Rozwiązanie umożliwiające zakup dodatkowych plansz po rozwiązaniu 40 darmowych łamigłówek to również uczciwe rozwiązanie, ponieważ sami będziemy mogli zdecydować czy aplikacja wciągnęła nas na tyle, że warto zapłacić za jeszcze więcej rozrywki. Jak już wspomniałem – osobiście zostanę przy krzyżówkach, jeśli chodzi o zabawy z kartką i długopisem, natomiast entuzjaści sudoku polubią aplikację o tej samej nazwie. 