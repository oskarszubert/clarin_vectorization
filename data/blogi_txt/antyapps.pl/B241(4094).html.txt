04.07.2013 Nie będę Was okłamywał — kocham gry logiczne, o czym już niejednokrotnie w swoich wpisach wspominałem. Dlatego nie ma tygodnia, bym nie dał się na długie godziny porwać którejś z nich. Ostatnio udało się to polskiej produkcji Match-a-Shape, od ludzi odpowiedzialnych za bardzo fajnie skrojone krzyżówki, o których niedawno miałem przyjemność pisać. Co zaoferowali tym razem? Kolejną zabawę w przekładanie kosteczek. Jednak nie byle jaką! Tym razem musimy na planszach złożonych z coraz większej ilości kwadratów powtórzyć wzory, które widnieją na ściądze przy górnej krawędzi ekranu. To najczęściej są po prostu kwadratowe pola poukładane w odpowiedniej kolejności — ich zagęszczenie i wielkość mapy zależy od poziomu trudności, z jakim się aktualnie zmagamy. Wiadomo, że im dalej w las — tym gorzej, ale twórcy przygotowali dla nas nieco ponad setkę wymagających plansz, gdzie za każdym razem proste na pierwszy rzut oka prowokują nas do rwania włosów z głowy. Gdzie tkwi cały mechanizm gry? We wspomnianym przekładaniu, właśnie.  Nasze „klocki” przekładamy klikając w ekran. Obracamy wówczas pola składające się z czterech kostek. I korzystając z takiego mechanizmu musimy układać wzorek, który widnieje nieco wyżej. Nie jest to może wyjątkowo trudne, ale wymaga skupienia i dobrej strategii, żeby non-stop nie blokować sobie klocków z których chcielibyśmy skorzystać. Na pocieszenie dodam jednak, że nie ma w tej produkcji mojego największego wroga w grach wideo — czyli upływającego niemiłosiernie czasu. Warto z tego skorzystać i na początku starannie przemyśleć nasze ruchy, bo im mniej ich wykonamy, tym lepszą ocenę dostaniemy po ukończeniu poziomu. Podobnie jak krzyżówki, Match-a-Shape pod kątem technicznym jest dopracowaną i wymuskaną aplikacją. Prezentującą się i działającą jak należy. Estetyczne kolory, starannie wykonane animacje, wszystko jak trzeba. I co najważniejsze — gra nie jest przeładowana nachalnym efekciarstwem, ot, po prostu wykonana jak trzeba. O problemach ze sterowaniem nie ma mowy, wystarczy kliknąć i gotowe! :) Bardzo cieszę się z popularności urządzeń mobilnych i tego całego zalewu gier logicznych. Czasami klasycznych, czasami z zupełnie świeżym podejściem do tematu… Match-a-Shape jest znakomitym przykładem na to, że znany od lat prosty pomysł wciąż ma szansę zostać wykonany poprawnie i wciągnąć na kolejne godziny zabawy. Gra dostępna jest za darmo w AppStorze oraz Google Play — gdzie kolejne paczki z poziomami można nabyć w ramach wewnątrzgrowych mikropłatności. Użytkownikom Windows Phone (kompatybilna z WP 7.5. oraz 8) przyjdzie za nią zapłacić 3,5 pln. 