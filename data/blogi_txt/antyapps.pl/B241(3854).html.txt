13.04.2012 Kiedy zacznę w towarzystwie mówić na temat zupy, to podejrzewam, że wszyscy będą myśleli, iż mówię na temat jedzenia. Zwykle tak jest, ale tym razem mam zamiar przedstawić aplikację do obsługi zupy, ale internetowej – czyli soup.io. Soup.io jest to typowy agregator śmiesznych obrazków, motywujących tekstów i innych rzeczy, którymi ludzie chcą się dzielić w internecie. Polskimi odpowiednikami mogą być kwejk czy po-land. Na czym polega więc fajność Souppera? Przede wszystkim to jedyna mobilna aplikacja do obsługi soup.io na wszystkie systemy. Soup.io nie ma aplikacji na iOS, a na Androida jest tylko Soupper. Co dalej? Otóż Soupper (tak jak Blipper) został stworzony przez naszych rodaków z grupy Droid on Roids!  Wróćmy jednak do samej aplikacji. Oferuje ona właściwie prawie wszystko to, co strona WWW – przeglądanie, repostowanie i tworzenie reakcji do znalezisk. Nie uświadczymy tutaj opcji modyfikowania własnego profilu na soup.io, ale nie jest to raczej nic strasznego – chociażby dlatego, że sam wygląd profilu nie ma znaczenia w myśl zasady – „content is a king”. Soupper oferuje nam min. bardzo prosty kreator własnych wpisów na zupę – tekstów, cytatów, obrazków czy plików wideo – zupełnie tak jak przez stronę WWW. Sam program jest bardzo 4.0 friendly – czyli mamy tutaj karty, przez które możemy przechodzić przesuwając palcem na boki. Wszystko jest czyste, minimalistyczne i wyglądające bardzo, ale to bardzo ładnie. Jak się pewno domyślacie – aplikacja jest niesamowicie szybka, a po moim dłuższym zaznajomieniu się z nią dopowiem, że jest też funkcjonalna – czyli jest taka, jaka być powinna. Jednak Soupper nie jest dla wszystkich i nie mówię tutaj o tym, że jeśli ktoś nie ma konta na zupie, to nie zaprzyjaźni się z aplikacją – bo samą zupę jeszcze trzeba polubić (i dobrze mieć nielimitowany transfer dla tych tysięcy obrazków). Na początku mówiłem o tym, że to agregator śmiesznych obrazków – ale z dość hermetyczną wbrew pozorom społecznością, która wrzuca specyficzne treści na swoje profile. Niemniej – jeśli zupa nam się spodoba, to Soupper będzie wyśmienitym mobilnym dopełnieniem naszej zupnej egzystencji. Program dostępny jest na Androida w Google Play – za darmo. 