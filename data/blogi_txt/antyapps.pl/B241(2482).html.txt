16.10.2012 Gry muzyczne były kilka lat temu prawdziwym hitem. Sam nigdy nie byłem wielkim miłośnikiem plastikowych gitar i perkusji, chyba głównie dlatego że nie udało mi się zrozumieć tego całego szaleństwa które się wokół nich rozgrywało. Obecnie na szczęście zrobiło się trochę spokojniej w tym temacie, dlatego z przyjemnością dałem szansę darmowej produkcji na Androida — Music Hero. I jak wypada gra rytmiczna bez żadnych dodatkowych gadżetów? Jak już pewnie zdążyliście się domyślić, w produkcji tej w rytm muzyki naciskamy na panelu dotykowym naszego smartfona/tabletu kropki pojawiające się na trzech liniach. W zależności od poziomu trudności jest ich więcej, mniej, a od wybranej przez nas muzyki w dużej mierze zależy tempo z jakim musimy się ze wszystkimi uporać. Całość polega na zdobyciu jak największej ilości punktów. No dobrze, zasady proste — bez instrumentów może nie jest tak magicznie jak było na innych platformach, ale podobno to nie o specjalne kontrolery chodziło, a o dobrą zabawę i muzykę. „Dobra zabawa” to kwestia indywidualna, a jak jest z muzyką? Można powiedzieć, że gra idealnie trafia w nasze gusta! Dostępne są tam tylko trzy kawałki gitarowe, ale je możecie spokojnie potraktować jako rozgrzewkę przed prawdziwą ucztą. Bowiem daniem głównym jest tutaj… cała biblioteka muzyki jaką aplikacja odnajduje w zasobach naszego urządzenia. Przez co nie musicie się martwić marnym doborem kawałków, bo to Wy ustalacie co i kiedy gracie, przez co Music Hero powinno zadowolić wszystkich, nawet tych o najbardziej wysublimowanych gustach muzycznych. Graficznie nie spodziewajcie się fajerwerków. Ale też weźmy poprawkę na to, że tutaj nie ma gdzie się popisać — trzy linie, trzy kolory i tło bez żadnych fajerwerków które mogłyby rozpraszać to konfiguracja najlepsza z możliwych. Zaś klikanie w dolną część ekranu ma swoje minusy — w emocjonujących zmaganiach, gdy chcemy pobić rekord przy czym nie możemy stracić nawet jednego punktu w naszym combo — często zdarzało mi się kliknąć na jeden z funkcyjnych przycisków telefonu. Najczęściej było to wyjście do ekranu głównego telefonu, eghrr. Szkoda, że twórcy nie pokusili się o jakąkolwiek blokadę, pozwalającą uniknąć takich sytuacji. Nie wiem czy Music Hero można nazwać dobrą grą muzyczną. Wiem natomiast, że mimo iż tego gatunku unikam jak ognia, tutaj dałem się wciągnąć i sam odegrałem kilkanaście swoich kawałków wyśmienicie się przy tym bawiąc. Brakuje mi elementu rywalizacji, tablic z wynikami czy możliwości rzucania wyzwań. Ale i bez tego nie jest źle. Produkcję można pobrać za darmo w serwisie Google Play. 