20.03.2013 Czasami aplikacje i gry które Google Play prezentuje mi w zakładce „zyskujące na popularności” naprawdę wywołują u mnie zdumienie. Pośród znanych i lubianych produkcji z innych platform świeżo debiutujących w sklepie, znajdują się tam również tytuły które na pierwszy rzut oka nie zachęcają do zabawy, a przy bliższym oglądzie okazuje się, że to nie tylko złe pierwsze wrażenie. Na szczęście nie jest to regułą, na co dowodem jest Gold Miner Live.  Prosta gra o ascetycznym wyglądzie, która wciąga i wydziera kolejne godziny z życia — tak najłatwiej jest opisać w kilku słowach cały ten projekt. Uroczy starzec ulokowany w górnej części ekranu, swoim chwytakiem wydobywa spod ziemi najróżniejsze skarby. Ten nieustannie jest w ruchu i odbija się od jednego, do drugiego boku, zwisając na specjalnym uchwycie — klikając w ekran wypuszczamy go w ruch. Najlepiej kiedy uda nam się złapać złoża złota, jednak zakopanych tam jest dużo więcej rzeczy. Mniejszym problemem jest, jeśli wyciągniemy paczkę z niespodzianką, gdzie czeka na nas jakiś power-up. Gorzej, jeśli schwytamy bezużyteczną skałę, która jedynie nas spowalnia. W każdej planszy dążymy do zdobycia z góry narzuconej ilości złota, co jest o tyle stresujące, że musimy się zmieścić w narzuconym z góry limicie czasu. Po każdej planszy nadchodzi czas na zakupy — za zdobyte środki możemy uzupełnić zapasy o przedmioty, które wspomogą nasze wyszukiwania.  Gold Miner Live daleko do czegoś, co postrzegamy jako dobre pierwsze wrażenie: tandetny design, prosta mechanika i niewiele jako-takiej akcji. Jednak już po kilku rundach okazuje się, że ta zabawa i wieczny slalom między skałami potrafi niesamowicie wciągnąć. Żałuję tylko, że podobnie jak w przypadku Color Sheep, brakuje tutaj opcji wyboru planszy — po tym jak nie uda nam się zgromadzić wystarczającej ilości złota w określonym czasie, rozpoczynamy zabawę od nowa. Z pustym kontem i prostymi zadaniami, jakie tuż po przegranej wydają się po prostu nudne i męczące… Za Gold Miner Live nie stoi żadne popularne studio i wielki wydawca — co rzuca się w oczy już na starcie, kiedy widzimy tandetnie prezentującą się oprawę. Mimo wszystko jest to dopracowana produkcja, która potrafi wciągnąć na dłuższą chwilę. Bardzo pozytywnym zaskoczeniem jest brak jakichkolwiek mikrotransakcji, a jedyną formą zarobku dla twórców jest niewielka, półprzeźroczysta reklama w dolnej części ekranu — a przy tym dostępna jest zupełnie za darmo na platformie Google Play. 