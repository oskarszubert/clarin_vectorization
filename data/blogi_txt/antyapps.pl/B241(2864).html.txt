22.01.2014 Posiadacze telefonów z Windows Phone wciąż nie mogą się doczekać swojej wersji jednej z najpopularniejszych mobilnych gier czyli POU. Na szczęście inni programiści nie próżnują i starają się nadrobić te braki. Jedną z najpopularniejszych alternatyw jest MOU. Coś mi się jednak wydaje że niedługo ustąpi miejsca rodzimej produkcji o nazwie Omi. Ciężko jest mówić o Omi inaczej niż jako o klonie POU, choć samo POU też nie jest oryginalnym pomysłem, a raczej wykorzystaniem znanej idei Tamagotchi. Owszem, każdy element stworzony jest na nowo, nie próbuje na siłę przypominać pierwowzoru tak jak MOU, ale jednak, skojarzenia nasuwają się same. Na czym polega rozgrywka? Na opiece nad naszym stworzeniem. Zabawę rozpoczynamy od nadania mu imienia. Standardowo dbamy o wysoki poziom czterech współczynników: zadowolenia, jedzenia, energii oraz zdrowia. Tym co wyróżnia Omi na tle konkurencji jest spora ilość elementów już w pierwszej wersji gry. Ubrania, jedzenie, tapety, zabawki wybór jest bardzo duży. Dodatkowo już na start mamy dostęp do 9 gier. Są to wariancje popularnych gatunków mobilnych. Większość wymaga jeszcze dopracowania, aby nazwać je przyjemnymi, ale sama różnorodność godna jest pochwały. Fundusze na to wszystko zdobywamy w grze bądź też za pomocą mikropłatności. Na szczęście jej poziom jest bardzo dobrze wyważony. Dodatkowe monety otrzymujemy także za osiągnięcia (jest ich blisko 100) a także inne czynności (np. wykonanie pierwszego zdjęcia). Oprawa graficzna nie zachwyca, nawet na tle konkurencji. Widać to zwłaszcza podczas wspomnianych już gier. Niektóre elementy wyglądają jakby w całości wykonano je w Paincie i to bez większej troski o szczegóły. Gra niestety nie wspiera wyższych rozdzielczości, przez co na np. Lumii 920 całość wygląda jeszcze gorzej. Plus należy się za obszerną pomoc, którą możemy uaktywnić w dowolnym momencie gry. Omi powimimo wspomnianych wad posiada to co najlepsze w tym gatunku. Jestem ciekaw jego konkurencji z innymi, podobnymi grami. Na start przygotował się o wiele lepiej oferując znacznie większy wachlarz możliwości, gier i opcji. Pomimo tego, duży wpływ na ewentualny sukces będą miały częste aktualizacje. Omi możecie pobrać za darmo na urządzenia z Windows Phone 7 i 8. 