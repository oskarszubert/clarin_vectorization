03.12.2012 Popularny na całym świecie – Draw Something – czy też nieco mniej znany w Polsce, a będący prawdziwą obsesją amerykanów – Letterpress – to przykłady gier społecznościowych, które odniosły olbrzymi sukces. Developerzy ze studio Plain Vanilla wyszli z założenia, że skoro potrafimy już malować i składać literki w sensowne słowa, czas pójść o krok dalej. Z Math QuizUP zabierają nas w świat znienawidzonej przez wielu „królowej nauk” – matematyki.  Jeżeli dodawanie, odejmowanie, mnożenie i dzielenie nie było Ci straszne już od najmłodszych lat szkoły podstawowej, istnieje wysokie prawdopodobieństwo, że gra Math QuizUP została stworzona właśnie z myślą o tobie! W najnowszej produkcji sygnowanej logo Plain Vanilla zmierzymy się z prostymi równaniami matematycznymi. By jednak nie było zbyt nudno, nie będziemy rozwiązywać ich zupełnie sami.  Podobnie jak wymienione na początku Draw Something czy Letterpress, Math QuizUP to gra o charakterze społecznościowym, której motorem napędowym jest rywalizacja z drugim graczem „na żywo”. Losujemy przeciwnika, a następnie w składającej się z 10 rund grze, przyjdzie nam stawić czoła trudniejszym bądź łatwiejszym równaniom matematycznym. Im szybciej odpowiemy na zadane pytanie, tym więcej punktów zdobywamy. Jeżeli matematyka jest twoim życiowym wrogiem numer jeden, prawdopodobnie Math QuizUP nie zmieni tego nastawienia. Istnieje jednak cień szansy, że nutka rywalizacji i przystępna forma nieco poprawi twoje najbardziej podstawowe matematyczne zdolności, które przecież i tak na co dzień wykorzystujesz. Aplikacja wyróżnia się prostym i nowoczesnym designem, a podczas gry towarzyszy nam muzyka autorstwa Hermigervilla, która w połączeniu z efektami dźwiękowymi jeszcze bardziej podnosi poziom adrenaliny i narzuca presję uciekającego czasu.  W rozwiązywaniu matematycznych równań możemy się zmierzyć z graczami z całego świata, a nasze osiągnięcia na bieżąco analizować w rankingu globalnym, lokalnym jak i wśród naszych znajomych. Wydaje mi się, że w Math QuizUP drzemie ogromny potencjał. Biorąc pod uwagę, że równania matematyczne na całym świecie wyglądają tak samo, a nie każdy zna język angielski, na którym opiera się zarówno Draw Something jak i Letterpress twórcy matematycznej gry społecznościowej zdają się mieć drzwi do sukcesu szeroko otwarte. Czy pomysł się przyjmie? Czas pokaże, osobiście mam nadzieję, że tak. 