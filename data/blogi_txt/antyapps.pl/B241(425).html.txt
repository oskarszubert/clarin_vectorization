17.07.2013 Battleloot Adventure to kolejny darmowy tytuł oparty na mikropłatności, który po premierze na iOS i Androida wreszcie trafił także na Windows Phone. To w tym segmencie gier system od Microsoftu ma największe zaległości i ostatnimi czasy nadrabia je coraz szybciej. Czego dobrym przykładem jest właśnie opisywany tytuł. Pierwszy kontakt z Battleloot Adventure przywołuje na myśl serię Final Fantasy. To wszystko przez uproszczony, ale podobny mechanizm walki. Potyczka przebiega w systemie turowym. Po lewej stronie umieszczono naszą drużynę (maksymalnie 3 osoby) po prawej przeciwnika. W każdej turze wybieramy który bohater ma atakować, za każdym razem może być to ten sam członek drużyny. Pozostali też mają swoją rolę i wypełniają ją nawet pomimo braku rozkazów. Pomiędzy walkami, w odpowiednim menu możemy przypisać im jedną z 3 ról: pierwsza linia, druga i wsparcie. Bohaterów jest kilkunastu, odnajduje ich podczas naszych przygód bądź też kupujemy za pieniądze. Oczywiście na raz możemy wystawić tylko 3 co komplikuje rozgrywkę.  Poza walkami mamy jedną wielką mikropłatność ;) Oczywiście jest też mapa świata wraz z poszczególnymi misjami i fabułą (intro jest świetnie przygotowane), ale to wszystko stanowi tylko otoczkę dla wielkiego sklepu w którym możemy kupić prawie wszystko: wyposażenie, stroje, postacie, zdolności. To jeden z tych tytułów, w których od pewnego etapu ciężko uniknąć dodatkowych opłat. Na szczęście w grze jest tylko jedna waluta, tak więc wszystko da się osiągnąć bez sięgania po prawdziwe pieniądze (będzie to trwało wieki, ale jest możliwe).  Mechanika gry jest bardzo ciekawa. Owszem, w wygraniu walki pomagają głównie odblokowane zdolności i coraz lepszy sprzęt, jednak bez dobrze dobranego składu i nauczeniu się zależności pomiędzy postaciami będzie ciężko. Na szczęście śmierć któregoś z bohaterów nie kończy walki, a on sam ożywa po jaj zakończeniu. A skoro już przy tym jesteśmy. Podczas walki nie możemy przerwać gry anie z niej wyjść. Nie działa strzałka cofania. Rozumiem iż takie są założenia gry, ale problem jest o tyle irytujący, że potyczki potrafią trwać nawet kilkanaście minut. Wszystko jest zasługą długich animacji.  Komiksowa grafika idealnie pasuje do humorystycznego klimatu Battleloot Adventure. Jej autorzy odwalili kawał dobrej roboty. Niestety gra na Lumii 920 potrafi lekko lagować podczas bardziej złożonych animacji walki. A te, jak już wspomniałem są trochę zbyt długie. Poza tym irytującym elementem nie mam do niej większych zastrzeżeń.Oprawa muzyczna trzyma równie wysoki poziom i w odpowiedni sposób dopełnia rozgrywkę. Dla posiadaczy Windows Phone 8 to kolejna darmowa pozycja którą warto przetestować. Wprawdzie mikropłatność daje o sobie znać, ale nie jest to jej najgorsza możliwa odmiana. Najlepiej pobrać i samemu ocenić czy rozgrywka wciągnie nas na tyle by pozostać z nią na dłużej. Battleloot Adventure od dłuższego czasu jest dostępny na Androida (gdzie jego średnia ocena to 4,2/5) oraz iOS (4/5). 