18.10.2012 Android w przeciwieństwie do iOS i Windows Phone nie posiada systemowej aplikacji do obsługi podcastów. Dodatkowo brak mu też desktopowego odtwarzacza, który cały proces zarządzania podcastami by ułatwił. Na szczęście w Google Play znajdziemy sporo aplikacji do pobierania naszych ulubionych audycji. Jedną z ciekawszych pozycji jest BeyondPod. BeyondPod to prawdziwy kombajn do podcastów, ciężko spisać jego możliwości. Właściwie zawiera wszystko czego od tego typu aplikacji można wymagać. I choć ich ilość czasem przeraża i może być uznana za minus, to jednak po krótkim kontakcie z BeyondPod odnajdą się w niej zarówno osoby, potrzebujące podstawowych opcji jak i bardziej wymagający użytkownicy. To duży plus. Interfejs nie jest idealny, czasem ciężko coś odnaleźć, trzeba się sporo naszukać, ale jednak dostęp do najważniejszych możliwości jest tam gdzie być powinien. Zaraz po pierwszym uruchomieniu aplikacja rozpoznaje nasz kraj i poleca kilka podcastów. Lista nie jest bogata, tak więc należy poszerzyć ją o swoje ulubione kanały. Poszczególne podcasty możemy dodawać poprzez ich kanałów RSS, przeglądanie poleconych zbiorów, importowanie kanałów z karty pamięci bądź też czytnika Google, a w końcu poprzez wyszukiwarkę. Ta ostatnia sprawdza się wyśmienicie. BeyondPod znalazł bez problemu wszystkie polskie podcasty jakie wpisałem w wyszukiwarkę.  Gdy już odnajdziemy te najciekawsze, możemy je przesłuchać przed pobraniem. Po włączeniu subskrypcji poszczególne odcinki dostępne są do słuchania strumieniowego bądź też pobrania. Minus, za to że domyślnie pokazuje listę od pierwszego odcinka, a nie od ostatniego.  BeyondPod daje nam pełną kontrolę nad tym jak i kiedy pobieramy nasze audycje. Aktualizować możemy pojedyncze kanały, całe kategorie bądź też wszystkie subskrypcje. Proces może odbywać się o dowolnej, ustalonej wcześnie godzinie, przy dowolniej skonfigurowanym połączeniu. W razie potrzeby aplikacja sama włączy wi-fi pobierze odcinki i się rozłączy. A to ciągle tylko wierzchołek góry lodowej. Odkrywanie jego możliwości to ciekawe zajęcie, BeyondPod  potrafi zaskoczyć opcjami, których się nie spodziewamy, a jak się okazuje sprawują się świetnie w odtwarzaczu podcastów. Interfejs nie jest najmocniejsza stroną aplikacji, ale to po części zasługa bogactwa możliwości. Niemniej autorzy mają nad czym pracować. Program nawet pomimo skomplikowanych reguł pobierania nowych odcinków działa bardzo stabilnie. BeyondPod  dostępny jest w darmowej wersji testowej zarówno dla telefonów  jak i tabletów. Za pełną przyjdzie nam zapłacić 23.33zł to sporo. Czy warto? Pobierzecie, przetestujcie i oceńcie sami. Nie znam bardziej rozbudowanego narzędzia do podcastów na Androida. Ocena: 4+ 