10.09.2012 Miesiąc temu na łamach Antyapps.pl opisywałem jeden z produktów firmy Appvetica: Instageo, aplikację, która pozwala na umiejscawianie zdjęć z Instagram na wirtualnej mapie. Produkt ten całkiem mi się spodobał i choć teraz, po uruchomieniu podobnej funkcji przez sam Instagram, jego twórcy muszą się zastanowić, co dalej zrobić z tym fantem, to Instageo pokazało, że Appvetica potrafi robić interesujące aplikacje. Taka jest też aplikacja Quicam. Na pierwszy rzut oka można powiedzieć, że jest to kolejna produkcja z kategorii „fotografia”. Na drugi i trzeci rzut oka też. Niemniej jednak twórcy tej aplikacji postawali nie tyle na tworzenie filtrów i wymyślnych opcji edycji, a na element społecznościowy, a dokładniej: na dziele się. Koncepcja stojąca za Quicam jest prosta: dać użytkownikom szybko działającą aplikację do robienia zdjęć, z błyskawicznym modułem dzielenia się fotografiami przez social media. Przeważnie rozbudowane aplikacje fotograficzne działają dość ociężale i zanim załaduje się tryb fotografii mijają całe wieki i epoki. Oczywiście wyolbrzymiam, ale bardzo często sam rezygnuję z potężnych aplikacji do robienia zdjęć na rzecz natywnego aparatu, gdyż działa on po prostu błyskawicznie i dzięki temu mogę lepiej uchwycić daną chwilę (szczególnie użyteczne na imprezach czy koncertach).  Quicam jest szybki. Po włączeniu aplikacji uruchamia się od razy tryb robienia zdjęć. Sam moduł nie wyróżnia się niczym szczególnym. Mamy możliwość „odwrócenia” kamery, włączenia lub wyłączenia lampy, a także ustawienia, które ograniczają się do połączenia naszej aplikacji z Twitterem i Facebookiem. Dzięki temu aplikacja robi zdjęcia bardzo szybko, prawie tak szybko, jak natywny aparat. Aby nie marnować czasu, aplikacja domyślnie zapisuje fotki w pamięci telefonu i nie tworzy zbędnego albumu. Szybkość Quicam nie jest jednak kwintesencją tej aplikacji. Jest nią błyskawiczne dzielenie się zrobionym zdjęciem poprzez social media. Aby to zrobić, jak wcześniej wspomniałem, należy połączyć aplikację z wybranymi kontami. Gdy mamy to już za sobą, w trybie aparatu mamy 3 symbole: Twittera, Facebooka i „Quick Share”. Po zaznaczeniu jednego z dwóch pierwszych aplikacja po zrobieniu zdjęcia odsyła nas do edytora treści, gdzie możemy dodać opis i wysłać zdjęcie w świat. Zajmuje to dosłownie kilka chwil. Możemy też pozwolić aplikacji na automatyczne dodawanie zdjęć, bez żadnych opisów, do tego służy „Quick Share”. I to zasadniczo wszystko. Czy czegoś mi tutaj brakuje? Cóż, z chęcią zobaczyłbym możliwość wysyłania zdjęć do Google+. I to właściwie wszystko. Ponieważ postawiono na ten wybrany fragment funkcji, trudno czegoś więcej oczekiwać od Quicam, a z powierzonego zadania wywiązuje się bardzo dobrze. Dodatkowo ma minimalistyczny, ale całkiem dobrze wyglądający design. Jeżeli więc poszukujecie aplikacji, dzięki której w mgnieniu oka będziecie mogli wysłać zdjęcie na Facebooka lub Twittera i nie pożałujecie na nią 0,79 euro, to Quicam powinna się do tego nadać. Ocena: 5 