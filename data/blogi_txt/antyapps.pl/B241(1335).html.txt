31.10.2013 Urządzenia mobilne stały się nowymi narzędziami do konsumpcji internetowych treści, a więc nie sposób zatrzymać nieustającej fali nowych czytników, agregatorów i innych aplikacji dostarczających informacje  oraz newsy. Flyne to projekt pochodzący od developera, który zdołał już zajść wielu użytkownikom za skórę. Czy tym projektem zaskarbi sobie ich sympatię? Falcon Pro, czyli klient Twittera, którego autorem jest Joaquim Verges już dawno opuścił mury sklepu Google Play i nie zanosi się, by kiedykolwiek tam wrócił. Użytkowników ten fakt raczej nie cieszy, zwłaszcza, że za program swego czasu zapłacili. W odróżnieniu od Falcona, Flyne jest pozycją darmową (przynajmniej z początku), co zapewne wynika z jej wczesnego stadium rozwoju. Aplikacja pozwala na szeroko pojętą agregację newsów. Jak jej to wychodzi? Program pozwala użytkownikowi na pobieranie newsów z Twittera lub Feedly. Istnieje również możliwość przeglądania najpopularniejszych informacji z wybranych kategorii, co świetnie wpisuje się w modny ostatnio trend agregatorów opartych na algorytmach dostosowujących treści do naszych zainteresowań. Od razu na wstępie trzeba zaznaczyć, że za odblokowanie możliwości podpięcia Twittera i Feedly do aplikacji musimy zapłacić – nieco ponad 6 złotych.   Interfejs programu został podzielony na dwa wysuwane zza bocznych krawędzi panele. Z prawej strony znajdziemy listę folderów oraz kategorii tematycznych. Lewa to natomiast spis wszystkich nieprzeczytanych informacji oraz artykułów. Co zobaczymy w środku? Czyste treści, rzecz jasna. Na ogół mają one formę tekstu opatrzonego jednym lub dwoma zdjęciami. Nie wymaga to pobierania zbyt dużych ilości danych i przywodzi trochę na myśl aplikacje „czyszczące” artykuły, takie jak Pocket, Instapaper czy Readability. Flyne oferuje dość nietuzinkowy sposób nawigacji między wybranymi treściami. Możemy tutaj przechodzić bezpośrednio od jednego do drugiego artykułu za pomocą przeciągnięć palcem, a więc nie trzeba za każdym razem uciekać się do bocznego panelu. To całkiem wygodne rozwiązanie.   Wybrane artykuły możemy zapisywać w pamięci urządzenia, dzięki czemu staną się dostępne offline. Listę wszystkich newsów tego typu znajdziemy w specjalnym folderze umieszczonym na panelu z kategoriami. Mimo, że Flyne jest wersją beta, działa bardzo stabilnie. Interfejs miejscami wydaje się niezbyt spójny i niedopracowany, a sposób nawigowania między artykułami został zwyczajnie skopany. Niemniej wydaje się to ciekawą opcją na codzienną konsumpcję treści. Problemem mogą być jedynie płatności – bez wykupienia dostępu do synchronizacji z Feedly i Twitterem, program jest niezbyt użyteczny. Przed autorem jeszcze zdecydowanie sporo pracy, a jednocześnie nie daje to nam gwarancji, że z czasem Flyne nie podzieli losu Falcona Pro… 