05.11.2011 Wracamy do tematu promowania dużych wysokobudżetowych produkcji zmierzających na konsolę i/lub komputery osobiste małymi aplikacjami trafiającymi na iOSa. Mieliśmy już przykład w postaci interaktywnej mapy do Batman: Arkham City i plotki o nowym Mass Effect od Bioware. Tym razem swego szczęścia próbuje Activision z ProtoSlice – aplikacją reklamującą Prototype 2.  W skrócie jest to jakby gra polegająca na odsuwaniu z drogi ostrzy (bazuje na Slice), tak by móc nacisnąć określoną liczbę przycisków znajdujących się na ekranie. Jeśli jednak zahaczymy palcem o ostrą krawędź to przegrywamy. Czasem wymaga to sprytu i pokombinowania, a czasem tylko małpiej zręczności. Wszystko to utrzymane jest w stylistyce Prototype2,  przeplatane obrazkami z gry, a w głównym menu znajduje się oczywiście opcja złożenia zamówienia przedpremierowego oraz obejrzenia trailera. Inicjatywa jest całkiem dobra, bo ProtoSlice jest darmowe, ale jako gra sprawdza się przeciętnie. Na chwilę potrafi wciągnąć, ale bardzo szybko pojawia się ryzyko frustracji. Ja już utknąłem na jednej planszy i zamiast natychmiastowości przejścia dalej utknąłem w niej na kilkanaście prób. W takim wypadku już wiem, że pewnie ProtoSlice nie odpalę przez dłuższy czas, a sama aplikacja wyleci z telefonu przy pierwszym lepszym sprzątaniu, ale to na pewno lepsze i ciekawsze rozwiązanie niż tylko galeria + trailer. 