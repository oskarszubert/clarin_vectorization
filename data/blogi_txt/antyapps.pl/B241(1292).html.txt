26.11.2013 Pierwszym gatunkiem z jakim zetknąłem się na urządzeniach mobilnych, był szeroko pojęty nurt tytułów logicznych opartych o fizykę. Od tamtego momentu minęło już kilka lat, a przez ten czas stale obserwuję, jak rynek gier kieszonkowych ewoluuje. Z jednej strony dochodzi niesamowita, zapierająca dech w piersiach grafika, z drugiej coraz bardziej dające się we znaki free2play. Fix the Clock jednak jest produkcją zrobioną na starą modłę — z solidnym podziałem na plansze, światy i z koniecznością zbierania śrubek. Bo jak walczyć, to o każdy szczegół! Tym co cechuje grę, jest wszędobylska prostota. Zbędne są wyjątkowo długie tutoriale czy tłumaczenie zasad. W pierwszych planszach i każdorazowo gdy pojawiają się nowe elementy, autorzy wspomagają nas w walce poświęcając im kilka słów, jednak te zamykają się w krótkich, co najwyżej kilku, zdaniach. Naszym zadaniem jest dotarcie sympatycznym bohaterem na sam dół pionowych plansz. W tym celu będziemy podróżować po  będących w ciągłym ruchu trybikach. Są one poustawiane w różnych konfiguracjach, obracają się w innych kierunkach i nierzadko potrafią być dość problematyczne we współpracy. Szczególnie, gdy dotrzemy do dalszych wyzwań, gdzie dodatkowymi utrudnieniami będą pojawiające się sukcesywnie przeszkadzajki. Dodatkowy kłopot stanowi wspomniana próba zebrania wszystkich śrubek, a raczej nakrętek, po których to dopiero możemy powiedzieć, że zaliczyliśmy planszę w stu procentach.  Sterowanie jest tak intuicyjne, jak tylko się dało. Podobnie jak w większości gier opartych na tym schemacie, tutaj również nie uświadczymy żadnych wirtualnych przycisków czy innych dodatków, które mogłyby utrudnić rozgrywkę. Proste klikanie w elementy, z którymi chcemy wejść w interakcję jest całą tajemnicą związaną z niuansami kontrolowania tamtejszego bohatera. Jeżeli chodzi o oprawę audiowizualną, to absolutnie nie mam jej nic do zarzucenia. Jest niezwykle poprawnie, choć nie wyróżnia się ona żadnymi specjalnymi atutami na tle konkurencyjnych produkcji. Ot, kolejna miła dla oka i ucha gra na naszych iPadach oraz iPhone’ach. Fix the Clock to żaden kamień milowy. Znany typ rozgrywki i tak na dobrą sprawę brak jakichkolwiek innowacji. Jednak gra jest niezwykle poprawną, do tego posiada kilka ciekawych patentów i zagadek, które naprawdę wymagają od nas nieco gimnastyki. Jeżeli lubicie solidnie przygotowane gry logiczne oparte o fizykę, to nie ma się nad czym zastanawiać. Gra w wersji uniwersalnej dostępna jest za 0,89 euro w AppStorze. Jeśli nie jesteście pewni czy to aby na pewno zabawa dla Was, możecie sprawdzić wersję darmową. 