01.10.2013 Możliwość zakupienia biletu czy też opłacenia miejsca parkingowego z poziomu smartfonu to moim zdaniem jedna z bardziej przydatnych opcji. Nawet w tak dużym mieście jak Warszawa zdarzyły mi się dni, gdzie pomimo godziny poszukiwań nie było możliwości kupienia biletu, a automaty w autobusie wypluwały każdą wrzuconą monetę. Do niedawna posiadacze telefonów z Windows Phone mogli tego dokonać tylko za pomocą aplikacji SkyCash, teraz dołączyła do niej doskonale znana posiadaczom Androida i iOS moBilet.  moBilet pozwala nam na zakup biletów komunikacji miejskiej (lista miast jest spora, aby się z nią zapoznać polecam odwiedzenie strony), opłaty za parkowanie oraz nabycie biletów kolejowych. Ta ostatnia opcja choć widnieje w menu, dla posiadaczy Windows Phone jest jeszcze niedostępna. Zaraz po uruchomieniu aplikacji przywita nas okno logowania. Jeżeli nie mamy konta w serwisie, możemy je założyć z poziomu programu. Wymaga to podania kilku ważnych danych, ale cały proces przebiega bezproblemowo. Główny ekran moBilet podzielono na 4 części. Pierwsza to aktualności, w której otrzymujemy powiadomienia o informacjach związanych z serwisem i aplikacjami. Wybranie konkretnej z nich przenosi nas do strony www. Drugi to miejsce na nasze ulubione bilety, jeżeli jest to nasz pierwszy kontakt z moBilet, będzie puste. W trzeci otrzymamy podgląd aktywnych biletów, a czwarte do panel związany z zakupami.  U góry ekranu widnieje stan naszego konta. Aby móc zapłacić za przejazdy, powinniśmy je doładować. Możemy tego dokonać z poziomu smartfona (kolejny plus dla autorów). Wspierane są wszystkie popularne banki i metody szybkiego przelewu, niestety zabrakło popularnego PayPala. Zakup biletu należy rozpocząć od wyboru miast i przewoźnika, a następnie odnalezieniu interesującego nas biletu i określeniu ile sztuk chcemy zakupić. Aby dodać je do ulubionych, wystarczy przytrzymać przez chwilę palec na konkretnym rodzaju biletu. Bilety podzielono na kategorie: jednorazowe, krótkoterminowe, czasowe. Oczywiście taki podział nie będzie dostępny w każdym mieście. Sam proces zakupu biletu jest rozwiązany bardzo dobrze. Interfejs programu i jego wykonaniu wzbudza we mnie mieszane uczucia. Z jednej strony autorzy postarali się dopasować wszystko do zasad metro, poradzili sobie umieszczeniem w niej mechanizmów zakładania konta itp., z drugiej, wiele elementów wygląda po prostu brzydko. Mam nadzieję, że z czasem moBilet doczeka się aktualizacji szaty graficznej. Na chwilę obecną nie wszystkie drobne opcje działają dobrze. Czasem możemy trafić na przycisk informacje, którego wybranie nie wywołuje żadnego efektu. moBilet dostępny jest za darmo dla posiadaczy Windows Phone 7 i 8. Polecam do testów każdemu kto często korzysta z komunikacji miejskiej bądź też miejsc parkingowych. Z czasem dojdą także bilety kolejowe. Dobrze że SkyCash doczekał się konkurenta. 