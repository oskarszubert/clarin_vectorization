17.05.2013 Kolejny serwis do dzielenia się i podkradania obrazków — We Heart It. W Polsce może nie szczyci się największą popularnością, ale także ma grono wiernych użytkowników, którzy codziennie przeglądają tam tysiące zdjęć, nierzadko okraszonych sowitą porcją Hevletici i innych modnych czcionek. Ale co się dziwić, na własnej skórze się przekonałem, że obrazków jedzenia, pięknych kobiet i widoków godnych raju tam pod dostatkiem! Jako że sam nie korzystam z usług We Heart It, musiałem wszystko rozpoczynać od początku. Z poziomu aplikacji możemy połączyć konto z Facebookiem lub Twitterem, albo też stworzyć / zalogować się na osobne konto, założone z poziomu serwisu. Gotowe? Zatem witajcie w kolejnej krainie prokrastynacji, gdzie strumień obrazków się nigdy nie kończy. Na główny ekran aplikacji składają się dwie zakładki — ta z najpopularniejszymi obrazkami oraz zdjęciami które ostatnio polubili lub udostępnili nasi znajomi. Otwierając zdjęcie, poza fotką widzimy kto je polubił, możemy jednym kliknięciem rozpocząć śledzenie osoby je udostępniającej, a także „zreblogować”, czyli tutaj po prostu oznaczyć sercem, lub dodać do jednej z utworzonych przez nas list tematycznych. Mało? OK, w dolnej belce znalazło się miejsce na skróty, by sprawnie podzielić się nimi z jedną z zainstalowanych aplikacji, pobrać do pamięci urządzenia, odpowiednio otagować czy zgłosić grafikę do administracji, jeżeli mamy w związku z nią jakieś zastrzeżenia. Gestem przesunięcia palcem w lewą stronę ekranu przechodzimy do kolejnych grafik — nie musimy każdorazowo wracać do listy, mamy opcję sprawnego pałaszowania bazy zdjęć bez przeszkód. Czy to wśród zdjęć znajomych, naszych fotek, czy przeglądanych kolejno tagów.  Z lewej strony uszczknięto trochę miejsca dla wysuwanego menu, które możemy wywołać gestem lub klikając w skrót umiejscowiony w lewym-górnym rogu ekranu. Pozwala ono szybko przenosić nam się między eksplorowanymi obrazkami, materiałami które oznaczyliśmy sercem („moje obrazki”), czy zdjęciami znajomych — tj. kont, które śledzimy w We Heart It. Dodatkowo znalazły się tam również moduły odpowiedzialne za szukanie znajomych oraz dostęp do panelu z ustawieniami konta. Tam, poza oczywistościami takimi jak zmiana awatara i opisu, możemy dodatkowo uczynić nasze konto prywatnym, czy połączyć je z największymi portalami społecznościowymi — Facebookiem oraz Twitterem. Co mnie jednak zdziwiło, zabrakło możliwości zmiany hasła, że o usunięciu się z tego pełnego serc serwisu nawet nie wspomnę. Czego brakuje? Jednej z, wydawałoby się, podstawowych opcji — dodawania własnych fotek! Jak zapewniają twórcy (i odpowiedni dział w menu), prace nad takową trwają. Póki co jednak, aplikację należy traktować jako przeglądarkę materiałów już w serwisie dostępnych. Kolejna (która to już?) usługa, zapewniająca moc przepięknych widoków. W wersji mobilnej działająca sprawnie i bezproblemowo, a dodatkowym atutem jest możliwość szybkiego zapisywania grafik w pamięci urządzenia. Dla użytkowników — prawdopodobnie mus, choć ci aktywniejsi będą jeszcze chwilę musieli zaczekać na możliwość wstawiania własnych obrazków. Aplikację można pobrać za darmo w Google Play oraz AppStorze. 