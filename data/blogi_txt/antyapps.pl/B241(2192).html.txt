10.04.2012 Gameplay, czyli nagranie użytkownika, który gra w grę. Spora wartość przy okazji premier nowych tytułów, marketingowa – dla twórców gier przed premierą, ale i rozrywkowa. Spytacie, jak to? Są gracze, którzy miłują się w oglądaniu rozgrywek z zawodów w gry multiplayerowe. Pamiętam, że był nawet kiedyś taki blok programowy w telewizji koreańskiej, który oglądałem za dzieciaka dzięki kablówce. Dziś mogę to robić z TwichTV. Wy też. Choć temat jakoś specjalnie mnie nie kręci, to muszę przyznać, że aplikacja wygląda i działa całkiem nieźle. Estetyki zabierają jej nazwy poszczególnych kanałów wideo, ale to rzecz, na którą twórcy nie mają wpływu. Główny ekran zawiera dwa odnośniki – do wszystkich kanałów oraz z możliwością posortowania po poszczególnych grach. Te odnośniki wyglądają jak pozycje menu i w momencie, gdy są tylko dwie, zdecydowanie lepiej byłoby je umieścić w formie przycisków – jeden obok drugiego. Poniżej mamy natomiast „Featured Games”, czyli wyróżnione przez twórców gry. Po wybraniu danej gry lub wszystkich kanałów, otrzymujemy listę z nazwami kanałów, prawdopodobnie nazwą kanału telewizyjnego tudzież serwera oraz liczbą oglądających osób. Bywa że daną relację obserwuje nawet po kilka tysięcy fanów. Podczas samego streamingu istnieje również opcja zmiany jakości strumieniowanego obrazu. To nie jest aplikacja dla mnie, ale wiem, że z pewnością wielu z Was lubi grać w gry i lubi obserwować profesjonalistów w akcji. Jeśli czujesz, że piszę o Tobie, spróbuj tego programu. Jest dostępny do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 