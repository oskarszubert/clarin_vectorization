08.01.2013 Przy ścigałce z Wąsatym Hydraulikiem i spółką spędziłem w swoim życiu długie godziny na różnych platformach Nintendo — często też sięgałem po wszelkie klony tego pomysłu, gdzie za wszelką cenę starałem się być na mecie pierwszy, strzelając w rywali rakietami czy podrzucając im pod koła banany. Gier w podobnym stylu było sporo na wielu platformach, nie brakuje ich również na mobile. Tym razem nieczyste wyścigi w niespotykanej dotychczas gatunku konwencji — Steampunk Racing 3D. Całą zabawę rozpoczynamy od zapoznania się z samouczkiem, który w trzech krokach przybliża nam mechanikę gry — tj. sterowanie oraz korzystanie z power-upów. I już tutaj mieliśmy pierwszy zgrzyt. O ile sama idea sterowania za pomocą akcelerometru mi nie przeszkadza, to — co tu dużo mówić — nie jestem jej największym miłośnikiem. Okazuje się, że w opcjach nie ma szansy zmiany na inny typ obsługiwania naszego pojazdu, także mój zapał do rywalizacji steampunkowymi wozami baaardzo opadł. Na szczęście po kilku podejściach udało mi się odpowiednio skalibrować czujnik, choć wciąż nie był to mój szczyt marzeń. Wszystkie power upy i bronie dostały specjalne, wirtualne menu w prawej części ekranu, z którego przy odpowiedniej ilości zgromadzonej pary możemy ciskać najróżniejszymi niespodziankami w naszych rywali.  W grze dostępne są trzy tryby: kampania (tłumaczyć chyba nie trzeba), potyczki sieciowe (do sześciu graczy; zarówno przez internet jak i lokalnie) oraz próby czasowe (wybieramy jedną z trzech z góry zaplanowanych czasówek i staramy się przejechać trasę jak najszybciej). Wygrywając kolejne potyczki w kampanii, odblokowujemy następne tory po których będziemy śmigać. Dużą rolę w całej zabawie odgrywają mikrotransakcje. Za zdobywane na trasie (czy też, jeśli ktoś woli, kupowane) żetony możemy nie tylko nabywać kolejne jednorazowe power-upy dla naszego wozu, ale też odblokowywać kolejne maszyny czy udoskonalać je. Żetonami jesteśmy też odpowiednio obdarowywani za zdobycie miejsca na podium, jednak patrząc na sumy jakimi jesteśmy nagradzani i porównując je z cenami w tamtejszym sklepie, czekają nas albo dłuuugie godziny grindu, albo sięgnięcie do portfela. Lubię to, jak w obecnych czasach wychodzi się na „darmowych” grach :).  Pomijając kwestię sterowania, która dla mnie nie jest najwygodniejszym z możliwych rozwiązań, wizualnie gra prezentuje się przyzwoicie. Pojazdy jak i trasy trzymają klimat steampunku, a całość wzbogaca przyjemna dla ucha muzyka. Wielkie brawa również za sprawnie działający tryb sieciowy!  Steampunk Racing 3D nie jest pozbawione wad — największą, moim zdaniem, są panoszące się wszędzie mikrotransakcje oraz dostępny tylko jeden schemat sterowania pojazdem. Mimo wszystko to solidna produkcja, która powinna przypaść do gustu wszystkim miłośnikom wyścigów wzbogaconych o brutalne potyczki. Gra dostępna jest za darmo na platformie Google Play — jest to wersja z reklamami, których można się pozbyć dzięki wewnątrzgrowym płatnościom. 