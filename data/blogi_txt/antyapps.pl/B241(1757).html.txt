03.11.2011 Chociaż nasza rodzima Mobile Ekstraklasa, nie wspominając o niższych szczeblach, nie należy do światowej czołówki, to śledzących zmagania lokalnych drużyn nie brakuje. Ba, ostatnia kolejka Ekstraklasy pobiła rekord frekwencji na trybunach sięgając 110.000 kibiców. Wyżej podpisany pomógł swoim biletem przy Bułgarskiej w osiągnięciu tego wyniku, toteż z radością powitałem całkowicie darmową aplikację umożliwiającą śledzenie meczy także wirtualnie – Ekstraklasa.net LIVE!  Po odpaleniu aplikacji okazuje się… że nie jest specjalnie ładna. Szaro-żółty interfejs kojarzy się z 2 dekadami wstecz, ale nie to jest najważniejsze. Minuta po minucie możemy śledzić mecze nie tylko Ekstraklasy, ale również 1. i 2. ligi, a nawet Ligi Europejskiej i Ligi Mistrzów. Program działa raptem od 31 października, dlatego w „bazie” znajdują się dopiero 3 spotkania, ale kalendarz pokazuje już kolejne, w tym np. dzisiejsze zmagania Legii z Rapidem czy Wisły z Fulhamem. W zakładce „news” możemy przeczytać ostatnie wiadomości ze stadionów i to zarówno dotyczące spotkań jak i spraw kibicowskich – fajna sprawa, gdy mamy chwilę czasu do zabicia. Tabeli i terminarzy wyjaśniać nie trzeba – to mały niezbędnik kibica. Trudno nie polecić aplikacji tym bardziej, że jest darmowa. Należy jednak wytknąć poza brzydką oprawą także nie do końca intuicyjny interfejs – przyzwyczajeni jesteśmy, że w lewym górnym rogu ekranu znajduje się przycisk „cofnij”, podczas gdy tutaj to po prostu „odśwież”. Cofnięcia jako takiego nie ma – należy po prostu wybrać jedną z zakładek na dole. Dziwi w tym momencie „obrót” ekranu – zupełnie niepotrzebny graficzny fajerwerk, którego mogłoby nie być. Ekstraklasa.net LIVE! posiada póki co skąpą i całkowicie niewadzącą liczbę reklam i na iPhone 4 działa szybko i sprawnie, nie ma mowy o jakichś spowolnieniach. Jako kibic lokalnych lig aplikacja zostaje na moim telefonie – jeśli chcecie być na bieżąco z wynikami polecam to samo. Wymagająca jeszcze dopracowania, ale dobra rzecz. 