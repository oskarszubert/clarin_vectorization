25.10.2013 Prasa drukowana umiera. Powoli na rynku robi się coraz większa pustka, a wiele próbujących swoich sił tytułów żegna się z kioskami po kilku numerach. Dlatego chyba nikogo nie dziwi, że coraz więcej czasopism i dzienników dostaje wersje elektroniczne, wygodne do czytania na tabletach, smartfonach czy dedykowanych czytnikach. Gamer co prawda od początku był publikacją elektroniczną, jednak w ostatnich tygodniach zaszło w nim wiele zmian, o czym więcej pisał Kamil na AntyWebie. Ja zaś skupię się jedynie na elektronicznej wersji, która trafiła na Androida, a dużymi krokami zbliża się również na iOS.  I mimo mej nieskrywanej sympatii do magazynu i treści którą oferuje, nie da się ukryć, że przed autorami mobilnej jego odsłony jeszcze sporo pracy, nim będzie mogła równać się z najlepszymi na rynku. Po otwarciu programu naszym oczom ukazuje się lista dostępnych z jej poziomu numerów. Póki co widnieje tam tylko jedna okładka, najnowszego wydania dostępnego po przemianach. Co znamienne — w ramach promocji dostępny jest w całości za darmo. Klikając nań otwieramy podstronę z podsumowaniem zawartości oraz opcją pobrania całego wydania lub ich podglądem. I tutaj pierwsze „ale” — bardzo cenię sobie wysoką jakość materiałów graficznych, jednak konieczność pobrania całości (a ta waży kilkaset megabajtów) nim zaczniemy lekturę jest sporą próbą dla mojej cierpliwości. Bo dodatkowym utrudnieniem był też fakt, iż nie mogłem „minimalizować” aplikacji podczas pobierania. Coś tu ewidentnie poszło nie tak jak trzeba.  Ale kiedy wszystkie dane znajdą się już w pamięci naszego urządzenia to możemy przejść do części właściwej, czyli lektury. Strony magazynu wyświetlane są standardowo w widoku zajmującym… lwią część ekranu. Podstawowymi gestami rozszczepiania dwóch punktów na ekranie powiększamy widok, zaś przesuwając wskaźnikiem przesuwamy ekran. W prawym górnym rogu widnieje zaś ikonka odpowiedzialna za dodanie strony do ulubionych. Mimo że magazyn w cyfrowej wersji nie doczekał się specjalnego składu, to został okraszony opcją która zupełnie zmienia optykę mojego postrzegania go na urządzeniach mobilnych. Przeglądając któryś z artykułów możemy włączyć tryb czytania go jako tradycyjnego tekstu, bez udziwnień i grafik, po prostu — czarno na białym; tylko po co nam w takim przypadku te ciężkie megabajty pobierane przez kilkanaście minut? — nie mam pojęcia. W trybie tym możemy także dostosować wielkość czcionki czy dodać artykuł do ulubionych. Dodatkowe „ale” mam również do wymiksowanych wersji językowych. Część funkcji i komunikatów dostępna jest po polsku, inne zaś atakują nas mową Sheakspeare’a. No ale jest czas na to, by wszystko poprawić. Wszystko wskazuje na to, że numer będzie już płatny, dlatego funkcję uiszczania opłat z poziomu urządzeń mobilnych autorzy również będą musieli rozwiązać z należytą gracją, a przy okazji popracować również nad wspomnianymi niedociągnięciami. Na chwilę obecną polecam wersję przeglądarkową, przynajmniej nie musimy czekać na pełny numer… Aplikacja dostępna jest za darmo na platformie Google Play. PS. Na koniec, dla czepliwych, chciałbym jeszcze dodać, że mimo iż za projekt odpowiedzialni są m.in. P. Borawski i P. Kozierkiewicz, współpracujący z AntyApps i na co dzień prowadzący serwis Niezgrani.pl, nie miało to wpływu na ocenę aplikacji :-). 