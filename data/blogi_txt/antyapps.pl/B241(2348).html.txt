22.11.2011 Kreatywność to w dzisiejszych czasach słowo-klucz. Każdy chce być kreatywny. Cywilizacja stworzyła tak dużo rzeczy, ludzie wpadli już na tyle pomysłów, że naprawdę trudno wyjść na salony z niepowtarzalną ideą. Nikt nie mówi jednak o tym, że nie można wykorzystywać znanych już pomysłów, zmieniając jedynie ich formę. Tak właśnie jest z grą Mini Army, która opiera się o zasady Snake’a! Mini Army to produkcja studia Orangepixel, które odpowiada za takie tytuły jak recenzowany niedawno Meganoid. Gry tego producenta cechują się zawsze dużą grywalnością, ciekawym pomysłem i przyjemną oprawą audiowizualną – tak jest i w tym przypadku. Jak w to się gra? Gra jest oparta o ideę Snake’a, która została przeszczepiona na nowy grunt. Do sterowania w Mini Army wykorzystujemy tylko dwa przyciski osadzone na ekranie dotykowym, odpowiadające za skręcenie w lewo lub w prawo. Wężyk przyjął tutaj postać żołnierzy idących za sobą krok w krok, a zbierane kropki to w tym przypadku żołnierze wrogiego wojska, którzy po schwytaniu zostają przydzieleni do naszego oddziału, wydłużając wężyka. Gra wnosi też pewne elementy realizmu, to jest aby móc zaatakować inne elementy wrogiego oddziału, na przykład czołg, najpierw sami musimy posiadać silną armię.  Czy warto? W Android Markecie dostępna jest zarówno darmowa, jak i płatna wersja gry. Myślę, że sześć złotych za tę grę to nieduża kwota, a pozwala znieść irytującą reklamę na górze ekranu, która zasłania pole gry, a dodatkowo wnosi nowy tryb gry – Tactics. Warto dodać w tym momencie informację, że gra działa z powodzeniem, bez jakichkolwiek zacięć również na smartfonach z niskiej półki. 