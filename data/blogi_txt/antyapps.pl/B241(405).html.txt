08.11.2011 Czytniki kodów kreskowych to standard w dzisiejszych czasach. Ręczne nabijanie cen na kasę fiskalną można dostrzec chyba tylko w małych firmach i spożywczakach. Tymbardziej cieszy fakt, że zauważono potencjał smartfonów i oddano skanery kodów kreskowych zwykłym konsumentom w postaci odpowiednich aplikacji. Jedną z nich jest właśnie Barcode Scanner. Skaner kodów działa tu rewelacyjnie. Wystarczy ustawić kod kreskowy w polu widzenia kamery, a aplikacja zeskanuje go w ciągu sekundy, najwyżej kilku przy złych warunkach oświetleniowych. Po zeskanowaniu kodu uruchamiany jest ekran z informacjami na temat produktu. I tu pojawia się pierwszy problem. O ile rozpoznawane są globalne produkty, o tyle stricte polskie – praktycznie w ogóle. Zdarza się, że program wykryje klasę produktu, na przykład zaliczył książkę z Helionu do kategorii Book, ale to wszystko. Brakuje bazy polskich produktów. Myślę, że odpowiednie nagłośnienie problemu spowodowałoby, iż znalazłoby się kilku chętnych do rozbudowania bazy danych, nawet w formie wolontariatu. Drugi problem jest taki, iż nie tylko Barcode Scanner nie wykrywa polskich produktów, ale również Google. Na ekranie po zeskanowaniu kodu widoczne są odpowiednie przyciski przekierywujące do wyszukiwania produktu właśnie w Google czy zakupu za pomocą Google Shopper. Funkcje te nie działają dla polskich produktów. Barcode Scanner może natomiast posłużyć polskim użytkownikom jako skaner kodów QR. Te rozpoznaje bez problemu, bo całkiem inna jest ich specyfika. Kody QR zawierają dane same w sobie, dlatego nie stanowi problemu wyświetlenie informacji, które przekazują. W narzędzie to została nawet wbudowana funkcja generowania kodów QR, które to rozwiązanie jest rewelacyjne. Zamiast przesyłać dane o kontaktach, linki do aplikacji w Android Markecie czy zakładki z przeglądarki, możemy za pomocą kilku kliknięć wygenerować kod. Następnie zostaje on wyświetlony na naszym ekranie tak, że druga osoba może go zeskanować. Podsumowując program jest naprawdę użyteczny. Pomimo tego, że spora część funkcjonalności nie działa dla naszych produktów, warto posiadać go jako skaner kodów QR. Barcode Scanner jest dostępny w Android Markecie za darmo. 