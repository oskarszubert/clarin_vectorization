11.06.2012 Informatorów, związanych z aktualnie trwającym Euro, mamy w Google Play wiele. Niektóre lepiej, niektóre gorzej wykonane. W dzisiejszym odcinku „bądź na bieżąco z Euro” w roli głównej występuje Euro Informer. Jeśli o mnie chodzi to nie czuję tej piłkarskiej gorączki, ale wielu moich znajomych – owszem. Tematy rozmów bardzo często zahaczają o Euro i piłkę nożną, a ja oczywiście nie mam zielonego pojęcia o czym mowa. Nie znam odpowiedzi na pytanie ile zremisowała Grecja z Polską, kiedy kolejny mecz naszych albo kto dostał czerwoną kartkę. Może sprecyzuję… Nie wiedziałem – dopóki nie zainstalowałem Euro Informera.  Program, o którym mowa to swoiste kompedium wiedzy potrzebnej fanom euro, ale nie tylko tym z Polski. Otóż oprócz wiadomości z polskich i ukraińskich stadionów, mamy także bardzo przydatną listę telefonów – np. na pogotowie, policję albo do ambasady. Znajdziemy w nim także kalendarz meczów i oficjalny poradnik kibica, stworzony przez UEFA, a w którym znajduje się wiele ciekawych i przydatnych informacji dla przyjezdnych. Nie przeczytamy w nim co to spalony, ale dowiemy się co oznaczają 3 gwiazdki w przypadku hotelu, czy jak bezpiecznie kupić bilet na euro i co zrobić, jeśli nie będziemy mogli z niego skorzystać. Perełkę zostawiam jednak na koniec – jest to wyszukiwarka bankomatów, restauracji, pubów, klubów, stacji benzynowych i wielu, wielu innych miejsc. Na jakiej zasadzie to działa? Otóż wyszukiwarka, przy pomocy GPS albo Wi-Fi, lokalizuje nas na mapie miasta i dostarcza informacje o wybranym typie miejsca, w wybranej przez nas odległości. Wynik przedstawiony jest za pomocą pinesek umieszczonych na mapie. Euro Informer nie wygląda źle, ale nie jest jakoś szczególnie piękny. Przypomina troszeczkę iOSową aplikację, co jest sporym minusem. Niemniej – zawartość jest bardzo bogata i przydatna, szczególnie dla przyjezdnych, bo niesamowicie ułatwia ona dotarcie do wybranego przez nas miejsca. Program oczywiście jest darmowy i znajdziemy go w Google Play (oraz wersji na iOS). 