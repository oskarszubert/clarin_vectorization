30.08.2012 iPad staje się coraz ciekawszym narzędziem dla fanów wszelkiego rodzaju RPG. Ciekawe pozycje znajdą dla siebie zarówno zwolennicy klasycznej odmiany z dziesiątkami statystyk i barwną fabułą, fani cRPG gdzie esencją gry będzie walka, jak i miłośnicy jRPG, które w specyficzny sposób łączy to wszystko. Do App Store trafił właśnie kolejny tytuł, dobrze znany posiadaczom konsol Xbox 360 i komputerów PC – Bastion. Ten nietypowy RPG przez wielu zaliczany jest do kategorii indie, czyli gier niezależnych. Nie do końca się z tym zgadzam, nie ma to jednak wpływu na to, że Bastion cechuje niecodzienna oprawa i niespotykany klimat. O jej wyjątkowości najlepiej świadczy ilość zdobytych nagród, pozytywnych ocen branży jak i samych graczy. Pomimo, iż trzonem gry jest akcja (co zbliża ją do cRPG), to nie zapomniano o fabule, stanowiącej ważny aspekt tej gry. W jej budowaniu pomaga narrator, który opisuje wszystkie kroki naszego bohatera. Czasem prześmiewczo, czasem poważnie, ale towarzyszy wszystkim naszym poczynaniom. Jest to jeden z najbardziej charakterystycznych elementów Bastionu.  Bastion przyciąga piękną, ręcznie rysowaną grafiką. W połączeniu z wymienionym wcześniej narratorem gra otrzymuje niesamowity klimat. To wszystko potęguje dopasowana do świata gry muzyka. Oprawa audiowizualna to jedna z najmocniejszych stron tej gry. Widać spójną wizję i staranne wykonanie w każdym elemencie produkcji. Jak na pochodną RPG gra nie jest długa. Można ją przejść w 5-6 godzin. Zła wiadomość? Bastion jest dostępna jedynie na iPady i to też nie wszystkie. Posiadacze pierwszej generacji mogą obejść się smakiem. Szkoda, wielka szkoda. Za przyjemność zagrania w ten świetny tytuł przyjdzie nam zapłacić 3,99€. 