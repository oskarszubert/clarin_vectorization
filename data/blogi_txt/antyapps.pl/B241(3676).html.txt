25.01.2012 Drodze rycerze! Czy marzyliście kiedyś o tym, aby w przerwie między spuszczaniem manta złoczyńcom i walką o serce najpiękniejszej księżniczki, pobawić się także w rycerza tak na niby? Poćwiczyć swoje umiejętności w jakże niestandardowy, gdyż smartfonowy sposób? Z pewnością przeszło Wam to przez głowę nie raz i nie dwa. I oto nadeszło rozwiązanie problemu – Shake Spears!, który nie tylko na to pozwala, ale jeszcze całkiem nieźle bawi!  W Shake Spears! wcielamy się w rycerza jakich wiele w średniowieczu, którego celem jest oczywiście zdobycie serce wybranej, przepięknej księżniczki. Kobieta jednak nie wierzy na słowo w miłość i potrzebna będzie dość ciężka przeprawa przez 100 walk na kopie, jak to zwykło się udowadniać swoją męskość niegdyś. Gra składa się z serii właśnie tylu pojedynków, podzielonych na 5-etapowe miasta. Co kilka zaś trafiamy do większego zamku, na którego końcu czeka nas pojedynek z potężniejszym i bardziej rozgarniętym bossem. Czy też nadrycerzem. Walki toczone są na koniach – z lewej strony jesteśmy my, z prawej oponent. Wojownicy zmierzają ku sobie, aby w ostatniej chwili, przed trafieniem, czas zwolnił, a my mieli czas na dokładne wycelowanie. Zarówno tarczą, jak i kopią. Z lewej strony ekranu ustawiamy bowiem wysokość obrony, z prawej ataku. Niemal jednocześnie trzeba zapanować nad oboma, co początkowo może powodować nieco zagubienia, ale jest tak naprawdę strasznie prostym, ale wciągającym systemem. Tym bardziej, że punktów trafień na ciele nie brakuje.  Aby nieco oderwać się od rzeczywistości, dorzucono tutaj też element magii. Za zdobyte w pojedynkach pieniądze można kupić kolejne zaklęcia przydatne w niemal każdym pojedynku. Używać ich mogą też przeciwnicy, co dodaje wątku strategicznego. Naszą postać można rozwijać – wraz z nabywaniem kolejnych poziomów staje się oczywiście coraz silniejsza i bardziej odporna na ciosy. Samych rycerzy zawarto kilka klas, coby dodatkowo urozmaicić rozgrywkę. Shake Spears! jest obecnie za darmo i zdecydowanie polecam ją wszystkim miłośnikom gier na iOSie. To bardzo świeża zabawa, natychmiastowa, a potrafiąca wciągnąć na dłużej. Syndrom „jeszcze jednego razu” jest tu bardzo silny. Shake Spare! można pobrać stąd. Wersję na iPady stąd. 