11.03.2013 W końcu udało mi się znaleźć wirtualny notes, który z powodzeniem łączy w sobie cechy aplikacji Evernote, serwisów takich jak Tumblr i Pinterest oraz klasycznego dziennika wprowadzającego nieco więcej porządku do codziennego planowania oraz organizacji czasu. Springpad to również idealne rozwiązanie dla wszystkich tych, którzy często mają potrzebę odciążenia swojej głowy z nowych pomysłów i bieżących spraw, o których często zdarza się zapominać. Aplikacja dostępna jest na urządzenia wyposażone w system Android lub iOS. Kiedy już zarejestrujemy się w serwisie, wybierzemy szatę graficzną naszego pierwszego notesu i nadamy mu nazwę, możemy zacząć wypełniać go treścią. Dopiero w tym miejscu poznajemy ogromny potencjał aplikacji. Poza standardowymi funkcjami, takimi jak notes czy kalendarz, możemy także dodawać zdjęcia, notatki głosowe, czy tworzyć listy zadań jakie mamy do wykonania w określonym czasie. Dodatkowymi kategoriami są także książki, muzyka, czy filmy, które możemy oznaczyć jako te, które już widzieliśmy lub dopiero planujemy zobaczyć i nie chcemy o tym zapomnieć. Twórcy Springpad zadbali o bazę tego typu pozycji, dzięki czemu wiele tytułów posiada swój własny opis i zdjęcie, przez co jedyne, co musimy zrobić, to wyszukać tytuł.  Kolejne treści, jakimi możemy wypełnić nasz dziennik, to przepisy kulinarne lub wymarzone przez nas gadżety. Warto nadmienić, że dodając nowe wpisy w profilu Springpad, sami decydujemy, co będzie upublicznione, a co prywatne. Serwis nabiera przez to cech społecznościowych, a my możemy bez końca szukać nowych pomysłów i inspiracji wśród tego, co udostępnili inni. Dzięki możliwości personalizacji dziennika możemy też podzielić swoje konto na część bardziej osobistą, widoczną tylko dla nas oraz tę, która funkcjonować będzie jako swojego rodzaju tablica znana z serwisów takich jak wspomniane na początku Tumblr i Pinterest. Aby jeszcze bardziej ułatwić dodawanie nowych pozycji w naszych cyfrowych notesach, twórcy aplikacji zadbali także o czytnik kodów kreskowych. Dzięki temu możemy jeszcze szybciej sporządzić listę zakupów albo po prostu zapisać nazwę produktu, o którym nie chcemy zapomnieć.  Aplikacja była testowana na HTC Desire Z i muszę powiedzieć, że użytkowanie dziennika na tablecie będzie z pewnością wygodniejsze. Na niespełna 4-calowym wyświetlaczu wszystko wydaje się nieco za małe, jednak przy tak szerokim wachlarzu funkcji twórcy i tak zrobili wszystko co mogli, aby w pełni wykorzystać przestrzeń ekranu. Springpad z pewnością przypadnie do gustu wszystkim tym, którzy cenią sobie porządek i dobrą organizację. Powinni go polubić również ci, którzy lubią dzielić się z innymi swoją kreatywnością oraz polecać innym to, co podoba się im samym. 