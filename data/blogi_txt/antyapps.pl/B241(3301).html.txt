25.10.2011 Temat banalnych, lecz wciągających gier powraca jak rzeka. Istotnie urządzenia mobilne mają swoje ograniczenia i twórcy gier na nie muszą iść na kompromis. Nie wszystko da się osiągnąć na smartfonie mniejszym od dłoni, stąd wiele gier ma prostą oprawę audiowizualną, jednak zachwyca gracza pomysłem czy wykonaniem. Na tym polu liczy się również przede wszystkim grywalność. Doodle Dash to tego typu tytuł – prosty, obsługiwany jedynie dwoma palcami, jednak dający dużo frajdy. Tę pozycję cechują naprawdę proste zasady. Gra polega na tym, że żołnierz automatycznie cały czas idzie do przodu, a jedynymi czynnościami, jakie może wykonać użytkownik, to skok lub strzał z broni. Odpowiednie akcje wykonuje się poprzez naciśnięcie palcem lewego lub prawego dolnego rogu ekranu. To, że żołnierz cały czas podąża przed siebie, niezależnie od użytkownika, jest oczywiście uproszczeniem rozrywki, a jednocześnie ją uatrakcyjnia, gdyż po prostu nie możemy się zatrzymać. To sprawia, że gra staje się odrobinę trudniejsza. Poza tym w Doodle Dash pojawiają się różne dodatki typu nowe bronie czy możliwość prowadzenia wojskowego auta.  Tytuł ten nie jest może rewelacyjny, ale ze spokojem mogę polecić go każdemu, kto szuka darmowej, a jednocześnie przyjemnej gry na swojego smartfona. Ostrzegam jednak, że na tablecie gra nie prezentuje się zbyt dobrze. Mimo tego zachęcam do pobierania. 