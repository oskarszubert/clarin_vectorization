17.03.2012 Niektóre gry są po prostu banalne. Mimo tego wciągają na długo, bo mają „to coś”. Zupełnie tak jak kobiety, które stają się naszymi partnerkami :) Swego czasu zakochałem się w prostocie Curvy, gry logicznej, w którą od czasu recenzji gram do dziś. Jedna z niewielu gier, które tak mnie wciągnęły. Teraz mam dla Was produkcję wykorzystującą ten sam pomysł, jednak w innej formie. Jak w to się gra? Dokładnie tak samo jak w Curvy, ale możecie nie pamiętać, więc przypomnę. Jest to prosta gra logiczna, w której naszym jedynym zadaniem jest takie obrócenie puzzli, by te utworzyły jedną całość. W jaki sposób? Na każdym z puzzli znajduje się jakiś prosty wzór złożony z linii. Chodzi o to, by te linie połączyć razem. O ile w Curvy po prostu obracaliśmy różnokolorowe puzzle (przy czym kolory były konfigurowalne), o tyle tutaj tworzymy połączenie od źródła do krańców swego rodzaju kabli. Gdy połączenie jest nawiązane, te zaczynają świecić. Sporo futurystyczności, chociaż sposób jej osiągnięcia jest banalny. Zatem o ile Curvy budził skojarzenia z zamulaczem dla introwertyków, o tyle Source kojarzy się nowocześnie. Czy warto? Jest jednak spora różnica pod względem możliwości gry. Curvy jest mocno konfigurowalny, oferuje ogrom wielkości siatek i wspiera układanie puzzli w dwóch kolorach na raz. Source to jedynie różne wielkości siatek – i to wszystko. Minimalizm minimalizmem. Czasami można po prostu odnieść wrażenie, że grze czegoś brakuje. Zaletą obu gier jest to, że się nie kończą, bo puzzle generowane są automatycznie. Ułożenie jednej siatki to – w zależności od jej wielkości – od pół minuty nawet do godziny. Mimo tego oba tytuły są świetne. Polecam zapoznać się z nimi, zaczynając od Source, jako że ten jest prostszy. Jeśli załapiecie ideę i zacznie Was ona wciągać, sięgnijcie po znacznie bardziej konfigurowalne Curvy.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 