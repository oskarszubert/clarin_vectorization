28.10.2011 Glu Mobile to jeden z ważniejszych twórców trójwymiarowych gier na Androida. Zawsze podziwiam to studio deweloperskie za to, jak dużo udaje im się wyciągnąć z tych małych maszynek, które nosimy w naszych kieszeniach. Tak samo jest i tym razem, gdzie w nasze ręce trafia naprawdę fajna trójwymiarowa strzelanka z apokalipsą zombie jako motywem głównym. Gra nie wnosi specjalnie dużo pod względem innowacji, jednak jest tytułem, przy którym mile zabija się czas. Tak jak inne gry od Glu Mobile (na przykład Big Time Gangsta), również i ta opiera się głównie o mapę, z której wybieramy misje lub wybieramy się do sklepu. Mapa z misji na misję staje się coraz bardziej odkryta. Możemy w tym przypadku wczuć się w opowiadaną przez tę produkcję historię.  Misje bywają różne, ale oczywiście wszystkie opierają się o zabijanie zombie. Przykładowo musimy eskortować jakąś osobę lub obronić przed zombie naszego kompana, który transportuje zapasy do ciężarówki. Bardzo podoba mi się to, że gra w istotny sposób wyróżnia zabójstwa poprzez headshoty. Rzeczywiście, jeśli uda nam się wycelować w głowę, wystarczy jeden strzał, by zabić zombie. Sama animacja również uwypukla fakt, że głowa zombie została oderwana :) Sterowanie jest banalne. Jeżdżenie palcem po ekranie odpowiada za ustawienie celownika, podczas gdy kliknięcie w odpowiedni przycisk narysowany na ekranie wywołuje strzał z broni. Nic więcej nam nie potrzeba, wszak ostrzeliwujemy zombie z jednej pozycji, podczas gry nie poruszamy się. Gra jest dostępna za darmo w dwóch wersjach – krwawej i bezkrwawej. Model biznesowy Contract Killer: Zombies opiera się o zakupy wewnątrz aplikacji. Niech Was nie zmyli waga aplikacji. Tak samo jak w przypadku innych produkcji tego studia deweloperskiego – w Android Markecie dostępny jest jedynie instalator, który nastepnie dociąga brakujące kilkaset megabajtów. Pamiętajcie zatem o połączeniu przez WiFi! 