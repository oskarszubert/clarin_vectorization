17.10.2013 Wraz z premierą iOS7 i związanymi z nią znacznymi zmianami w wyglądzie nowego mobilnego systemu Apple otwarło się pole do popisu dla twórców aplikacji. Pokuszę się wręcz o stwierdzenie, że karty zostały rozdane na nowo – design nawet tych dotychczas najpiękniejszych i najbardziej dopieszczonych aplikacji nijak ma się do nowoczesnego, minimalistycznego i spłaszczonego interfejsu zaproponowanego przez giganta ze słonecznej Kalifornii. Widzę w tym ogromną szansę dla nowych graczy, którzy, o ile uda im się szybko zareagować, mają szansę zaistnieć w świadomości użytkowników. Calculator 7 to aplikacja, która równie dobrze mogłaby być dostarczana w pakiecie z najnowszym mobilnym systemem Apple. Program zaprojektowany z myślą o iPadzie idealnie wpasowuje się w nowy styl iOS 7. Aplikacja wydana przez Tap Nation to prosty i bardzo wygodny w użytkowaniu kalkulator. Program oferuje użytkownikom dwa tryby pracy: zwykły, dostępny w pionowej orientacji tabletu, oraz naukowy, dostępny w orientacji poziomej. Przełączanie się pomiędzy trybami polega na zmianie orientacji iPada z pionowej na poziomą i odwrotnie. Jest to pomysłowe i praktyczne rozwiązanie, które bardzo przypadło mi do gustu.  Całkiem ciekawie pomyślano również funkcję cofania działań użytkownika. Wystarczy przesunąć palcem z prawej do lewej strony, by cofnąć się do swojego poprzedniego kroku. W ten sposób możemy wrócić aż do początkowych działań wykonanych w obrębie danego cyklu obliczeń. Calculator 7 dostępny jest w za darmo. W komentarzach pod aplikacją w AppStore użytkownicy narzekają na reklamy zasłaniające połowę wyświetlacza. W moim przypadku nic takiego nie miało miejsca – reklama nie pojawiła się ani razu, a jedynym wyskakującym okienkiem było to zachęcające do wystawienia oceny aplikacji. 