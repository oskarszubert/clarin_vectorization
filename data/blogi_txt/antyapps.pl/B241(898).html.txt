12.02.2012 Watch TV to agregator strumieni różnych telewizji. Z jego poziomu otrzymujemy dostęp do ponad stu kanałów telewizyjnych. Pomysł ciekawy, ale jak wszystkie tego typu pochodzące ze stron trzecich, nie współpracujących z korporacjami, nie do końca działa, robi wszystko na okrętkę i brzydko wygląda. Watch TV kategoryzuje kanały zawarte w bazie po treści, którą reprezentują. Są tutaj takie kategorie jak między innymi muzyka, filmy, kreskówki czy rozrywka. Naprawdę fajnie, szkoda tylko, że część z nich nie działa. Oprócz tego walory estetyczne tej aplikacji są na naprawdę niskim poziomie. Szare, standardowe kolory aplikacji w Androidzie, to samo z menu. Po włączeniu strumienia wideo nie jest wcale lepiej. Obraz wygląda jak embeddowany z innego serwisu. Wewnątrz okna aplikacji znajduje się po prostu widżet strumieniujący wideo z innego źródła. Wygląda to okropnie, a bardzo podobnie do rozwiązania znanego z eskaTV. Jednym słowem żenada. Zastanawiam się, jak wiele osób jest w stanie sięgnąć po taki bubel tylko dlatego, że udostępniane strumienie są darmowe. Dziwi mnie także to, dlaczego takie aplikacje cieszą się jakąkolwiek popularnością, skoro na rynku istnieją tak rewelacyjne, a również darmowe rozwiązania jak na przykład ipla. WatchTV w Android Markecie odnotował przeszło pół miliona pobrań, a średnia jego ocen wynosi 3,8/5. Może to być po prostu efektem nieświadomości istnienia platform takich jak ipla lub po prostu maniakalna chęć stawania na opór prawu i piracenie wszystkiego, co się da. Bo legalne nie smakuje. Znam takich ludzi! Szczerze odradzam instalację tej aplikacji. Jestem natomiast ciekawy Waszych opinii na temat tego typu programów.  Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 