17.05.2013 Ciekawych gier, w których na jednym urządzeniu mobilnym może zmierzyć się jednocześnie dwóch lub więcej graczy nie znajdziemy w AppStore i Google Play oszałamiająco dużo. Fakt ten nieco mnie dziwi, gdyż iPad i tablety z Androidem ze względu na sporych rozmiarów ekran perfekcyjnie nadają się do tego rodzaju rozrywki. Znakomitym potwierdzeniem tej tezy jest gra Circulets, z którą to miałem ostatnimi czasy dużo do czynienia. Dwóch graczy i jedno urządzenie. Pojedynek jeden na jednego, w którym liczyć się będzie szybkość, precyzja, a nade wszystko – spryt. Nie ma miejsca na błędy, gdyż każdy zły ruch daje przewagę przeciwnikowi. Poznajcie Circulets – grę, która dostarczy Wam masy pozytywnych emocji i sprawi, że na czas rozgrywki ubędzie Wam nieco lat;)  Zabawa w Circulets jest przednia. Rozgrywka rządzi się niezwykle prostymi zasadami, których zrozumienie zajmie Wam dosłownie kilka sekund. Pole gry zostało podzielone na trzy części: środkową – najszerszą, oraz dwie skrajne przyporządkowane kolorami do rywalizujących ze sobą graczy. W obrębie środkowego obszaru pojawiają się różnokolorowe okręgi. Zadaniem gracza jest przeciągnięcie w swoją strefę okręgów o barwie pasującej do jego pola. Jednocześnie należy za wszelką cenę unikać przeciągania na swoją stronę kręgów przeciwnika (skutkuje to ujemnymi punktami) oraz polować na okręgi o neutralnej barwie (tych jest najmniej), których zdobycie punktowane jest najwyżej.  W Circulets znajdziemy dwa tryby gry: na czas oraz na punkty. W obu przypadkach trzon rozgrywki pozostaje taki sam – wygrywa osoba, która przeciągnie na swoją stronę większą ilość okręgów w odpowiednim kolorze. Podczas pojedynku na czas punkty zliczane są po upływie określonego przez użytkowników przedziału czasowego (do wyboru: 30, 60 lub 90 sekund), natomiast w rozgrywce na punkty pojedynek zostaje zakończony z chwilą osiągnięcia przez jednego z graczy określonego pułapu punktowego (20, 40, 60, 80 lub 100). W obu przypadkach zabawa jest wyśmienita i dostarcza całą masę radości.  Circulets miałem okazję testować na iPadzie drugiej generacji wyposażonym w najnowszą wersję systemu operacyjnego iOS (6.1.3). Wspominam o tym fakcie, gdyż podejrzewam, że odczucia z gry na mniejszym ekranie są zdecydowanie słabsze właśnie z powodu niewielkiej (a co za tym idzie niewygodnej dla dwóch osób) powierzchni wyświetlacza. Gra dostępna jest w AppStore oraz Google Play i kosztuje śmieszne pieniądze – w przypadku sklepu Apple jest to 0,89 euro, natomiast w przypadku Google – 3,16 zł. 