12.03.2012 W gronie swoich znajomych mam wielu posiadaczy różnego rodzaju smartfonów. Chyba nikt nie przeszedł obojętnie obok Angry Birds. Nie da się ukryć – to prawdziwy hit, który choćby w wersji DEMO pojawił się chyba na większości iPhonów na całym świecie. Co zrobić kiedy skrzeczące ptaki nam się już przejedzą? Wtedy przyjdzie czas na Monster Island!  Monster Island to gra, która swoją filozofią bardzo mocno przypomina wspomniane Angry Birds. Jednak tutaj nie niszczymy świń, a niebieskie stworki, które zaatakowały kolorowe i przyjazne Monster Island. Z pomocą małych „stworko-bomb” unicestwiamy kolejnych nieproszonych gości. Do odkrycia czekają 252 poziomy umieszczone na czterech wyspach, 16 postaci oraz 5 rodzajów wspomnianych „stworko-bomb”. Kolejne postaci oraz światy możemy odblokować dokonując zakupów w grze. Lokalną walutę zdobywamy pokonując kolejne poziomy, a jeżeli mamy ochotę nieco przyspieszyć tok gry, istnieje możliwość zakupu monet – ceny zaczynają się od 0,79€.  Monster Island wzbudził moją sympatię piękną grafiką przystosowaną do wyświetlacza Retina, przyjemną ścieżką dźwiękową, a także – co najważniejsze – ciekawymi poziomami, które wielokrotnie wymagają od gracza nie tylko czasu, ale także rozumu. Grę możecie pobrać z AppStore za jedyne 0,79€ – warto! 