17.09.2013 Pisanie pamiętnika wyszło z mody? Cóż, być może, co nie zmienia faktu, że w dalszym ciągu może to być jeden z najlepszych sposobów na przelanie swoich przemyśleń i wniosków w słowa. Jedni mogą to robić na anonimowym blogu w sieci, a inni w zabezpieczonej hasłem aplikacji. Mój Pamiętnik jest rzecz jasna odpowiedzią na potrzeby tych ostatnich. Do pisania pamiętnika nie potrzeba wiele. Z takiego też założenia wychodzi autor aplikacji, bo Mój Pamiętnik jest programem bardzo prostym i wręcz banalnym w obsłudze. Często jednak bywa tak, że rozwiązania najprostsze okazują się bardziej praktyczne niż rozbudowane i nafaszerowane dodatkowymi funkcjami kombajny. Czy i tym razem ta reguła się potwierdzi?  Aplikacja pozwala nam na utworzenie hasła, które będzie trzeba podać przy każdorazowej próbie uzyskania dostępu do wpisów. Te są szyfrowane w pamięci urządzenia z wykorzystaniem algorytmu AES-256, a więc nie powinniśmy się martwić o to, że ktokolwiek, kiedykolwiek dobierze się do naszego pamiętnika. No, chyba, że będzie znał hasło.    Interfejs programu bazuje na rozwiązaniach Holo UI. Jest on bardzo prosty, ale estetyczny. Na górnej belce znajdziemy informację o liczbie wpisów, a także system grupowania i sortowania. Wpływa to na sposób wyświetlania treści na ekranie głównym, dzieląc je na rozwijane grupy. Szkoda, że nie umożliwiono tutaj użytkownikowi na samodzielne decydowanie o tym, jaki zakres czasu go najbardziej interesuje. Na dolnej belce znajdziemy natomiast przycisk dodawania nowych wpisów, wyszukiwarkę oraz menu. W tym ostatnim umieszczono na razie tylko dwie pozycje: odnośnik do ustawień oraz polecenie synchronizacji. A skoro o synchronizacji mowa, to nie można pominąć jednej z najważniejszych funkcji Mojego Pamiętnika, czyli możliwości przechowywania naszych wpisów w chmurze Google Drive. Dzięki temu będą one dostępne z dowolnego urządzenia z Androidem, na które się zalogujemy. Nie ryzykujemy przy tym, że ktoś zawiedziony zabezpieczeniem hasłem odinstaluje program z systemu i tym samym pozbawi nas wszystkich treści.   Mój Pamiętnik to program bardzo prosty i ubogi w funkcje, choć autor zapowiada jego dalszy rozwój. W planach jest m.in. możliwość dodawania lokalizacji do tworzonych wpisów. Na chwilę obecną jest to rozwiązanie, które zapewne nie usatysfakcjonuje wszystkich, ale oferuje w zupełności wystarczający zasób funkcji do rozpoczęcia pisania własnego pamiętnika (pytanie na ile będzie to wygodne na klawiaturze urządzenia mobilnego). Do pełni szczęścia brakuje mi tutaj jeszcze możliwości formatowania tekstu oraz wstawiania multimediów do naszych wpisów. Być może fajnym pomysłem byłaby też możliwość dodawania wpisów audio. Dzięki temu ich treść nabrałaby nieco większego kolorytu. 