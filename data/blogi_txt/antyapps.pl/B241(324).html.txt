19.08.2013 W ten weekend zabrakło wpisu z naszej nowej serii o aplikacjach na Windows 8/RT. Pojawi się za tydzień, za to dziś mamy dla Was mały poradnik jak zainstalować u siebie jedną z najlepszych gier obecnie dostępnych na Windows 8/RT czyli Asphalt 7 od Gameloftu. Niestety, oficjalnie nie trafiła ona jeszcze do naszego rodzimego sklepu. Jak obejść ten problem? Jedną z moich ulubionych możliwości jakie pojawiły się wraz z premierą Windows Phone 8 i Windows 8/RT jest banalnie prosta zmiana regionów, a co za tym idzie sklepu z jakiego pobieramy nasze aplikacje. Z tej sztuczki skorzystamy przy pobieraniu Asphalt 7, a to dlatego że gra jak na razie jest dostępna jedynie w Meksyku. Całość powinna zająć niecałą minutę + długi czas pobierania i instalacji gry (ponad 1gb danych). 1. Aby zmienić region należy udać się do Panelu Sterowania - Zegar, język i region - Region- Zmień lokalizację 2. Na liście odnajdujemy Meksyk i klikamy zapisz.  3. Wybieramy ten link, uruchomi się strona www na której klikamy na logo sklepu.  4. Po przekierowaniu nas do aplikacji Sklepu pobieramy wersję testową.  5. Wracamy do ustawień regionu i zmieniamy lokalizacje na Polska. Gdyby ktoś chciał zakupić pełną wersję, jest to możliwe ale osobiście odradzam. Każdy region wymaga dodawania na nowo metod płatności. Nie jest to łatwe, dodatkowo przy kolejnych pobraniach gry zawsze będziecie musieli zmieniać ustawienia. Niestety data premiery Asphalt 7 w innych krajach nie jest znana. Warto jednak czekać i nacieszyć się demem (tylko 1 plansza). Na chwilę obecną jest to jedna z najładniejszych gier na Windows 8 i RT. Nie dane mi było sprawdzić jak działa na tabletowej wersji systemu. Gra instaluje się i uruchamia poprawnie, jednak tuż przed rozpoczęciem wyścigu wraca do ekranu Start. Bardzo możliwe, że winę ponosi za to wersja testowa Windows 8.1 RT.  Asphalt 7 rewelacyjnie wspiera pada od Xboxa, jednak nie radzi sobie z rozpoznaniem sterowania. Nawet na komputerze automatycznie nie dopasowuje się do klawiatury bądź też pada. Tak więc przed wyścigiem udajcie się do opcji i ustawcie jak chcecie kierować waszym samochodem. Dobrze wiedzieć że Gameloft coraz baczniej przygląda się temu systemowi. Czekam na oficjalną premierę gry w naszym kraju i zapowiedzi kolejnych tytułów. Aktualizacja: Gra jest już oficjalnie dostępna w naszym sklepie. Cena to niewielkie 6,99zł. Jeżeli wcześniej pobraliście demo, to teraz wystarczy tylko dokonać płatności. Bezpośredni link (w przypadku gdy jeszcze jej nie widzicie). 