12.06.2013 Discovr to stale rozwijana seria aplikacji służących do odkrywania. Dzięki grupie programów ze studia Filter Squad Pty Ltd poznamy interesującą muzykę, ciekawe filmy, godne uwagi produkcje mobilne, a także wartych obserwowania użytkowników Twitter’a. Aplikacje Discovr wyróżniają się minimalistycznym wyglądem i ciekawą nawigacją. Z okazji trwającej właśnie promocji wszystkie programy z serii możecie pobrać z AppStore za darmo! Discovr Music  Music to prawie najstarsza (tuż po dzierżącej palmę pierwszeństwa Discovr Apps), a na pewno najpopularniejsza aplikacja z całej serii. Program daje użytkownikowi dostęp do ogromnej bazy informacji o zespołach, wokalistach i wokalistkach z niemal całego świata. Przygodę z odkrywaniem nowej muzyki zaczynamy od wpisania w pole wyszukiwania nazwy zespołu, który stanowić ma punkt wyjścia, dla grup o podobnym profilu. Wokół naszego centralnego punktu, wyrastają kolejne odnóża będące rekomendacjami ciekawych i grających na podobną nutę, grup muzycznych. Wraz z kolejnymi “tapnięciami” graf widoczny na ekranie powoli się rozrasta, a na ekranie powoli kształtuje się rozbudowana sieć połączeń i zależności pomiędzy poszczególnymi zespołami i indywidualnymi artystami.  Discovr Movies  Oto w pełni interaktywna mapa filmów. Po wykonaniu pierwszego kroku, czyli wpisania tytułu filmu w pole wyszukiwania użytkownik zostaje przeniesiony do dynamicznego katalogu przedstawionego, podobnie jak w przypadku każdej aplikacji z serii Discovr, w formie grafu. Sugestie filmów proponowanych przez algorytm zastosowany w programie wydają się ok, ale ilość propozycji wyraźnie odstaje od reszty aplikacji z serii Discovr. Wyraźne braki dają się odczuć w przypadku prób wyszukania filmów rodzimej produkcji – takich produkcji w katalogu Discovr jest naprawdę niewiele. Movies pobierzecie z AppStore za darmo w wersji uniwersalnej. Discovr Apps  Apps to najstarsza aplikacja z serii Discovr. Program ujrzał światło dzienne 8 września 2012 roku i z miejsca zyskał sporą popularność. DA pozwala wyszukiwać aplikacje i gry zbliżone funkcjonalnością lub typem rozgrywki do tej aplikacji, którą podamy jako wzorcową. Całość działa w identyczny sposób, jak Music i Movies. Na ekranie tabletu lub smartfona tworzymy rozbudowaną sieć połączeń, której odnóża zaprowadzą nas w zupełnie nieznane zakamarki AppStore. Poziom propozycji serwowanych przez program określił bym jako średni – nierzadko zdarzało mi się ujrzeć wśród “podobnych aplikacji” pozycje, których założenia mocno odbiegały, lub wręcz nie miały nic wspólnego z wpisanym przeze mnie tytułem. Discovr People  Wydana w marcu ubiegłego roku Discovr People jest obecnie najmłodszym przedstawicielem serii. Aplikacja skierowana jest do użytkowników Twittera, którym nie wystarczają propozycje ciekawych kont do obserwowania serwowane przez oficjalnego klienta serwisu społecznościowego. People działa analogicznie do swoich starszych braci – wystarczy powiązać aplikację (nie jest to jednak wymagane, alternatywą jest ręczne wpisywanie nicków użytkowników) z własnym profilem na Twiterze i hulaj dusza. Graf ciekawych osobistości niejednokrotnie zaprowadzi nas do osób, na które korzystając z tradycyjnych metod wyszukiwania nigdy byśmy nie natrafili. Profil każdego użytkownika możemy oglądać w czytelnym panelu zawierającym wszystkie informacje na temat jego Twitterowej aktywności. Nic nie stoi również na przeszkodzie by swoje najciekawsze znaleziska dodać z poziomu Discovr People do listy obserwowanych. Aplikację w wersji uniwersalnej możecie pobrać z AppStore za darmo. 