04.09.2013 Rok szkolny już się rozpoczął, tysiące ludzi musiało wrócić do szkolnych ławek by zmagać się z kolejnymi 45-minutowymi zestawami nie zawsze interesujących zajęć. Studenci mają jeszcze chwilę laby, ale niebawem również zmuszeni będą wrócić na uczelnię. Dlatego warto wyposażyć się w aplikację, która pozwoli stworzyć czytelny plan zajęć, mając na uwadze fakt, by znalazły się tam wszystkie niezbędne informacje. Classes jest pod tym względem produktem kompletnym, także jeśli jeszcze nie wypełniliście tych piekielnych rubryk między poniedziałkiem a piątkiem w żadnym innym programie, warto dać mu szansę. Aplikacja podzielona jest na 3 główne sekcje: kalendarz z planem lekcji, lista zadań do wykonania w domu oraz egzaminy. Wydaje mi się, że żadnej z nich nie trzeba poświęcać specjalnej uwagi, bowiem ich tytulatura mówi sama za siebie. Ale jak je solidnie wypełnić? Warto zacząć od zajrzenia do „ustawień”, czyli pod ikonkę z charakterystycznym trybikiem. Tam dostępne są ustawienia związane z sekcjami takimi jak nauczyciele, typ zajęć, sale czy przedmioty. Warto wcześniej zdefiniować ich zestawy i przyznać każdemu z wpisów określony kolor. Wszystkie te czynności można wykonać już przy dodawaniu ich do planu lekcji czy do którejś z pozostałych sekcji, jednak stworzenie wszystkich elementów z góry z pewnością pozwoli przyspieszyć ten proces.  Samo ustalanie listy zajęć do trudnych nie należy — jeżeli zdecydowaliśmy się wcześniej zdefiniować wspomniane elementy, należy kliknąć na termin, dostosować godziny trwania lekcji, wykładu czy ćwiczeń, wskazać salę, przedmiot, nauczyciela i jest! Oczywiście jeżeli nie chcecie mieć tej listy do końca kompletnej i sama nazwa przedmiotu Wam wystarczy, to nie ma najmniejszego problemu. Ciekawym dodatkiem są dwie dodatkowe sekcje, w których możemy prace domowe, a także zanotować znane najczęściej z dużym wyprzedzeniem daty egzaminów. Nie mogło zatem zabraknąć systemu powiadomień, który odpowiednio wcześniej nam o nich przypomni :) Jako zbędny z mojego punktu widzenia bajer służy odliczenie czasu do końca danych zajęć, ot, taki dodatek dla nikogo. Tego samego nie powiem jednak o backupie, który jest obecny i szczerze mówiąc, nie wyobrażam sobie takiej aplikacji bez opcji wyeksportowania danych w razie problemów z używanym urządzeniem.  Mimo że w tym roku z planu lekcji już nie skorzystam, to Classes wydaje mi się znakomitym narzędziem dla wszystkich, którzy jeszcze z takich przybytków korzystają, to najbardziej kompletna aplikacja tego typu jaką miałem dotychczas przyjemność testować. W wersji uniwersalnej można ją nabyć w AppStorze za 1,99$ — za dodatkowego dolara można w ramach IAP odblokować dostęp do specjalnych fukncji, pozwalających na tworzenie kilku planów jednocześnie, a także ich eksport w formie PDF. 