22.02.2013 Po Flick Champions oraz zeszłorocznej Flick Champions World Edition, kwestią czasu wydawała się mi premiera kolejnej części serii sportowych zręcznościówek. Moje przypuszczenia okazały się trafne – w połowie lutego do AppStore zawitała zimowa edycja popularnych Flick‘ów. Historia zaczyna się w 2011 roku. Chillingo wydaje iOS‘ową wersję Flick Champions – prostej zręcznościówki, w której wszyscy użytkownicy sprzętów z logo nadgryzionego jabłka mogą zmierzyć się z drużyną sterowaną przez komputer lub innego gracza, w kilku popularnych dyscyplinach sportowych. Gra spotyka się z przychylnym przyjęciem. Zeszłoroczne Letnie Igrzyska Olimpijskie stają się doskonałym pretekstem do zaprezentowania drugiej części Flick. Flick Champions World Edition umożliwia rywalizację w jednej z ośmiu dyscyplin, które możemy oglądać na transmisjach z Londynu. Tym razem aplikacja jest uniwersalna, co oznacza, że posiadacze smartfona i tabletu Apple pobierając ją z AppStore, zapłacą za grę na oba te urządzenia tylko raz (pierwsza część Flick Champions dostępna była w w markecie z aplikacjami w dwóch wersjach – osobno na iPhone’a i iPad’a).  Najnowsza, trzecia część Flick przeznaczona została dla miłośników sportów zimowych.  Flick Champions Winter, to podobnie jak poprzedniczka, aplikacja uniwersalna, a jej cena została ustalona na 0,89 euro. W najnowszych Flick’ach będziemy mieli okazję rywalizować w sześciu dyscylinach sportowych: slalomie, łyżwiarstwie, skokach narciarskich, hokeju, curlingu oraz… bitwie na śnieżki. Czysto zręcznościowe podejście do rozgrywki prezentowane we wszystkich dotychczasowo wydanych częściach serii bardzo mi odpowiada. Jest lekko, łatwo i przyjemnie. Flick Champions Winter nie jest pod tym względem wyjątkiem. Gra oferuje trzy tryby rozgrywki: Quick Game, Champ Mode oraz Cups. Quick Game: decydujemy się na jedną z sześciu dostępnych dyscyplin, wybieramy poziom trudności oraz kraj, który chcemy reprezentować (jest Polska) i zaczynamy zabawę. Szybko i bez zobowiązań. Champ Mode: tworzymy własny puchar. Pierwszym krokiem jest wybranie czterech z sześciu dostępnych dyscyplin sportowych. Wyselekcjonowane konkurencje zostają automatycznie ułożone w taki sposób, by poziom ich trudności systematycznie wzrastał. W tym trybie możemy naszego zawodnika wyposażać w specjalne moce ułatwiające rywalizację z konkurentami. Cups: ponownie przed nami sześć dyscyplin znanych z poprzednich trybów rozgrywki. Każda z nich została podzielona na trzy puchary o różnym stopniu trudności. Ukończenie najłatwiejszego odblokowuje dostęp do średniego, a zakończenie z sukcesem średniego daje możliwość zmierzenia się z przeciwnikami na najwyższym.   Obok trzech wymienionych powyżej sposobów rozgrywki w Flick Champions Winter funkcjonuje Daily Challenge, czyli codzienne wyzwanie. Dziś jest to na przykład: przejechanie 35 bramek w slalomie oraz zdobycie czterech goli w hokeju. Każde wyzwanie trwa 24 godziny, a wypełnienie go skutkuje przyznaniem dodatkowych punktów doświadczenia oraz monetami, za które możemy kupić ułatwiające grę dodatki. Oprawa  gry jest typowa dla serii – charakterystyczna grafika i szybka, zagrzewająca do boju muzyka stoją na dobrym poziomie i mogą się podobać. Z drugiej strony, jeżeli mieliście już do czynienia z poprzednimi tytułami z serii Flick, może dopaść Was uczucie Deja vu. Wszak wszystko to już gdzieś było, tyle że w delikatnie zmienionej oprawie. 