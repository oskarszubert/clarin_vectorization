21.09.2012 Powoli kończący się tydzień obrodził w AppStore w całą masę aktualizacji związanych z debiutem najnowszego systemu mobilnego dla urządzeń z logo nadgryzionego jabłka. Nie obyło się również bez kilku ciekawych premier i obniżek – wczoraj nie mogliśmy wyjść z zachwytu nad najnowszym dzieckiem Ubisoftu, czyli nowym Raymanem stworzonym specjalnie z myślą o smartfonach i tabletach z dotykowym ekranem. Dziś, ze względu na trwającą właśnie promocję, na tapetę trafia nie mniej udana produkcja – Extinction Squad. Jest to niezwykle dynamiczna i kolorowa zręcznościówka, która śmiało może powalczyć z wspomnianym Raymanem o pierwsze miejsce na podium zarezerwowane dla najlepszej gry miesiąca. W Extinction Squad wcielamy się w obrońcę natury i ratownika zagrożonych gatunków. Ptaki Dodo, goryle, pandy, lwy, kangury i inne gatunki będą skazane na zagładę jeżeli nie weźmiemy sprawy w swoje ręce… a raczej palce, no dobra, tak właściwie to w… jeden palec. Jedynie tyle potrzeba, by w pełni opanować sterowanie dwójką panów trzymających trampolinę, za pomocą której ratujemy spadające z klifu dziesiątki, a później setki i tysiące sympatycznych zwierzaków. Zadanie nie jest proste – wymaga refleksu i wyczucia, w przeciwnym razie ujrzymy na ekranie krwawą miazgę (dosłownie), a tego chyba nie chcemy?; Gra została podzielona na dwa tryby różniące się nieco zasadami. W pierwszym – Adventure, gracz przemierza kolejne kontynenty ratując zwierzęta i zbierając różnorakie bonusy – ogólnie zabawa przebiegałaby bezstresowo gdyby nie co chwila spadające z nieba bomby, z którymi zetknięcie kończy żywot dzielnych obrońców przyrody. Drugi tryb, o nazwie Count Down okazuje się nieco bardziej wymagający. Tym razem nie przemierzamy całego świata, a wybieramy konkretną lokalizację – to na niej toczyć się będzie rozgrywka aż do śmierci – albo naszych bohaterów, albo wszystkich żyjących na danym kontynencie futrzaków. Zabawa w tym trybie ograniczona jest szybko upływającym czasem i polega na uratowaniu określonej liczby zwierzaków w ciągu kilkudziesięciu sekund. Po wykonaniu zadania zostaje nam przydzielona kolejna pula zwierząt do uratowania i dostajemy kolejne cenne sekundy, których jednak coraz bardziej zaczyna brakować.  Oprawa w Extinction Squad jest wyśmienita. Zachwycają modele zwierząt i ich animacje – może to zabrzmi niestosownie, ale wielką przyjemność sprawia patrzenie, jak ptaki Dodo, czy rekiny spadają ze skały i rozbryzgują się na twardym podłożu:) Gra ma świetnie wyważony poziom trudności oraz oferuje całkiem sporo różnorakich bonusów i smaczków. Teraz, gdy tytuł dostępny jest za darmo (w wersji uniwersalnej) grzechem byłoby się w niego nie zaopatrzyć. By to zrobić wystarczy kliknąć tutaj:) Ocena: 5+ 