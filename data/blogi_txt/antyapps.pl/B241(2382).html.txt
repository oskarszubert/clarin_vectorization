10.05.2012 Bankowość elektroniczna na dobre przeniknęła nasze życie. Wypłata w formie przelewu na konto to już chyba standard. Dodatkowo funkcjonalność przelewów ekspresowych i inne ciekawostki. To jednak nam Polakom nie wystarcza. Chcemy mieć dostęp do konta bankowego z poziomu smartfona. Szybko i wygodnie. ING ze swoją aplikacją idealnie wpisuje się w ten trend, oddając swoim klientom naprawdę dopracowany produkt. Pierwszy kontakt z aplikacją to nadanie numeru PIN do logowania. Rewelacja. W dobie coraz większej liczby malware pojawiającego się na Androida lepiej jest korzystać z różnych haseł na telefonie i przez www. To jedna kwestia. Druga jest taka, iż o wiele szybciej wpisać czterocyfrowy PIN na ekranie dotykowym, aniżeli pełne hasło do serwisu transakcyjnego. Logowanie do mBanku z poziomu telefonu zajmuje milion razy więcej czasu, zwłaszcza mi – przy kilkunastoznakowym haśle. ING ma w tym miejscu dużego plusa. Po nadaniu PIN-u i zalogowaniu się do aplikacji widzimy trzy główne zakładki: Strefa Klienta, Poznaj ING oraz Kontakt. W tym miejscu można było umieścić coś innego. Zdecydowanie lepiej, gdyby aplikacja startowała na ekranie Strefy Klienta, gdyż z pozostałych raczej rzadko się korzysta. Z drugiej strony taki był zamysł twórców, aby pierwszy ekran był maksymalnie minimalistyczny, bo uwaga ma w dużej części koncentrować się na tak zwanym wskaźniku rachunku. Jest to pasek, który wyświetla graficznie stan naszego konta. Użytkownik ustawia, jaka jest dla niego kwota minimalna, a jaka maksymalna, by potem program mógł wyświetlać poziom konta graficznie – bez podawania konkretnych liczb. Jednym słowem wystarczy szybki rzut okiem na ekran główny by mniej-więcej określić stan konta, a jednocześnie nie dać do zrozumienia osobom zaglądającym przez ramię, w jakiej kondycji finansowej się znajdujemy. Kolejny plus dla ING. Nawigacja po rachunkach, tudzież funkcjonalności związanej z przelewami jest po prostu genialna. Rozwijamy tutaj listę w formie drzewa. Na przykład po wybraniu Moje ING wyświetlają nam się kolejne gałęzie – Oszczędności, Rachunki itd. Dokonując wyboru, rozwijamy kolejną gałąź z konkretnymi rachunkami. Po kliknięciu w dowolny z nich widzimy nastomiast historię operacji na koncie. Korzysta się z tego szybko i przyjemnie. Aplikacja mobilna ING to nie tylko podglądanie stanu konta, historii rachunku czy dokonywanie przelewów. Z poziomu programu możemy dowiedzieć się więcej na temat całej gamy produktów finansowych oferowanych przez bank, znaleźć najbliższą placówkę czy bankomat. Pojawia się tutaj także opcja kontaktu z wyszczególnionymi przypadkami typu zastrzeżenie karty. Aplikacja jest rewelacyjna i nie mam pojęcia, dlaczego zyskuje słabe noty w Google Play. Wygląda i działa znacznie lepiej niż aplikacja mBanku, a korzystam z obu. Dziwi mnie to tymbardziej, że to przecież mBank jest tym nowoczesnym, elektronicznym bankiem. Jak widać – nic nie trwa wiecznie i sporo zmienia się na rynku. Klientów ING zachęcam do pobierania aplikacji. Oczywiście jest dostępna za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 