19.08.2013 Gamifikacja, czy jak mawiają niektórzy — grywalizacja, od kilku lat stale wdziera się do wszystkich dziedzin życia. Dla niezorientowanych powiem w skrócie, że chodzi o dołączanie do różnych miejsc elementów znanych z gier — zdobywanie punktów doświadczenia i podobnych, którymi najczęściej rywalizujemy z innymi użytkownikami. Twórcy HabitRPG postanowili podobne rozwiązanie zaimplementować do listy zadań. Jeśli zależy Wam na jak najlepszych wynikach, warto realizować postawione sobie cele! :-) Zabawę rozpoczynamy od stworzenia konta w serwisie. Później możemy już do woli dodawać rutynowe działania, którymi chcielibyśmy się pochwalić w aplikacji — ale nie tylko. Istnieje również możliwość stworzenia szybkiej listy zadań do wykonania, w tym celu wystarczy przejść do odpowiedniej zakładki, kliknąć w ikonę plusa znajdującą się w prawym górnym rogu i wklepywania kolejnych czynności które musimy prędzej czy później wykonać. Po tym jak się już z nimi uporamy, możemy je bez żadnego „ale” odznaczyć na liście. Wynagradzani za to będziemy punktami doświadczenia, które pozwolą nam się wzbić się na kolejne poziomy. Trzeba jednak mać się na baczności i kiedy już się na coś decydujemy — należy się tego trzymać. Mam tu na myśli listę dziennych rutyn, bowiem jeśli się zapomnimy i ich nie wykonamy, będziemy automatycznie tracić energię.  Za uzyskiwane w ten sposób pieniądze będziemy mogli wzbogacać nasz inwentarz. Dodatkowy pancerz pozwoli nam na mniejsze obrażenia, w przypadku gdy… nie wywiążemy się z któregoś zaplanowanego zadania. Nie powiem, ciekawy sposób na przywiązanie gracza i prowokowanie do realizowania założonych przez siebie celów. I cały projekt wygląda dość interesująco, ale… no właśnie, ale w mobilnej wersji niespecjalnie wzbudził moją sympatię. Bez znajomości zasad panujących w grze reguł jest dość ciężko. A twórcy nie pomyśleli o takich prozaicznych rzeczach jak samouczki czy instrukcje, które pomogą nam się odnaleźć w tym życiowym RPG. Dopiero po chwili spędzonej z „pełną” wersją dostępną w przeglądarce, rozwiane zostały wszelkie me wątpliwości. Powitano mnie tam tutorialem, a później mogłem jeszcze zajrzeć do listy najczęściej zadawanych pytań czy nawet obejrzeć ponad dwudziestominutowy film instruktażowy na YouTube. Szkoda — rozumiem, że mobilne wydanie HabitRPG skierowane jest głównie do zaangażowanych w tę zabawę użytkowników, ale wydaje mi się, że to także znakomita okazja by pozyskać nowych graczy. A błądzenie w ciemno raczej nie należy do moich ulubionych zadań, więc jako standardowy użytkownik prawdopodobnie po tak enigmatycznym pierwszym wrażeniu szybko pozbyłbym się aplikacji z telefonu i nigdy do niej nie wrócił. HabitRPG nie wygląda źle i jest dość ciekawym podejściem do listy zadań. Lojalnie jednak ostrzegam, że jeśli chcecie wziąć udział w zabawie, to bezpieczniej będzie rozpocząć od wersji przeglądarkowej, gdzie zapoznacie się z całą mechaniką oraz regułami zabawy. Aplikacja dostępna jest za darmo na platformie Google Play. 