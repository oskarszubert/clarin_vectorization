25.05.2012 Portfolio mobilnych aplikacji należących do Facebooka nadal się powiększa. Do przejętego niedawno Instagramu, menadżera stron opublikowanego w tym tygodniu, oraz wydanego wcześniej Messengera dołącza Camera. Facebook Camera bo tak brzmi pełna nazwa opublikowanej wczoraj aplikacji, to program, który ma za zadanie ułatwić nam umieszczanie i przeglądanie zdjęć udostępnianych na Facebooku. Dodawanie kilku zdjęć jednocześnie, nakładanie filtrów na fotografie, wygodne przeglądanie opublikowanych ostatnio grafik przez nas i naszych znajomych to trzy główne funkcje Facebook Camera, który od wczoraj możemy pobrać z App Store. Jak to działa w praktyce? Równie dobrze jak jest opisane. Tuż po uruchomieniu programu, na ekranie naszego telefonu możemy zobaczyć strumień ostatnio opublikowanych zdjęć przez naszych znajomych. Duże, wyraźne fotografie ogląda się nawet przyjemniej niż na komputerze. Facebook Camera to jednak przede wszystkim aplikacja, która ma nam ułatwić dodawanie zdjęć. To właśnie dzięki niej opublikujemy więcej niż jedno zdjęcie na naszej tablicy, a same fotografie zyskają unikalny wygląd dzięki możliwości nakładania filtrów.  Cieszący oko nowoczesny design dostosowany do ekranu Retina, intuicyjna obsługa oraz (co najważniejsze) przydatność czyni z Facebook Camera aplikację, która z pewnością na długo pozostanie wśród zainstalowanych aplikacji na moim telefonie. Korzystasz z Facebooka? Musisz spróbować. Program pobierzecie bezpłatnie z App Store. 