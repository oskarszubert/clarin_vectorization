02.09.2013 Całkiem niedawno pisałem o aplikacji Orbitz, która pomaga nam odnaleźć niezbędne informacje podczas zagranicznych podróży, gdy niespodziewanie przyjdzie nam szukać nowego połączenia lotniczego, wynająć pokój w hotelu lub zarezerwować samochód w wypożyczalni. Zadania TripCase są bardzo podobne z tą różnicą, że tym razem będziemy mogli zaplanować naszą wycieczkę od początku do końca z uwzględnieniem ważnych spotkań, zakwaterowania, sposobu przemieszczania się i wielu innych aspektów wyprawy. W końcu wszystkie elementy dalekich wycieczek, które zapisywaliśmy na oddzielnych kartkach lub próbowaliśmy spamiętać, znalazły się w jednej wygodnej aplikacji odciążającej nasz umysł od ciągłych rozważań „czy aby napewno wszystko załatwiłem?”. Pierwszym krokiem będzie oczywiście rejestracja w serwisie TripCase i weryfikacja naszego konta z poziomu skrzynki pocztowej. Gdy tylko założymy swój indywidualny profil, należy wybrać cel naszej wyprawy. Możemy to zrobić ręcznie lub wysyłając mailem dane związane z naszą rezerwacją. Na podstawie numerów rezerwacji zrobionych w serwisach współpracujących z TripCase (hotele, linie lotnicze, biura podróży itp.) aplikacja automatycznie wygeneruje wszystkie informacje niezbędne podczas naszej podróży.  Jeśli skorzystamy z usług firmy, która nie jest powiązana z aplikacją, wszystkie dane możemy uzupełnić ręcznie. Plan wycieczki, poza kwestiami logistycznymi, takimi jak hotel czy środki transportu, możemy uzupełnić informacjami o spotkaniach, atrakcjami turystycznymi lub innymi aktywnościami, jakie przyjdzie nam spotkać w obcym mieście lub kraju. Każde z wydarzeń opatrzamy odpowiednim komentarzem, datą, godziną lub numerem kontaktowym osoby, z którą daną sprawę przyjdzie nam załatwiać. Jest to o tyle wygodne, że po zapisaniu wszystkich ważnych etapów naszej podróży aplikacja wyświetli nam cały jej przebieg w postaci czytelnej „osi czasu”, gdzie bez problemu odnajdziemy chronologiczny układ naszej wyprawy. Aplikacja będzie także informować nas mailowo o zbliżających się wydarzeniach, a także zasugeruje nam pobliskie atrakcje. Dodatkowo TripCase wyposażono również w narzędzia takie jak informacje pogodowe, mapy, na których możemy zaznaczyć wybrane miejsca oraz listę niezbędnych numerów telefonów. Zapisany przebieg podróży możemy również udostępnić komuś innemu poprzez wpisanie jego adresu e-mail. Funkcja ta z pewnością przyda się podczas wyjazdów większą grupą.  TripCase to narzędzie, które rewelacyjnie sprawdzi się podczas delegacji lub ważnych wyjazdów służbowych. W końcu w jednym miejscu możemy zapisać wszystkie informacje związane z naszą podróżą zarówno pod kątem lotów, przejazdów i akomodacji, jak również uwzględniając atrakcje i spotkania, które będą czekały na miejscu. Niestety nie miałem okazji przetestować aplikacji wyjeżdżając, dlatego czekam na komentarze, jeśli komuś z was uda się zabrać TripCase w prawdziwą podróż. Z tego samego powodu wstrzymuję się od oceny, jednak muszę przyznać, że serwis TripCase zrobił na mnie naprawdę dobre wrażenie i mam nadzieję, że równie dobrze sprawdza się on w praktyce. Apka dostępna jest również na urządzenia z systemem iOS. 