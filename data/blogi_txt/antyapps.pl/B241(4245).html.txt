19.03.2012 Już jakiś czas temu doszedłem do wniosku, że opłaca się płacić za gry. Darmowe denerwują reklamami, wyskakującymi okienkami, powiadomieniami systemowymi czy naciskaniem na zakup wirtualnej waluty. Płatne tytuły pozbawione są tych wszystkich wad, wszak twórcy zarabiają po prostu na sprzedaży i nie muszą kombinować na lewo i prawo, jak zmonetyzować produkcję. Dzięki temu płatne gry są zazwyczaj lepiej dopracowane. Tak samo jest z They Need To Be Fed, które… po prostu trzeba mieć! Jak w to się gra? W grze naszym zadaniem jest… zostać pożartym przez potwora. Przeskakujemy z klocka na klocek małą, przyjazną istotą tylko po to, żeby na końcu dać się zjeść. Najlepiej jeszcze, gdy po drodze zbierzemy diamenty, bo wtedy potwór będzie miał z nas większą pożywkę. Brzmi głupio? Możliwe, sprzeczać się nie będę, dla mnie ważne jest coś innego – rozgrywka jest niesamowicie przyjemna i wciągająca! Nie jest to typowa platformówka. Owszem, skaczemy z obiektu na obiekt, niby po platformach, ale zasady fizyki w tej grze są zgoła odmienne od tej w innych tytułach. Każdy z obiektów – czy to klocek, czy kula, czy też na przykład dźwignia – ma swoje własne pole grawitacyjne. My poruszamy się w około danego obiektu, niczym chodząc w około małej planety. Możemy następnie przeskoczyć na inną. Jednocześnie manipulujemy stworkiem w powietrzu tak, żeby załapać się na pożądane przez nas pole grawitacyjne, gdy w pobliżu jest więcej niż jeden obiekt. Super. Typów klocków jest sporo. Są zwykłe kwadraty, są koła, niektóre z nich to obiekty stałe, inne wybuchają po kilku sekundach, jeszcze inne obrastają w zabójcze kolce albo mają przyczepione rakietnice, które nieustannie wypuszczają w nas pociski. Różnorodność jest ogromna, a a gra z poziomu na poziom robi się coraz szybsza i coraz trudniejsza. Czy warto? Jeden z najlepszych tytułów, w które grałem na swoim smartfonie – za marne trzy złote z groszami. Pozycja obowiązkowa obok Flick Soccer, Tip-Off Basketball i Coin Drop.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 