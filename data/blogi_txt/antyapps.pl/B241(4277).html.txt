30.05.2013 Wormsy w wersji Director’s Cut, wyrwały mi przed laty ogromnie dużo czasu. Amigowe piksele i wspólna rywalizacja ze znajomymi to coś, czego zapomnieć się nie da. Opisywana dziś produkcja od razu skojarzyła mi się z toczącymi nieustanną wojnę robalami — mimo że niektórym schemat zabawy może kojarzyć się z serią od Rovio, to mi precyzyjne rzucanie granatami przywodzi na myśl tylko kultowe gry od Team17. A co najlepsze — daje podobnie dużo frajdy!  Nie ma tu żadnych skomplikowanych reguł. To prawdziwie okrutny świat, w którym panuje jedna zasada: zniszczyć jak najwięcej. Wyrządzić odpowiednio dużo szkody, a zostaniemy godnie wynagrodzeni punktami. W tym celu musimy jak najstaranniej ciskać wszystkim co mamy pod ręką, a tak się składa, że są to nieustannie… granaty. Raz ich więcej, raz mniej — ale zawsze przy odpowiednim rozegraniu partyjki wystarczająco, by w efektywny sposób pozbyć się porozstawianych na planszach rywali.  Jednak czasami klasyczne metody zawodzą. Kiedy nasi przeciwnicy porozstawiani są na wysokich pałąkach, nie bardzo mamy gdzie im „podrzucić” granatu który za chwilę wybuchnie. Trzeba wówczas radzić sobie inaczej, dobrym sposobem jest trącenie ich tak, by najzwyczajniej w świecie stracili równowagę i wpadli w przepaść. Innym razem będziemy musieli sprytnie podejść do sprawy, dbając o największą precyzję. Wysadzanie mostów, wrzucanie granatów do bunkrów czy wykorzystywanie porozstawianych skrzynek, by wykonały za nas część brudnej roboty to chleb powszedni. Fragger jest kolejną pozycją z wyjątkowo bogatej biblioteki, jaką może poszczycić się MiniClip. Podobnie jak ich inne produkcje, także nie wyróżnia się specjalnie dopracowanymi aspektami audiowizualnymi. Jest poprawnie, ale nic ponadto. Ze sterowaniem zaś nie ma najmniejszych problemów — wystarczy gestami przesunięcia palca w górę/dół ustawić celownik, ślizgając w prawo/lewo siłę rzutu, oderwać palec od ekranu i gotowe. Proste i skuteczne… no, oczywiście tak długo, jak nie mamy problemów z celnością ;-). To jeszcze jedna z gier, która dzięki krótkim rundom znakomicie nadaje się zarówno do krótszych, jak i dłuższych posiadówek ze smartfonem czy tabletem w dłoni. Jako wielki fan klasycznych broni w Wormsach, przyznaję, że bawiłem się świetnie. Prawdopodobnie lepiej, niż przy jakiejkolwiek innej grze tego typu. Ponad 400 plansz, w których kiedy utkwimy — możemy skorzystać z nabywanych poprzez mikrotransakcje podpowiedzi… Fragger dostępny jest w AppStorze w dwóch wersjach: zwykłej (0,99$) oraz HD (2,99$); w Google Play znalazło się zaś miejsce dla uniwersalnej, którą można pobrać za darmo — jak się pewnie domyślacie, okraszonej wszędobylskimi reklamami. 