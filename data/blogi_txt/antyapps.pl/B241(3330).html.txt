16.04.2013 Co wyjdzie z połączenia UnrealEngine i wydajnego smartfona? Coś pięknego. Taki jest właśnie EPOCH, dynamiczny shooter o dość prostych zasadach i nieskomplikowanym gameplayu. Teraz grę w Google Play można kupić za nieco ponad 3 zł, co jest doskonałą okazją na przyjrzenie się bliżej wersji dla Androida. Opisywana dziś produkcja już gościła na naszych łamach w wersji dla iOS. Od tamtego czasu nieco ewoluowała, a co najważniejsze, trafiła na Androida (relatywnie niedawno). Dziś natomiast jest dostępna w bardzo kuszącej i atrakcyjnej promocji. EPOCH zaskoczył mnie pod wieloma względami. Gra bowiem nie stara się być czymś więcej niż tylko zwykłym shooterem, co jednak nie przeszkodziło twórcom w skonstruowaniu całkiem niebanalnej warstwy fabularnej. Wcielamy się tutaj bowiem w robota, który przemierza świat po apokalipsie i szuka śladów dawnych cywilizacji, które go zamieszkiwały. Tą dawną cywilizacją jesteśmy oczywiście my – ludzie. Cała układanka tworzy obraz tego, w jaki sposób doszło do zniszczenia ziemi i wymarcia jej mieszkańców.  Nie jest to może historia na miarę rozbudowanego RPG-a, ale buduje pewien osobliwy klimat. W warstwę fabularną wpisują się też pamiętniki, które będziemy znajdowali w miarę upływ rozgrywki. Niestety są one dość długie i czytanie ich nie należy do najprzyjemniejszych, więc podejrzewam, że większość graczy zwyczajnie je zignoruje.  Przejdźmy jednak do tego, co w EPOCH najlepsze – rozgrywki. Przyznam, że spodziewałem się tutaj dynamicznego „chodzonego” shootera, w którym musimy dbać nie tylko o trafianie w przeciwników, ale też ruch kamery i jednocześnie obsługiwać kilka przycisków dotykowych. Ten model wykorzystuje już masa wysokobudżetowych produkcji i chyba nie muszę nikogo przekonywać, że nie jest to szczególnie wygodne. Dlatego w tym przypadku twórcy zafundowali nam o wiele prostszą rozgrywkę opartą na… przeciągnięciach palcem po ekranie. Każda plansza to bowiem kompleks barykad, za którymi kryje się nasz robot. My zaś musimy w odpowiednim czasie wysuwać się zza nich, ostrzeliwać przeciwników oraz sprawnie unikać granatów i innych broni, które próbują nas wykurzyć zza zasłony. Wbrew pozorom rozgrywka nie jest wcale monotonna, bo ciągle przybywają nowi przeciwnicy, których umiejętności napsują nam sporo krwi (to znaczy płynu elektrolitowego…).  Zabawa toczy się w dwóch trybach. Pierwszy to kampania, w której będziemy musieli pokonywać coraz silniejszych przeciwników na różnych planszach oraz zdobywać kolejne pamiętniki ludzi. W trybie areny staniemy naprzeciw niekończącym się falom robotów, a naszym zadaniem będzie możliwie najdłuższe przetrwanie na placu boju. Oczywiście twórcy nie zapomnieli o systemie doświadczenia oraz sklepiku z ulepszeniami. Dało to im też szansę na wprowadzenie do gry mikropłatności. Ceny najdroższych broni są śmiesznie wysokie, ale wierzę, że nie nadejdzie taki moment w zabawie, w którym konieczne będzie wykonanie przelewu. Póki co można zaobserwować, że otrzymywane po każdej misji sumy kredytów są na tyle wysokie, by w relatywnie krótkim czasie można było uzbierać na nowe granaty czy karabin dla naszego bohatera.  Jednym z głównych atutów EPOCH są plansze, które wykonano absolutnie po mistrzowsku. Scenerie są urzekające i przytłaczają (w pozytywnym tego słowa znaczeniu) ciężkim, postapokaliptycznym klimatem. Fajnie się to ogląda, szczególnie w trakcie animowanych wstawek przed każdym poziomem. Jeszcze lepiej wyglądają eksplozje oraz wymiana ognia z innymi robotami. Twórcom udało się wyciągnąć to, co najlepsze z UnrealEngine.  EPOCH to świetna, dynamiczna i wciągająca gra. Może nie na tyle, by zapłacić za nią więcej niż 10 zł, dlatego szczególnie warto zwrócić uwagę na tę pozycję teraz, gdy jest dostępna w promocji w Google Play za zaledwie 3,27 zł. Oczywiście chyba nie muszę dodawać, że aby w pełni cieszyć się zabawą będziecie potrzebowali relatywnie mocnego urządzenia?    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 