17.11.2011 Zapowiadałem już jakiś czas temu Blueprint 3D i zgodnie z przypuszczeniami nie wytrzymałem, grę kupiłem. Na początku byłem pewien, że to tytuł przede wszystkim logiczny, nastawiony na rozwiązywanie zagadek bazujących na złudzeniu optycznym. Po przejściu całej gry mogę powiedzieć z całą pewnością, że racji nie miałem. Tutaj pod przykrywką gry w której rozwiązujemy zagadki dostajemy zręcznościowy wyścig na spostrzegawczość. Nie jestem pewien, czy autorom o to chodziło.  Jak w to się gra? Rozgrywka w Blueprint 3D jest bardzo prosta – przed oczami pojawiają nam się zawieszone w próżni kreski/koła/inne kształty geometryczne położone w 3 wymiarach, tworzące pozorny chaos. Zadaniem gracza jest takie nimi obracanie w każdym kierunku, aby „nałożone” na siebie stworzyły obrazek. I tak jest od tutoriala po ostatnią zagadkę – cały czas robimy to samo odkrywając kolejne obrazki. Te podzielone są na kilka „światów”, m.in. kosmos, technologie czy pojazdy. W sumie na ułożenie czeka 240 ilustracji. A dlaczego napisałem o wyścigu na spostrzegawczość? Ponieważ głównym motorem zabawy jest CZAS – im szybciej uda nam się ułożyć obrazek, tym więcej gwiazdek dostajemy. Najlepiej jest zrobić to poniżej 10… sekund. Nie ma tutaj więc luzu na zastanawianie się, tylko działamy jak mistrzowie w układaniu kostki Rubika – niemal instynktownie.  Czy warto? Blueprint 3D mimo prostoty założeń wciągnął mnie tak, że praktycznie przy jednym posiedzeniu przeszedłem wszystkie plansze. Problemem jest to, ile mi to czasu zajęło. Nie była to nawet godzina, a po nabraniu wprawy (najgorzej było w… tutorialu) przechodziłem całe światy (po ok. 30 rysunków) w czasie poniżej 5 minut. W grze jest pokazane miejsce, gdzie pojawią się kolejne zestawy i mam nadzieję, że będą za darmo – płacić za kilka minut rozrywki byłoby mi ciężko. I mimo, że dość prędko się skończyło i wracać nie mam zamiaru (zdobyłem prawie wszystkie gwiazdki za pierwszym podejściem…) to nie żałuję wydanych pieniędzy – w końcu to, do licha ciężkiego, 4 złote. Wiecie, tyle ile pół szklanki świeżo wyciskanego soku czy 2 drożdżówki. Fajnie się grało. Aha, i muzyka jest doskonała! 