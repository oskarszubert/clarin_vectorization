31.07.2013 Lokalny serwis Gazeta Krakowska to jedna z siedmiu edycji on- line dzienników regionalnych Polskapresse skupionych pod patronatem Polskatimes.pl. Wszystkie edycje („Polska Dziennik Bałtycki”, „Polska Dziennik Łódzki”, „Polska Dziennik Zachodni” i inne) znajdziemy w AppStore oraz Google Play jako osobne aplikacje. Główne sekcje internetowego serwisu Gazety Krakowskiej – fakty, sport, kultura, pieniądze, opinie i rozmaitości znajdują swoje lustrzane odbicie w mobilnej aplikacji wydanej przez Gratka Technologie. Sam program zajmuje niewiele miejsca na dysku – GK już po kilku sekundach od pacnięcia w pole „instaluj” jest gotowa do użycia. Również chwila wystarczy by stało się jasne, czemu zawdzięczamy zaledwie 5 mb zajętego miejsca. Wizualna strona programu stoi na bardzo niskim poziomie. Wygląd mobilnej Gazety Krakowskiej odrzuca. Kiepskie formatowanie tekstu, niewielkie literki, miniaturowe zdjęcia na siłę wciśnięte pomiędzy akapity i brak jakiegokolwiek stylu – tak właśnie prezentuje się Gazeta Krakowska na iPad’a. Nie wymagam od aplikacji tego typu skrzących się feerią barw grafik, które odwracałyby uwagę od tego, co najważniejsze, czyli informacji, ale w tym przypadku twórcy przesadzili w druga stronę. Aplikacja działa jedynie w trybie pionowym (poprzednia jej wersja działa tylko w poziomie) – główne menu wysuwa się po dotknięciu pola „Artykuły, a kategorie tekstów zostały umieszczone w dolnej części ekranu. Sporej ilości użytkowników może doskwierać brak możliwości zmiany rozmiaru czcionki.  Jakby tego było mało aplikacja przy próbie aktualizacji informacji potrafi od czasu do czasu odmówić współpracy. Niedoróbki sprawiają, że korzystanie z mobilnej wersji serwisu nie należy do dużej przyjemności. Aplikację w wersji na urządzenia wyposażone w system Android znajdziecie tutaj. 