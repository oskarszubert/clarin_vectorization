27.01.2014 5coins to najprostsza aplikacja pomocna w ogarnięciu codziennych wydatków, jaką miałem okazję testować. Wszystkie dotychczas testowane przeze mnie programy służące do zarządzania domowym budżetem z czasem okazywały się dla mnie zbyt rozbudowane, co z kolei prowadziło do zarzucenia regularnego z nich korzystania. Prostota 5coins pozwala żywić nadzieję, że tym razem zapisywanie bieżących wydatków nie skończy się po tygodniu:) Osoby, którym stylistyka najnowszego systemu mobilnego od Apple nie przypadła do gustu raczej nie będą zachwyceni wyglądem aplikacji. Jeżeli Apple wydałoby kiedyś mobilny program do zarządzania budżetem na iOS 7, to wyglądem i funkcjonalnością przypominałby on zapewne bohatera dzisiejszego tekstu. Totalne uproszczenie interfejsu, wszechobecne gradienty i rozmycia – skłamałbym mówiąc, że 5coins trafia w moje gusta. Nie da się jednak zaprzeczyć, że styl zaprezentowany przez Yuzhou Zhu (developer) jest konsekwentny. Nawigacja w obrębie aplikacji oparta jest w głównej mierze na gestach. Ich zastosowanie nie jest może szczytem intuicyjności, ale po chwili przyzwyczajenia rozwiązanie to okazuje się całkiem wygodne. Minimalizm 5coins wyraża się nie tylko wyglądem, ale również (a może nawet przede wszystkim) możliwościami. Na dobrą sprawę korzystanie z programu ogranicza się jedynie do podania kwoty, jaka ubyła z portfela oraz (opcjonalnie) nazwy produktu/usługi, na który wspomniana suma została przeznaczona. Tyle, żadnych wykresów, zestawień, tabelek i całej masy zbędnych (dla wielu osób) dodatków.  Jestem pewien, że 5coins znajdzie grono miłośników, wśród osób które do szczęścia nie potrzebują kombajnu pozwalającego panować nad wszystkimi szczegółami codziennych przychodów i rozchodów, w zamian za prostotę i przejrzystość. 