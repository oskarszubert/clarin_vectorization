13.07.2012 Niewiele jest gier, które zagrzały stałe miejsce na moim iPodzie. Z racji znacznie ograniczonego miejsca (większość zajmuje muzyka) stawiam aplikacjom, które instaluję spore wymagania. Przed grami, czyli aplikacjami służącymi jedynie rozrywce stoi więc podwójnie trudne zadanie – z racji nikłych (czy wręcz żadnych) zastosowań praktycznych, muszą one dawać rozrywkę na naprawdę najwyższym poziomie by nie wylecieć z hukiem z mocno obsadzonego peletonu aplikacji o czysto praktycznych zastosowaniach. Tiny Wings należy do grupy gier, które mogą czuć się całkowicie bezpiecznie – tytuł ten, wydany z początkiem 2011 roku jest jedną z najczęściej uruchamianych przeze mnie aplikacji rozrywkowych. Wczoraj miała mieć miejsce premiera 2 części przygód sympatycznego nielota… Premiera, owszem odbyła się, ale chyba nie do końca tak jak sobie ją wyobrażali fani części pierwszej rozochoceni wypuszczonym kilka dni wcześniej niecodziennym trailerem, który obejrzeć możecie poniżej.  Próżno szukać w AppStore gry o nazwie Tiny Wings 2, w zamian otrzymaliśmy aktualizację części pierwszej – wersję opatrzoną numerkiem 2.0, która jest właściwie całkowicie nową grą:) Andreas Illiger, twórca Tiny Wings zaskoczył wszystkich prezentując, miast pełnopłatnej, drugiej części hitu, darmową aktualizację, która wzbogaca rozgrywkę o nowe tryby i całą masę poprawek. To jeszcze nie wszystkie nowości – obok Tiny Wings w AppStore pojawił się nowy tytuł: Tiny Wings HD, czyli wersja 2.0 gry zaprojektowana specjalnie dla posiadaczy iPada, wzbogacona o tryb multiplayer!  Nowości zauważymy od razu po uruchomieniu gry. Zamiast jednego trybu gry, znanego z wersji 1.0 mamy do wyboru aż trzy (w wersji na iPhone’a –  dwa), mocno różniące się od siebie: 1. Day Trip: tryb znany wszystkim fanom Tiny Wings. Gracz sterując ptako-podobnym stworkiem ucieka, ślizgając się po wielokolorowych pagórkach przed zapadającym zmrokiem. Nielotem sterujemy w bardzo intuicyjny sposób – dotknięcie ekranu powoduje, że nabiera on lekkiego rozpędu „zjeżdżając” ze wzgórz, natomiast odsunięcie palca od ekranu pomaga naszemu bohaterowi rozprostować przykrótkie skrzydełka, co umożliwia mu namiastkę szybowania. W ten sposób przemieszczamy się do przodu, gracza w tym głowa by odbywało się to jak najszybciej. W trybie tym stawiane są przed nami przeróżne zadania, których wykonanie zwiększa mnożnik punktów.  2. Flight School: Pierwszy nowy tryb. Poznajemy w nim również nowych bohaterów gry – cztery kolejne skrzydlate stworki, których wygląd jest równie sympatyczny jak głównego bohatera. Tryb ten to swego rodzaju wyścig odbywający się na 3 odmiennych wyspach. Każda z nich podzielona jest na 5 etapów. Zajęcie przez gracza miejsca na podium umożliwia mu wzięcie udziału w kolejnym wyścigu. Sposób sterowania pozostaje taki sam, jak w podstawowej wersji gry, pojawiają się tutaj natomiast nowe elementy na planszy – doliny wypełnione wodą oraz sprężynujące kwiaty.  3. Hill Party (tylko w wersji HD): Tiny Wings doczekało się trybu multiplayer:) W Hill Party otrzymujemy możliwość zmierzenia się z innym graczem przy jednym tablecie. Tryb ten dzieli się na dwa mini-tryby – w pierwszym wygrywa gracz, który zdobędzie 10000 punktów, w drugim natomiast zwycięzcą staje się ten, który zdobędzie większą ilość punktów podczas rajdu po pięciu wyspach. W Hill Party obaj zawodnicy grają jednocześnie na podzielonym ekranie iPada. Moje pierwsze wrażenia z gry w odświeżone Tiny Wings są pozytywne. Fani z pewnością dostrzegą lekki lifting niektórych elementów graficznych i poprawioną płynność rozgrywki. Nowe tryby gry są pomysłowe, aczkolwiek… nadal najwięcej frajdy sprawia mi klasyczny Day Trip, być może z czasem ulegnie to zmianie. Na koniec słowa uznania należą się autorowi gry - Andreas’owi Illiger’owi, który oparł się pokusie wydania gry w postaci pełnopłatnej aplikacji, choć liczba zmian i nowości spokojnie na to zasługuje. Tiny Wings 2.0 Tiny Wings HD Ocena: 5- 