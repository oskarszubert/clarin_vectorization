24.05.2013 Co by było gdyby zwykły mecz piłki nożnej zamiast w czasie rzeczywistym, rozgrywany był w turach? Gdyby każda drużyna otrzymywała określoną pulę punktów ruchu do wykorzystania, a piłkarze w danej kolejce ograniczeni byliby zaledwie do jednej akcji? Na te i wiele podobnych pytań postanowili odpowiedzieć sobie twórcy Soccer Tactics. O tym, czy eksperyment się udał, możecie przeczytać poniżej. W Soccer Tactics przejmujemy kontrolę nad już istniejącą, lub stworzoną na potrzeby gry drużyną piłkarską. Obecnie dostępny jest tylko jeden tryb rozgrywki – gra jednoosobowa, ale w przyszłości twórcy planują dodanie modelu wieloosobowego oraz trybu turniejowego (na potwierdzenie tych słów w momencie rozpoczynania zabawy w opcjach widoczne są odpowiednio podpisane, nieaktywne przyciski, które być może za jakiś czas przeniosą graczy do zapowiedzianych trybów rozgrywki). Na dziś dzień w Soccer Tactics rozegramy jednak tylko zwykły sezon ligowy w jednym z kilkunastu dostępnych państw, wśród których, ku mojemu zaskoczeniu znalazła się i Polska!  Soccer Tactics (pod takim tytułem gra dostępna jest w AppStore, na moim tablecie ikona gry podpisana jest jednak Football Tactics) nie jest produkcją licencjonowaną. Oznacza to, że wszystkie drużyny w niej umieszczone swoimi nazwami oraz składami jedynie nawiązują do realnie istniejących ekip. Podobnie ma się sprawa z herbami oraz koszulkami – elementy te tylko przypominają te oficjalne. Sporym rozczarowaniem było dla mnie również ograniczenie każdej ligi (“namacalnie” sprawdzałem to na lidze polskiej oraz niemieckiej) do zaledwie sześciu zespołów.  Rozgrywka w ST podzielona został na część przedmeczową oraz meczową. Opcje menadżersko-taktyczne dostępne między spotkaniami są bardzo skromne, ale warto o nich wspomnieć. Oprócz podstawowej możliwości, jaką jest zmiana ustawienia i składu wyjściowej jedenastki mamy możliwość dokonywania zakupów (tylko w okienku transferowym), przedłużania kontraktów, ustawienia rodzaju treningu dla indywidualnych piłkarzy, zmiany kolorów strojów, herbu oraz sprawdzenia aktualnej tabeli. Istnieje również możliwość zwiększenia umiejętności naszego sztabu trenerskiego, przyjemność ta jest jednak bardzo droga i wymaga wielu rozegranych meczy lub skorzystania z modelu In-App Purchases. Cała otoczka między- meczowa raczej rozczarowuje, a wpływ naszych działań menadżerskich i taktycznych na boiskowe poczynania podopiecznych wydaje się znikomy. Proponuję udać się na murawę. Jak już wspomniałem mecz w Soccer Tactics podzielony został na tury. Z podobnym rozwiązaniem jeszcze się nie spotkałem i muszę przyznać, że sam pomysł wydał mi się całkiem interesujący. Jak wygląda jego zastosowanie w praktyce?  Zawodnicy obu drużyn wykonują swoje ruchy naprzemiennie. Każdej drużynie w jednej turze przysługują trzy akcje. Przez termin „akcja” rozumiemy w tym przypadku jakikolwiek ruch wykonany przez piłkarza (strzał, podanie, drybling, stały fragment gry czy przemieszczenie się na sąsiadujące pole). System ten nieźle prezentuje się w praktyce – akcje szybko przenoszą się od bramki, do bramki, ale o jakiejkolwiek taktyce możemy raczej zapomnieć. Zaproponowany przez twórców model rozgrywki zdecydowanie promuje ataki „na hura” i proste środki, mające jak najszybciej doprowadzić do celu, czyli zdobycia upragnionego gola. Ja nie traktuję tego jako wady, ale słowo „tactics” użyte w tytule gry w żaden sposób nie znajduje odzwierciedlenia w na boisku. Każdy piłkarz opisany został czterema parametrami, których wartość opisuje celność strzałów, precyzję podań, umiejętność odebrania piłki przeciwnikowi oraz kontrolę nad piłką. Efekt każdej akcji, weźmy np. odebrania piłki przeciwnikowi jest wynikiem wypadkowej umiejętności kontroli nad piłką napastnika i defensywnych predyspozycji obrońcy. Na rezultat każdej akcji wpływa dodatkowo kilka pomniejszych czynników, co sprawia wynik danego ruchu nie zawsze jest zgodny z przewidywaniami. Ogromnie rozczarowuje niski poziom trudności i duża schematyczność działań drużyn prowadzonych przez komputer. W trakcie niespełna dwóch rozegranych sezonów prowadząc ligowego średniaka bez najmniejszych problemów wygrałem wszystkie spotkania tracąc przy tym zaledwie jedną bramkę (przez nieuwagę, w moim pierwszym meczu). Kolejne mecze nie stanowiły najmniejszego wyzwania, a powtarzające się akcje w wykonaniu zawodników sterowanych przez komputer początkowo nudziły, a z czasem zaczęły irytować. Pewnym wyjściem z sytuacji może być tryb wieloosobowy, jednak na jego implementację musimy jeszcze poczekać (i nie wiadomo czy kiedykolwiek się doczekamy). Soccer Tactics to bardzo ciekawy pomysł, którego realizacja niestety w wielu aspektach dość mocno kuleje. Mocno daje się odczuć brak zróżnicowanych trybów rozgrywki, brak wyzwań i brak ostatecznego szlifu, który uczyniłby rozgrywkę prawdziwie wciągającą i wymagającą. Pewną nadzieją jest zapowiedziane wprowadzenie trybu wieloosobowego, który może wnieść do rozgrywki nową jakość. Aplikację w wersji na iPad’a pobierzecie z AppStore za darmo. 