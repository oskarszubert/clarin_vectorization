12.09.2012 Z czym kojarzą Wam się słodkości? Z przyjemnością? czas odrzucić ten tryb myślenia. Candy Racer to gra pełna słodyczy, ale niech nie zmyli Was cukierkowa stylistyka. To tylko pozory, pod nimi skrywa się naprawdę wymagająca produkcja, przez którą nie raz będziecie mieli ochotę rzucić smartfonem czy tabletem… ale i tak nie da rady się od niej oderwać. Zasady zabawy są identyczne jak w przypadu Tiny Wings i dziesiątek ich klonów. Kiedy zjeżdżamy w dół naciskamy palcem ekran, aby przyspieszyć. W przypadku podjazdu pod górkę zaś zmuszeni jesteśmy puścić panel dotykowy — wówczasautko miało dostatecznie dużo mocy, by pod nią podjechać. Wszystko byłoby łatwe, gdyby chodziło faktycznie tylko o sielankowe wjazdy na niewielkie pagórki. Niestety, w krainie słodkości czeka na nas także wiele pętli z którymi będziemy musieli się uporać. Ale to jeszcze nie koniec wyzwań.  W każdym z kilkudziesięciu poziomów porozrzucane są monety, które musimy po drodze zbierać, jeżeli zależy nam na dobrej ocenie za każdy z nich. O ile na pocątku zabawy porozrzucane są, dosłownie, po drodze, o tyle wraz z progresem musimy się przygotować na sporo widowiskowych skoków by zdobyć je wszystkie, albo przynajmniej większość z nich. Wciąż Wam mało? Zatem dodajcie do tego presję wyjątkowo szybko odliczanego czasu, w którym musimy się zmieścić, by ukończyć poziom. A zapewniam Was, że to zadanie do łatwych należeć nie będzie, dlatego przygotujcie się na dużo powtórek jeżeli chcecie ukończyć grę. O poprawianiu swoich wyników na złoto wspominać nawet nie będę.  W kwestii oprawy graficznej twórcy niespecjalnie się popisali. Całość prezentuje się schludnie i nie odstrasza, wektorowa grafika zawsze się obroni, jednak trzeba zaznaczyć, że tła wydają się być dość ubogie w elementy cieszące wzrok. To z jednej strony jest atutem, bo nie rozprasza nas podczas kolejnych prób zdobycia złota, z drugiej zaś zastanawiałem się, czy to nie zwykłe zignorowanie kwestii. Warto jednak wspomnieć, że Matthias Lange postawił na pastelowe kolory, które prezentują się fenomenalnie i… słodko — jak na realia świata przystało. Muzyki tam za wiele nie uświadczymy, to prawda, jest zapętlony motyw i dźwięki z których najbardziej w pamięć zapada ten obwieszczający porażkę. Gra która mimo tego, że wygląda niepozornie i na pierwszy rzut oka wydaje się być zabawą dla najmłodszych szybko pokazuje pazury i zmusza do powtarzania sekwencji. We wszystkich grach, które trzeba powtarzać jest pewien magnetyzm, przez co nie można się od nich oderwać — nie inaczej jest w tym wypadku. Jeżeli lubicie wyzwania i podoba Wam się schemat zabawy znany m.in. z Tiny Wings, to czym prędzej śmigajcie po Candy Racer. Gra dostępna jest w Google Play za niewiele ponad 3 złote. Można także sprawdzić wersję darmową, w której znalazł się tylko pierwszy świat. Ocena: 5/6 