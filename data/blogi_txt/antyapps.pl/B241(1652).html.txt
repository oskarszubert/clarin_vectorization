06.06.2013 W zeszłym miesiącu opisywaliśmy Paper Toss 2.0, gdzie naszym zadaniem było trafianie do celu przy pomocy papierowych kulek lub innych wirtualnych „pocisków” dostępnych na co dzień w biurze lub klasie. Dzisiaj przenosimy zabawę do świata rzeczywistego, a naszą amunicją będą samoloty z papieru, które pomoże nam złożyć aplikacja How To Make Paper Airplanes. Przyznam szczerze, że zrobiło mi się naprawdę smutno, że w czasach szkolnych umiałem złożyć tylko jeden, klasyczny samolocik. Okazuje się, że możliwości są znacznie większe… Jak nietrudno się domyślić, aplikacja, której nadrzędnym zadaniem jest nauczyć nas jak składać papierowe samoloty, jest naprawdę prosta. Na liście w menu głównym znajdują się dwie zakładki: modele latające oraz stacjonarne. Te pierwsze dostarczą nam kolejnych minut rozrywki po ich złożeniu, natomiast zadaniem drugich jest poprostu dobrze wyglądać.  Początkowo do dyspozycji mamy instruktaż do zbudowania 7 samolotów, jednak aplikacja posiada dodatkowe zasoby, dlatego możemy ją urozmaicić o przeszło 20 dodatkowych modeli. Mimo że nie jest to może zawrotna liczba, twórcy aplikacji zadbali także o funkcję dodania wybranych samolocików do zakładki „ulubione”. Instrukcje budowania modeli podzielono na 3 poziomy trudności. Wszystkie są jednak szczegółowo rozpisane i uzupełnione o trójwymiarowe animacje, które jasno pokazują jak należy zginać papier. Aplikacja dostępna jest zupełnie za darmo na systemy Android oraz iOS.  Jakiś czas temu opisywaliśmy już aplikację How To Make Origami, pochodzącą od tych samych twórców, dlatego poniekąd wiedziałem, czego można spodziewać się tym razem. How To Make Paper Airplanes to kolejne świetnie przygotowane kompendium wiedzy dotyczące sztuki składania papieru. Fakt, że tym razem papierowe modele, poza funkcją ozdobną, będą mogły również latać, jeszcze bardziej zwiększa poziom dobrej zabawy jaka z pewnością czeka nas, gdy usiądziemy do aplikacji ze znajomymi lub z naszymi dziećmi. 