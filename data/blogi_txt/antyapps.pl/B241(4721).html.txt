15.03.2012 Problem szybko rozładowującego się smartfona znany jest chyba każdemu. Ten typ telefonów ma naprawdę pojemne baterie, ale jeszcze większe zapotrzebowanie na energię elektryczną. Nikt przecież nie kupuje smartfona tylko po to, by z niego dzwonić, a słuchanie muzyki, przeglądanie sieci czy odpisywanie na maile potrafi skutecznie ubić baterię w ciągu jednej dobry, a nawet i szybciej. Rozwiązaniem tych bolączek jest Longevity Battery Saver. Ta aplikacja, dostępna na razie w wersji beta, to dobry pomysł na zapanowanie nad baterią naszych telefonów. Na podstawie aktualnego zużycia energii wylicza przybliżony pozostały czas pracy – jak na laptopie. Idąc dalej, bada on wszystkie aktywne aplikacje, by wskazać nam następnie, która pochłania najwięcej energii między innymi poprzez obciążenie procesora. Longevity Battery Saver analizuje jednak nie tylko aplikacje, ale również funkcje, z których korzystamy. Dzięki temu na wykresie kołowym możemy potem zobaczyć, czy to rzeczywiście aplikacje, a może jednak rozmowy tak zjadają nam baterię. Program posiada tryb „just-a-phone”, który za pomocą jednego kliknięcia zamienia naszego smartfona w zwykłą słuchawkę. Wyłącza wszelkie niepotrzebne aplikacje, WiFi, Bluetooth i tym podobne, znacznie wydłużając czas pracy na baterii. Zachęcam do samodzielnego wypróbowania aplikacji i naocznego przekonania się, że działa. Myślę, że gdy program wyjdzie już z wersji beta, stanie się płatnym narzędziem. Tymczasem dostępny jest do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 