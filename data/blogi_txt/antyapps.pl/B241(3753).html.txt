17.09.2013 Tytuły oparte na fizyce to codzienność dla wszystkich zaprzyjaźnionych z mobilnym graniem. Twórcy w najróżniejszy sposób wykorzystują prawo grawitacji, prześcigając się w pomysłach i chcąc dostarczyć jak najlepszych wrażeń wszystkim odbiorcom. Sky Tourist, mimo że oparty na prostym założeniu, potrafi dać sporo frajdy, a przy próbie wymaksowania wymaga zręczności i potrafi dać się we znaki. Petey Pendant to rasowy podróżnik. Ciekawy tego, co kryje się w za każdym rogiem. Kiedy ojczysta planeta to za mało, rusza dalej w podróż — penetrując kolejne nieznane dotychczas mu tereny. Jednak ich rdzenni mieszkańcy nie zawsze są przychylnie nastawieni do najeźdźcy i próbują za wszelką cenę utrudnić mu wycieczki. Ukrywają wszystkie swoje dobra — choć okazuje się, że dla chcącego nic trudnego. Petey jednak się nie poddaje i podczas egzotycznych podróży niczym łowca skarbów zgarnie wszystkie kostki — jeśli mu w tym pomożecie, oczywiście!  Jak wspomniałem wyżej, twórcy w prosty acz pomysłowy sposób wykorzystali prawa fizyki. I tak oto zawiesili głównego bohatera na linie, która rozstawiona została między dwiema rakietami. Nam zaś dali możliwość kontrolowania porozstawianych przy przeciwległych krawędziach kosmicznych środków lokomocji. W zależności od ich ułożenia, Petey podróżuje — raz ku górze, raz w dół. Od prawej do lewej strony ekranu — tak nawigując musimy ominąć wszystkie przeszkody, a dodatkowo także zbierając wspomniane kostki. Bez nich bowiem nie mamy szans ruszyć dalej — tj. odblokować dostępu do kolejnych egzotycznych planet, które skrywają jeszcze więcej przeszkód i podniebnych labiryntów.  Autorzy przyłożyli się do swojego zadania i dostarczyli zestaw solidnie zaprojektowanych 75 plansz, które potrafią naprawdę dać się we znaki, jeśli zechcemy zaliczyć je na trzy gwiazdki. W tym celu będziemy musieli wywiązać się z trzech zadań: dobrnięcia do mety, przeżycia bez uszczerbku na zdrowiu oraz zebraniu wszystkich kostek. Jeżeli dacie grze szansę szybko się przekonacie, że nie będzie to wcale łatwe zadanie. Pod względem wykonania nie mam grze absolutnie nic do zarzucenia — twórcy odrobili pracę domową, a przy okazji wyszli poza znane schematy i zaproponowali coś nowego. To prawda, tutejsze sterowanie wymaga chwili, by gracz przywyknął, jednak już po kilku minutach i wyczuciu jak to działa, naprawdę gra się znakomicie.  Sky Tourist to przykład produkcji, która bardzo pozytywnie zaskakuje. Od kilku miesięcy mówi się o zastoju wśród mobilnych deweloperów i odcinaniu kuponów od znanych pomysłów, ewentualnie nieustannym kopiowaniu. To wyjątek potwierdzający regułę, ale sam wierzę, że jeszcze nie wszystko stracone. Grę można nabyć w AppStorze w wersji uniwersalnej za 0,89 euro. 