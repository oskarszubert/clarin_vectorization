16.07.2013 Ilekroć próbowałem ustawiać sobie w telefonie różnego rodzaju kody — nie ważne, czy były to piny, wzorki czy hasła tekstowe, średnio po dwóch dniach najzwyczajniej w świecie się ich pozbywałem, bowiem konieczność ich wklepywania przy każdym wzięciu urządzenia do ręki doprowadzały mnie do szewskiej pasji. Rozsądek jednak podpowiada mi, że to nie jest zbyt bezpieczna opcja. A co gdyby określić kilka zmiennych, wśród których takowy nie byłby wymagany? Skip lock screen to aplikacja, która pozwoli na podstawie sieci WiFi do których jesteśmy podpięci ustalić „bezpieczne miejsca”, w których konieczność wklepywania naszego tajnego hasła dostępu będzie pominięta. Już na starcie proszeni jesteśmy o wpisanie kodu, jakim będziemy się posługiwać przy zabezpieczaniu sprzętu — ten może być zarówno tekstowy jak i cyfrowy. Dalej wystarczy tworzyć listę naszych zaufanych sieci, kiedy jesteśmy do nich podpięci i gotowe — każdorazowo, kiedy stracimy łączność z nimi, przy próbie odblokowania telefonu czy tabletu poproszeni zostaniemy o wklepanie zdefiniowanego wcześniej hasła. Jako że aplikacja, mimo że banalnie prosta w założeniach, w gruncie rzeczy jest dość skomplikowana; do poprawnego działania wymaga uprawnień administratora. Ale to jeszcze nie wszystko, twórcy zdają sobie sprawę, że korzystanie z niej może być problematyczne i dlatego przygotowali solidny poradnik, który sprawnie tłumaczy co i jak, a także pozwala rozwiązać najczęstsze problemy. Wspomina też o częstych przypadłościach, przy których aplikacja może być średnio użyteczna (na przykład wyłączanie WiFi przy uśpionym urządzeniu) i podaje kilka sztuczek, które mogą to zmienić, a także krok po kroku tłumaczy jak odinstalować aplikację — bo nie będzie to żaden banalny przypadek.  Z myślą o wszystkich kapryśnych sieciach i innych wybrykach, twórcy dali nam także możliwość ustawienia tolerancji czasowej, która pozwoli zdefiniować czas, po którym Skip lock screen się uaktywni, gdy stracimy połączenie. W bonusie otrzymaliśmy jeszcze możliwość automatycznego wyłączania modułu WiFi, gdy stracimy połączenie z domową siecią, a także opcji synchronizacji czy bluetooth. Z racji tego, że w telefonach trzymamy coraz więcej cennych danych, warto byłoby przedsięwziąć kolejne kroki ku bezpieczeństwu. Fajnie jednak, by te nie odbijały się na komforcie z ich korzystania — idealne rozwiązanie to nie jest, ale z pewnością jest to już pewien postęp ku lepszemu. W domu bowiem mamy prawo czuć się bezpiecznie i nie obawiać o to, że ktoś niepowołany porwie nam gadżet, a przy okazji zrobi kopię wszystkich tamtejszych danych. Warto zatem zainteresować się Skip lock screen, który kosztuje trochę ponad szesnaście złotych. Jeżeli macie ochotę wcześniej przetestować aplikację, to dostępna jest także darmowa wersja trial, która pozwala na testowanie funkcjonalności aplikacji przez cztery dni. 