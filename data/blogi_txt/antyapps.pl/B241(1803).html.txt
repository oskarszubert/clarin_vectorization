23.05.2012 Moment płatności za zamówiony posiłek w restauracji może być nie zręczny z kilku przyczyn. Nie jesteśmy pewni kto powinien zapłacić, zapomnieliśmy portfela, nasza karta odmawia posłuszeństwa lub… nie wiemy czy i ewentualnie jak duży powinniśmy zostawić napiwek dla obsługującego nas kelnera. W tej ostatniej kwestii pomoże nam aplikacja iWorldTip. Choć zwyczaj zostawiania napiwków jest dla mnie zrozumiały tylko wtedy, gdy obsługa w lokalu była wyjątkowo dobra bądź (będąc szczerym) ładna, w restauracyjnej tradycji utarło się, że powinniśmy zostawiać go zawsze, bez względu na to czy kelner wylał nam zupę na głowę, bądź przyniósł zupełnie inne zamówienie. Ile zatem powinniśmy go zostawić? Sprawa byłaby znacznie prostsza, gdyby wysokość napiwku była jednakowo określona na całym świecie, niestety tak nie jest. Tu raczej rządzi zasada – co kraj, to obyczaj. Z pomocą przychodzi aplikacja iWorldTip, która w prosty i szybki sposób wyliczy dla nas należny kelnerowi napiwek. Wystarczy wybrać kraj, w którym obecnie przebywamy, następnie wpisać kwotę widoczną na rachunku, a algorytm aplikacji przedstawi nam wysokość napiwku, jaki powinniśmy pozostawić na stole. Możemy też określić poziom naszego zadowolenia z obsługi, ten współczynnik także ma wpływ na ostateczną kwotę wyliczoną do pozostawienia na stole. Jeżeli ktoś miałby potrzebę pochwalenia się swoją hojnością, pozostawionym przez nas napiwkiem możemy… podzielić się ze znajomymi na Facebooku lub Tiwtterze używając wbudowanego w aplikację klienta do obsługi obu społecznościówek. Program będzie także przydatnym narzędziem podczas wizyty w knajpie ze znajomymi, funkcja People Divider szybko podzieli ostateczną kwotę (z napiwkiem) na liczbę osób biorących udział w spotkaniu. Czytelny interfejs, miła oprawa muzyczna (można ją wyłączyć) i całkiem przydatna funkcja czyni z iWorldTip aplikację, którą warto mieć. Na co dzień zapłacicie za nią nieco ponad Euro, dziś w ramach sponsorowanej akcji App-o-Day program do pobrania jest bezpłatnie z AppStore. 