29.05.2012 Aplikacja, o której dziś opowiem nazywa się „Komary” i służy do odganiania tych krwiożerczych istot od naszych nieskazitelnych ciał. To jeden z tych programów, które podobno działają, ale ja nie mam zielonego pojęcia w jaki sposób. Zupełnie tak samo jak w przypadku opisywanego parę dni temu Cardiograph – i tym razem liczę na jakąś interwencję naszych niezawodnych komentatorów z jednoznaczną opinią. Jak mogliście się spodziewać po takim soczystym wstępie – aplikacja „Komary” służy do odstraszania komarów przy pomocy ultradźwięków. Program oferuje pięć poziomów ultradźwięków w tym poziom ultra. „Komary” według developera mają generować tak wysokie dźwięki, że nie są one już wykrywane przez ucho człowieka. Dodatkowo aplikacja ma dezorientować latające owady sugerując im, że gdzieś blisko znajduje się głodny drapieżnik, który ma ochotę na właśnie ich skrzydełka. Ciekawskich ucieszy pewno informacja, że aplikacja do odstraszania komarów znajduje się w Google Play zupełnie za darmo. Czy warto? Rozumiem, że ultradźwięki są w stanie zdezorientować albo przestraszyć latające komary, ale czy głośnik telefonu jest w stanie wygenerować je w taki sposób, że to zadziała? Nie potrafię jednoznacznie stwierdzić, czy warto – po prostu ściągnijcie i przekonajcie się sami. 