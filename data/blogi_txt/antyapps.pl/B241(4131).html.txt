13.05.2013 Przy całym zalewie rynku mobilnymi grami, naprawdę trudno jest wyłuskać najwartościowsze rzeczy. Każdego dnia w AppStorze i Google Play pojawiają się dziesiątki, a może nawet setki, tytułów, które zabiegają o naszą uwagę. Trudno jest wśród nich o perełki takie jak Chuck the Muck, a szkoda, bo takie pomysły, mimo że przerabiane w wielu już konwencjach, wciąż potrafią bawić i przykuwać do ekranu. O co tyle szumu? O przygody pełzającego kleksa żądnego kryształków. Serio!  Gra jest reprezentantem jednego z najpopularniejszych gatunków jaki gościmy na ekranach dotykowych: logicznego platformera bazującego na fizyce. Niby forma wyświechtana już na wszystkie możliwe strony, a jednak wciąż potrafi pozytywnie zaskoczyć. Każdorazowo twórcy starają się wykreować nowy świat, z wcześniej niespotykanymi zasadami i zagadkami o zróżnicowanym poziomie trudności. Pod tym względem Chuck the Muck niespecjalnie się wyróżnia — zbieranie porozrzucanych po planszach kryształów, skoki, kombinowanie jak przedostać się na drugą stronę nie dając się wcześniej rozpuścić w żrącym kwasie ani nie sparzyć w piekielnym ogniu, formowanie dziwnych mazi, tworzenie z nich mostów czy wykorzystywanie jako katapult. Z moich obserwacji wynika, że gra ma raczej jasno wytyczone tory i trudno tam na własną interpretację zastanej infrastruktury, ale mimo wszystko nie przeszkadza to się znakomicie bawić.  Sterowanie jest… klasyczne. Coś na kształt wirtualnej gałki analogowej by wprawić naszego bohatera w ruch oraz bezpośrednie obcowanie z przedmiotami, kiedy zaczniemy po nich mazać palcem. Dziecinne proste i naprawdę nie uświadczymy w tej materii żadnych specjalnych udziwnień. Od strony technicznej Chuck the Muck naprawdę reprezentuje godny poziom, ale niczego innego po twórcach tytułów takich jak Critter Escape się nie spodziewałem. Zróżnicowane środowiska, zagadki na wyważonym poziomie, a wszystko to podsycone zestawem osiągnięć czekających na to, aż wyciągniemy po nie rękę. Odbiór całości psują jedynie drażniące propozycje skorzystania z zaimplementowanych mikrotransakcji, które oprócz kostiumów oferują także ułatwiające zabawę power upy czy opcję odblokowania wszystkich plansz za pomocą dosłownie jednego kliknięcia i potwierdzenia zapłaty ;-).  Chuck the Muck to jeden z tych tytułów, który jest ponadczasowy i dostarcza ogromnie dużo frajdy niezależnie od wieku odbiorców. Dopracowany od strony technicznej, przyjemny, wciągający i nadający się zarówno do krótkich rundek, jak i dłuższego przykucia do ekranu smartfona/tabletu. Gra dostępna jest za darmo zarówno na urządzenia z iOS jak i Androidem na pokładzie. 