17.04.2013 Od wczorajszego wieczora użytkownicy iPhone’ów i iPadów mogą korzystać z nowej, oznaczonej numerkiem 6.0, aplikacji od Facebooka. Największą nowością, a zarazem niespodzianką jest obecność Chat Heads, o których już pisaliśmy. Jednak to nie wszystko, ponieważ odświeżony został także News Feed i ikona programu.  Ze względu na ograniczenia systemu iOS, Chat Heads na iUrządzeniach nie mogą rozwinąć skrzydeł – tak można podsumować to co oferuje nam Facebook, ale od początku. Zupełnie nowy system powiadomień o wiadomościach znalazł tylu samo przeciwników co i zwolenników, nie będę jednak ukrywał, że należę do tej drugiej grupy. Okrągłe miniaturki zdjęć przypadły mi do gustu, i pomimo braku ich zastosowania poza aplikacją, uważam że są świetne.  Podczas korzystania z aplikacji faktycznie wymiana wiadomości jest teraz o wiele szybsza i łatwiejsza, a prowadzenie wielu rozmów to czysta przyjemność. Gdyby nie fakt, że Messenger radzi sobie o niebo lepiej z powiadomieniami push, to główna aplikacja Facebooka mogłaby go w roli komunikatora całkowicie zastąpić. Co ważne, otwarcie nawet kilku konwersacji nie powoduje zwolnienia działania aplikacji. Wzorem wersji desktopowej, aplikacje zyskały także nowy wygląd strumienia nowości – posty są teraz lepiej uwypuklone, a linki i obrazki są znacznie bardziej czytelne. Możemy także przebierać pomiędzy tematyką strumienia, ponieważ podobnie jak w zaprezentowanej już jakiś czas temu nowej odsłonie Facebooka, możliwe jest wybranie strumienia zawierającego zdjęcia, wpisy powiązane z tematyką muzyczną, filmową itd. Nowa ikona oddaje także istotę dokonanych i nadchodzących zmian – „wychudzona” literka „f” sugeruje nadejściej nowych czasów. Czy lepszych? Jeszcze się o tym przekonamy. 