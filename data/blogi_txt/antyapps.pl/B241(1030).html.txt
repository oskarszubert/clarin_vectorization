28.02.2013 Patrząc z perspektywy użytkownika iOS czy też Androida, Windows Phone wygląda biednie jeżeli chodzi o gatunek gier RPG. Nie znajdziemy tam prawie żadnego z obecnych hitów, a samych gier jest bardzo mało. Jednak posiadają one jedną, bardzo ważną cechę. W dużej mierze są produktami skończonymi, nie wymagającymi od nas mikropłatności. Ich autorzy skupili się na zagwarantowaniu nam jak najlepszej rozgrywki, a nie tylko wyłudzeniu kolejnych pieniędzy.  Tak też jest w przypadku recenzowanego właśnie Doom And Destiny. Okazuje się że dobry RPG, a zwłaszcza jRPG nie musi rozpoczynać się od końca świata, odrodzenia pradawnego zła, czy też innych wzniosłych wydarzeń. Może zacząć się tak po prostu, w domu fanów rpg, którzy zebrali się w celu rozegrania kolejnej sesji. Jednak tym razem coś poszło nie tak.  Potem jest jeszcze dziwniej i zabawniej. Gra tryska nietypowym podejściem do fabuły oraz humoru i… robi to wyjątkowo dobrze. Teksty czyta się naprawdę miło i nieraz potrafią wzbudzić uśmiech na naszych twarzach. Niesztampowe podejście widać w całej rozgrywce.  Zamiast butelek z maną, życiem i innych eliksirów odnajdujemy paczki chipsów, kawałki pizzy, piwo czy też Loca Cole. Sam model zbliżony jest do tego z Final Fantasy i innych jRPG. Nasza drużyna przemierza mapę, co jakiś czas trafiając na losowych przeciwników, walka odbywa się w systemie turowym. Grafika również wpisuje się w klasyczne schematy.  Oddzielnym tematem jest sterowanie. Autorzy podeszli do niego w bardzo oryginalny sposób. Wymaga to jednak chwili treningu. Lewa strona odpowiada za sterowanie naszymi bohaterami, prawa za wszystkie pozostałe akcje. Wybieramy je odpowiednio przesuwając palec. W jaki sposób? W to wprowadzi nas początek gry.  Grafika nie powala, fani gatunku będą zadowoleni, miłośnicy efektownych animacji zawiedzeni. Jako jRPG sprawuje się dobrze. Mnie najbardziej razi niespójność wielu elementów, zwłaszcza w interfejsie. Muzyka jak i dźwięki trzymają standardowy, dobry poziom. Pomagają nam w rozgrywce, nie męczą, ale trudno nazwać je szczególnie wybitnymi. Niestety gra nie wspiera wysokich rozdzielczości. Nawet sam kafelek wygląda koszmarnie.  Jednak największą zaletą Doom And Destiny jest wspomniany na wstępie brak mikropłatności. Wprawdzie obecnie gra kosztuje 3,49zł (wcześnie była darmowa), ale w tej cenie otrzymujemy kompletny produkt i przygodę, bez konieczności płacenia za cokolwiek więcej. Jeżeli lubicie jRPG i macie poczucie humory to z Doom And Destiny spędzicie sporo godzin. 