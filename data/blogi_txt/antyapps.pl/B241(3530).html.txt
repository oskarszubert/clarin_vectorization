04.10.2013 Tak jak w okresie letnim prześladowały mnie najróżniejsze gry logiczne, od których nie mogłem się oderwać, tak od niedawna zaatakowała mnie fala ciekawych i wciągających runnerów. Ostatnio zdarzyło mi się również dość często pisać o grach stylizowanych na tytuły sprzed wielu lat. Tym razem udało mi się trafić na grę, która już z samej nazwy łączy w sobie stylistykę retro oraz niekończący się bieg przed siebie. Oczywiście nie mogłem sobie odmówić bliższego zapoznania z tytułem. Szczerze mówiąc, nieco sceptycznie podszedłem do tego połączenia, jednak wystarczyło kilka minut spędzonych na trójwymiarowej, pikselowej bieżni, żeby przekonać się, że Retro Runners to kolejna gra, która jeszcze przez długi czas będzie pomagać mi zabijać nudę w wolnych chwilach spędzanych w towarzystwie mojego smartfona. Jak widać na screenach, grafika w grze nie jest „retro” w taki sposób, jak moglibyśmy się spodziewać. Trzeci wymiar sprawia, że bliżej temu do Minecrafta niż klasyków znanych z Comodore czy Amigi. Mimo to, kanciaste postaci oraz całe otoczenie mają w sobie wyjątkowy klimat, który nierzadko wywołuje niekontrolowany uśmiech gdzieś pod nosem. Nie można także zapomnieć o naprawdę przyjemnej oprawie muzycznej i dźwiękowej, które także korzystnie wpływają na odbiór gry.  Nie muszę chyba pisać, że w grze naszym głównym zadaniem będzie biec przed siebie i nie dać się zatrzymać przez którąkolwiek przeszkodę. Może to być na przykład klasyczny „płotek” lub rów wypełniony wodą. Podczas biegu będziemy również musieli pamiętać o uzupełnianiu płynów w kanciastym organizmie naszego bohatera oraz o zbieraniu monet, które pojawią się na naszej drodze. W wygodny sposób rozwiązano kwestię sterowania. Lewa część ekranu służy do zmieniania toru po którym biegnie nasz „ludzik”. Aby zmienić pozycję wystarczy przeciągnąć palcem w wybranym kierunku. Prawa część ekranu odpowiedzialna jest za skok postaci. Aby wywołać tę akcję wystarczy dotknąć ekranu na wskazanym obszarze. Narzekałem wczoraj na sterowanie w grze Kapsel Run! i muszę przyznać, że mimo podobieństwa w sterowaniu na boki, różnica w skoku zdecydowanie korzystniej wpływa na komfort gry na korzyść Retro Runners.  Wraz z rozwojem gry będziemy mogli odblokować nowych bohaterów. Tutaj twórcy gry dali upust swojemu poczuciu humoru, tworząc takich biegaczy jak Britney Speed, kościotrup Alfred, któremu nigdy nie kończy się energia, Człowiek Ninja obdarzony mocą dłuższego skoku, Zombiak zjadający napotkanych ludzi czy Robert T w pasiaku, którego umiejętnością jest zdobywanie dodatkowych monet. Oprócz tego w grze nie zabrakło również achievementów, za które otrzymujemy nagrody w postaci dodatkowych żyć lub pieniędzy.  Mimo że wciąż nie mogę oderwać się od Zombie Tsunami, Retro Runners sprawiło, że od dziś muszę dzielić swój wolny czas na dwie gry spod znaku niekończącego się biegu. Mimo tak naprawdę prostego mechanizmu, gra dostarcza wyjątkowo dużo frajdy. Biorąc pod uwagę, że tytuł dostępny jest zupełnie za darmo, myślę, że warto go sprawdzić. Retro Runners jest dostępny również dla użytkowników iPhonów oraz iPadów. 