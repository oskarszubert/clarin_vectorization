09.01.2014 Nie da się ukryć, że maluchy doskonale dają sobie radę z obsługą urządzeń z interfejsami dotykowymi. Dlatego też zamiast zabraniać i chować, lepiej nadzorować i stworzyć dla nich zestaw aplikacji, przy których nie tylko będą się mogły znakomicie bawić, ale i nauczyć czegoś nowego. Do takiego zastępu z pewnością warto dodać Kindergarten BINGO: Letters, Numbers, Shapes,   Colors, które uczy, bawi i wymaga odrobiny zaangażowania od naszych pociech. Gra w Bingo prawdopodobnie nie jest nikomu obcą, a jeśli zdarzą się wśród Was jacyś niezaznajomieni z jej zasadami, to odsyłam do stosownego artykułu w polskiej Wikipedii, by nie tłumaczyć rzeczy oczywistych, które są już dawno spisane i podane na tacy. Z tą jedynie różnicą, że w tym wydaniu zamiast dużych plansz składających się z kilkudziesięciu pozycji, mamy niewielkie pola 3×3. Dla dorosłych nie będą stanowiły żadnego wyzwania, jednak najmłodsi gracze mają szansę się wykazać znajomością figur geometrycznych, liter, liczb, a także kolorów. Już na starcie wybieramy z czego ma składać się wyzwanie i możemy przejść do głównej części zabawy, czyli zakreślania wskazywanych przez lektora elementów. Jeżeli uda nam się znaleźć trzy obok siebie, wówczas trafiamy główną nagrodę — bingo; a gdy po drodze ani razu się nie pomylimy, otrzymamy BINGO owada. Takowe służą jedynie do celów kolekcjonerskich, ale z pewnością dadzą wiele frajdy naszym małym hazardzistom.  Drugim trybem zabawy są fiszki (ang. flashcarts). Polega ona na wyświetlaniu na ekranie elementu, który gracz musi samodzielnie, głośno nazwać. Tuż po tym włącza play i sprawdza, czy jego nazewnictwo pokrywa się z tym, co mówi lektor. Przyjemna, interaktywna opcja zabawy. Jeśli mamy wolne popołudnie i wyczerpały nam się pomysły na jakąkolwiek zabawę, warto przysiąść z Maluchem i poćwiczyć :-). Z punktu widzenia Polaków dużym minusem będzie anglojęzyczna wersja programu. Ta jest, niestety, jedyną dostępną, dlatego też bez podstaw języka Szekspira nie ma nawet co myśleć o zasiadaniu do Kindergarten BINGO. Jeżeli jednak jakieś podstawy już są, zawsze można obrócić wszystko o sto osiemdziesiąt stopni i wykorzystać jako grę i podwójną zabawę. Kindergarten BINGO jest niesamowicie fajnym, kolorowym i przyjaznym dzieciakom projektem. Jeżeli uda Wam się przeskoczyć barierę językową, to czym prędzej bierzcie się do gry. Tym bardziej, że obecnie aplikacja (w wersji uniwersalnej) dostępna jest w promocji za okrągłe zero złotych! :) 