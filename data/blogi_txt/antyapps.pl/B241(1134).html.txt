01.03.2013 Jako że sam mam spory bałagan z punktami ECTS z bloków dodatkowych bardzo żałuję, że trafiłem na tę aplikację tak późno — w końcu otrzymaliśmy proste narzędzie, dzięki któremu możemy prowadzić we własnym zakresie dokumentację naszych osiągnięć w szkole i na uczelni. Jasne, że możemy robić to także na okładce zeszytu, ale przyznajcie, komu nudzi się po tygodniu albo, co gorsza, zdarzyło się zgubić zeszyt? Nie mówiąc już o tym, że w dłuższej perspektywie rozliczania się z ECTS stare notatniki już dawno zdążyły wylądować na dnie szafy… Po odpaleniu programu pytani jesteśmy o tryb pracy: uczeń czy student. W zależności od naszego wyboru, czekają na nas dwie zupełnie inne ścieżki. Zatem zacznijmy może od pierwszej z opcji. W Dzienniku Ocen najpierw dodajmy przedmioty szkolne, z jakich będziemy się zwierzać aplikacji. W tym celu wystarczy kliknąć na plus, znajdujący się w prawym górnym rogu. Wklepujemy nazwy, wybieramy przycisk „dodaj” i gotowe. Kiedy już dorobimy się pełnej listy, wchodzimy w interesujące nas zajęcia i możemy dorzucić już uzyskane przez nas oceny. Formularz jest prosty i wklepywanie danych nie zajmuje dużo czasu. Wystarczy (opcjonalnie) określić za co, dodać wartość oraz datę. I powoli krystalizuje nam się dzienniczek z ocenami, gdzie średnia wyliczana jest automatycznie.  Wersja dla studentów, co jest naturalne biorąc pod uwagę zupełnie inną naturę zajęć i rozliczania się z nich, działa nieco inaczej. Tam dodajemy jedynie Przedmioty, oceny z nich uzyskane oraz punkty ECTS. Na dole ekranu wyświetlane jest podsumowanie, na które składa się wyliczenie średniej arytmetycznej, ważonej oraz ilość uzyskanych punktów. Znakomite narzędzie, w którym mimo wszystko dość szybko wychodzi jeden duży brak. Gdzie podziała się możliwość zrobienia kopii zapasowej danych, które wklepujemy? Zakładam, że nie wszyscy formatują swoje smartfony czy tablety tak często jak ja, ale mimo wszystko, brak jakiejkolwiek opcji wyeksportowania wklepywanych przez nas wartości jest, delikatnie mówiąc, sporym niedociągnięciem. Liczę jednak, że przy najbliższej aktualizacji taka opcja się pojawi, bo w ustawieniach póki co możemy jedynie wybrać jedną z dwóch skórek oraz przełączać się między zapisami studenckimi, a uczniowskimi. Dziennik Ocen jest jednym z tych programów, który powinien się znaleźć w smartfonach i tabletach wszystkich roztargnionych uczniów i studentów. W końcu obyłoby się bez przykrych niespodzianek, kiedy dojdzie do okresu zaliczeń. Aplikację można pobrać za darmo na platformie Google Play. 