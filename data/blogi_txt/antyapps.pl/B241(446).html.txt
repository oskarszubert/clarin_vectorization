30.09.2013 Benji Bananas nie jest tytułem nowym. Od ponad pół roku mogą w nią grać posiadacze telefonów z systemami Android oraz iOS. Zwłaszcza na tym pierwszym podbiła serca graczy, długo utrzymując się na wysokich miejscach w rankingu. Teraz doczekała się swojej premiery na Windows Phone. Niestety jak na razie jedynie na urządzenia Nokii.  Gra należy do gatunku zręcznościówek i to tych o najprostszym z możliwych mechanizmie. Całe sterowanie opiera się na jednej czynności dotykaniu ekranu w dowolnym miejscu. To za pomocą tego gestu chwytamy się lian i puszczamy je. W Benji Bananas wcielamy się w rolę małpy, która wyrusza w drogę po banany dla swej ukochanej. Naszym zadaniem jest takie chwytanie się lian by podczas lotu zebrać jak najwięcej owoców, a zarazem nie spać na ziemię. Nie opłaca się chwytać wszystkie co popadnie, gdyż łatwo możemy zniwelować swoją prędkość, dzięki której łatwiej pokonuje się spore odległości. Dodatkowo im dalej w dżunglę tym więcej pułapek na nas czeka. W tym atrap lin, takich jak zwisające z drzew węże. Dobre opanowanie odpowiedniego momentu łapania i puszczania liny to najważniejsza rzecz w tej grze.  Gdy jednak nie uda nam się utrzymać w powietrzu, zabawa rozpoczyna się od początku. Za każdym razem wracamy do pierwszej planszy. Po każdym upadku czeka nas ekran podsumowujący daną misję oraz kolejny, w którym gra kusi nas i zachęca do zakupienia dodatków, ulepszeń i pomocy. Dokonujemy tego za zebrane banany. Mamy ich za mało? Żaden problem wystarczy skorzystać z mikropłatności. Wraz z postępami w grze, dodatkowe wspomagacze pojawiają się też na planszy.  Od strony graficznej Benji Bananas prezentuje się przyzwoicie. Animacje choć lekko skostniałe, nie przeszkadzają w dobrym odbiorze tempa gry. Muzyka bardzo dobrze podkręca rozgrywkę, czasem jest trochę zbyt głośna. Pomimo braku wsparcia dla wysokich rozdzielczości, gra broni się oprawą nawet na Lumii 920. Całość szpecą reklamy, na szczęście dostępne tylko w losowych częściach menu, a nie podczas samej zabawy. Benji Bananas to jedna z tych gier które potrafią przyprawić o syndrom jeszcze jednego razu. Pomimo prostych zasad i bardzo prostego schematu rozgrywki, motywuje do walki o coraz lepszy wynik i dojście jeszcze dalej. A to w takich tytułach jest najważniejsze. Grę możemy pobrać za darmo, niestety tylko dla Windows Phone 8. Polecam wszystkim fanom zręcznościówek. 