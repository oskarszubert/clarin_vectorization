22.10.2013 Koty stały się bożyszczami tłumów internautów, co jest zjawiskiem o tyle przerażającym co niezrozumiałym. Nie powinno nas zatem teoretycznie dziwić, że w sklepach z aplikacjami mobilnymi pojawiają się rezultaty tej mody. Kilka tygodni temu recenzowałem Bombcats, a dziś w moje ręce wpadła logiczna produkcja Wake the Cat, w której, jak sugeruje tytuł, będziemy budzić kota. Bynajmniej nie oznacza to, że kot w jakiś sposób ucierpi i będzie niehumanitarnie traktowany. Nic z tych rzeczy (no chyba, że za niehumanitarne traktowanie przyjmiemy odbieranie futrzakowi prawa do drzemki). Wake the Cat jest typowo logiczną produkcją, która wymaga od nas myślenia, a czasem również zręcznych dłoni.  Twórcy przygotowali dla nas 90 plansz, które mają formę zagadek o najczęściej jednym możliwym rozwiązaniu. Gracz ma do dyspozycji kłębek wełny i musi go poprowadzić tak, by dotarł on do celu, a więc tytułowego kota. Oczywiście nie będzie tak łatwo, bo w każdym poziomie znajdziemy masę atrakcji i przeszkód, wśród których są zmieniające tor ruchu kłębka wiatraki, pełniące funkcje teleportów kapcie, bębenki, korytarze i inne zabawki. Atrakcji z całą pewnością nie będzie nam tutaj brakować.  Zabawa odbywa się w różnych sceneriach, które odpowiadają poszczególnym pomieszczeniom w domu. Dodatkowym celem jest tutaj zbieranie gwiazdek, co jest też czasem znacznie trudniejsze niż samo obudzenie drzemiącego kociaka. Jeżeli jednak poczujemy się lekko znużeni, to czeka tutaj na nas 180 osiągnięć, które skutecznie motywują do dalszej zabawy. Wake the Cat stoi również na wysokim poziomie pod względem oprawy graficznej. Twórcy przygotowali tutaj oprawę w stylu 3D i okrasili ją bajkowym charakterem. Poszczególne modele oraz otoczenie na każdej planszy prezentują się bardzo przekonująco. Jeżeli dodamy do tego przyjemne efekty świetlne oraz animacje, otrzymamy cieszącą oko produkcję, od której ciężko się oderwać chociażby z uwagi na ujmujące projekty plansz.  Czego zabrakło? Właściwie trudno mi wskazać na jakiś konkretny element. Gra nie posiada żadnych ułatwień, a tym samym mikropłatności. Płacimy za nią ok 4 złotych w Google Play i jest to całkowity koszt naszej zabawy. Jeżeli w długie zimowe wieczory macie ochotę trochę rozruszać szare komórki lub macie dzieci, które taka kolorowa grafika z pewnością przekona (w gruncie rzeczy można odnieść wrażenie, ze gra jest dedykowana przede wszystkim im), to zdecydowanie warto dać szansę Wake the Cat. Gra dostępna również dla iOS. 