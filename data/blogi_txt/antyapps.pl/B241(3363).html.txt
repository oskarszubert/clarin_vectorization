24.07.2012 Pstryk, pstryk, pstryk. I kolejne zdjęcia trafiają do pamięci naszego telefonu. Wybór aplikacji do robienia i poprawiania zdjęć może przyprawić o zawrót głowy. Szczególnie trudno znaleźć taką, w której kumulowałyby by się wszystkie niezbędne funkcje i która pozwoliłaby nam pozbyć się szeregu innych, wspomagających aplikacji. To może na te wszystkie zmartwienia miseczkę budyniu? Pudding Camera to darmowa aplikacja do robienia zdjęć, która dość szybko zdobyła sporą popularność dzięki nader pokaźnemu zestawowi funkcji, efektów i filtrów, z których możemy korzystać w real time. Czy warto tą aplikacją zaśmiecać sobie pamięć smartfona? Dobre pytanie. Przyjrzyjmy się, co znajdziemy w tej aplikacji. Na początek rzuca się w oczy fakt, że twórcy aplikacji jako domyślną wybrali pozycję horyzontalną: pojawiające się funkcje i ikonki nie przemieszczają się, gdy robimy zdjęcie w pionie, co jest dość irytujące. Jednak szybko o tym zapominamy, gdy zaczynamy zgłębiać kolejne funkcje aparatu. Przede wszystkim aplikacja wyposażona jest w siatkę, auto focus lock, rozpoznawanie twarzy, moduł pozwalający na robienie sobie samemu zdjęć tylną kamerą (wystarczy wtedy tylko kliknąć w ekran w dowolnym miejscu), wprowadzono również ustawienia ekspozycji. Oprócz tego oczywiście mamy możliwość zmienienia kamery czy włączenia lub wyłączenia flesza. Jedną z największych zalet tej aplikacji są oczywiście efekty i filtry dostępne w czasie rzeczywistym. Wśród efektów znajdziemy rybie oko, kolaż czy panoramę. Każdemu z widoków możemy przypisać również jeden z kilkunastu filtrów, od klasycznego czarno-białego czy sepii, po bardziej wyszukane, jak chociażby kolor selektywny. Po dokonaniu ustawień pozostaje nam już tylko robienie zdjęć. Fotografie zapisują się w albumie, z poziomu którego możemy je przeglądać, usuwać lub wysyłać do różnych serwisów, takich jak Facebook, Flickr, Tumblr czy też serwisu twórców aplikacji: Pudding.to. Negatywy? Jest ich kilka. Poza wspomnianym domyślnym widokiem poziomym moje zastrzeżenia budzi również szybkość działania aplikacji. Włączanie kolejnych funkcji trwa zbyt długo, a aplikacji zdarza się przy okazji tych czynności zamrażać lub nawet wyłączać. Samo zapisywanie zdjęć w albumie też nie jest zbyt szybkie. A jeżeli przy albumie już jestem, to niestety, ale nie możemy już edytować raz zrobionych zdjęć, co raczej jest obecnie standardem. Poza tym, mimo sporej liczby funkcji brakuje w Pudding Camera bardziej zaawansowanych opcji edycji, jak skalowanie, kontrola koloru czy natężenia światła. Brać czy nie brać? Oto jest pytanie. Generalnie Pudding Camera nie jest aplikacją złą. Daje nam możliwość nakładania filtrów i efektów przez zrobieniem zdjęcia, ma również kilka pożytecznych funkcji. Ale sama nawigacja aplikacji jak również szybkość jej działania pozostawiają sporo do życzenia. Szczęśliwie aplikacja jest darmowa, więc możecie sami się przekonać pobierając ją z AppStore. Ocena: 4- 