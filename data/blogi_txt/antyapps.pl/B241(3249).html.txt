29.08.2013 W latach gdy uczęszczałem do podstawówki (a były to czasy, gdy komputer w domu należał do dóbr luksusowych, a o istnieniu internetu mało kto wiedział), koronnym argumentem umożliwiającym przekonanie rodziców do zakupu wymarzonego peceta, było twierdzenie, że maszyna przyda się przede wszystkim do  nauki. Jak można się łatwo domyślić, w znakomitej większości przypadków była to zwykła bujda, mająca przybliżyć nas do wejścia w kuszący świat gier komputerowych:) Dziś do najbardziej pożądanych przez wczesnoszkolną młodzież prezentów należą smartfony i tablety. Jeżeli chcecie namówić rodziców do kupna mobilnego sprzętu z dotykowym ekranem, a jako argumentu zamierzacie użyć przydatności wymarzonego gadżetu w edukacji, możecie skorzystać z poniższej listy:) Znajdziecie na niej najciekawsze aplikacje, które mogą okazać się przydatne w szkolnej ławce.  iStudiez Pro iStudiez Pro to aplikacja zaprojektowana głównie z myślą o studentach, ale wykorzystanie jej również na niższych stopniach edukacji nie stanowi żadnego problemu. Ten wyśmienicie wyglądający organizer czasu jest moim zdaniem najlepszym programem w swojej kategorii, jaki możemy znaleźć w AppStore. iStudiez Pro to ogromne możliwości, świetne zarządzanie planem lekcji oraz dodatkowych zajęć, wyjątkowa przejrzystość i staranność wykonania oraz możliwość prowadzenia notatek i zapisywania otrzymanych ocen. Dodatkowym atutem aplikacji jest dobrze przygotowana polska wersja językowa. Obecny interfejs iStudiez Pro jest tak bardzo skeumorficzny, jak to tylko możliwe. Ciekawi mnie czy twórcy zdecydują się na zmianę wyglądu wraz z oficjalną premierą nowego iOS 7 (i ciekawe jak ta zmiana będzie wyglądała). Aplikacja dostępna jest w płatnej wersji Pro (2,69 euro) oraz darmowej Lite. Notablity  Najbardziej zaawansowany, a przy tym jednocześnie niezwykle intuicyjny w obsłudze program do prowadzenia notatek. Aplikacja umożliwia pisanie odręczne, wklepywanie tekstu z klawiatury, nagrywanie głosu oraz robienie zdjęć. Z pomocą Notability bez problemu załadujemy plik pdf i przyozdobimy go własnoręcznymi dopiskami. Program posiada całe mnóstwo opcji organizacji notatek, a także daje ogromne możliwości w zakresie doboru czcionki i koloru stawianych znaków. Dużą zaletą trybu odręcznego pisania w Notability jest brak jakiegokolwiek opóźnienia – linie wychodzą wprost spod naszego palca lub rysika. Na uwagę zasługują również bogate opcje synchronizacji (obsługa serwisów iCloud, Dropbox, Google Drive, Box, WebDAV). Wikiweb  Przez ostatnie lata Wikipedia stała się niemal nieodłączną towarzyszką każdego ucznia. Sytuacja taka ma swoje dobre i złe strony, ale Antyapps to nie miejsce na tego rodzaju rozważania. Naszym zadaniem jest wskazywanie aplikacji, które dobrze sprawdzają się w określonych sytuacjach, a Wikiweb z pewnością należy do tego grona. Program jest nieoficjalnym klientem Wikipedii. Spośród dziesiątek aplikacji służących do obsługi największej internetowej encyklopedii, Wikiweb wyróżnia się oryginalnym i skutecznym sposobem wyszukiwania informacji. Aplikacja tworzy swojego rodzaju graf wiedzy, wizualizujący powiązania pomiędzy różnymi hasłami. Co ważne, wizualizacja jest nie tylko efektowna, ale i bardzo efektywna. Speeq  Aplikacji mających pomóc w nauce języka obcego testowałem już na urządzeniach mobilnych całe mnóstwo. Były wśród nich lepsze i gorsze, ale tak naprawdę próbę czasu przetrwała tylko jedna – Speeq. Pod tą nazwą znajdziemy w AppStore kilkanaście pozycji służących nauce obcojęzycznych słówek i zwrotów. Seria przeznaczona jest dla osób pragnących nauczyć się angielskiego, niemieckiego lub hiszpańskiego. Aplikacje występują w kilku kombinacjach (przykładowo można uczyć się hiszpańskiego korzystając z polskojęzycznej, niemieckojęzycznej lub angielskojęzycznej wersji aplikacji). Speeq charakteryzuje się bardzo prostym interfejsem, sporym zasobem słówek, skutecznym algorytmem ułatwiającym naukę wyrazów, które sprawiają użytkownikowi szczególną trudność oraz unikalnym systemem kotwic pamięciowych bazujących na skojarzeniach. Osobiście polecam. World Atlas  Wśród wielu atlasów geograficznych dostępnych na urządzenia działające pod kontrolą iOS, aplikacja od National Geographic wyróżnia się zdecydowanie. Atlas Świata sygnowany charakterystycznym żółtym logo jest dokładny i szybki. Każde państwo posiada osobistą wizytówkę, w której zawarto podstawowe informacje, dane społeczno-gospodarcze, flagę, krótki opis historii kraju, obowiązującą walutę oraz aktualnie panującą pogodę. Obsługa programu jest prosta, a działanie płynne. Dużą zaletą jest możliwość pobrania wybranych map na dysk urządzenia, na którym zainstalowaliśmy aplikację. Program jest uniwersalny, a jego standardowa cena wynosi 1,79 euro. Human Body  Human Body to aplikacja edukacyjna, która od kilku tygodni utrzymuje się w czołówce najchętniej pobieranych płatnych programów na iPada. Czyżby była to oznaka nieubłagalnie zbliżającego się rozpoczęcia roku szkolnego?;) Program w bardzo lekkiej i przyjemnej formie przybliża nam uproszczone mechanizmy biologiczne zachodzące w naszym organizmie. Aplikacja jest w pełni interaktywna, a grupą docelową, dla której jest przeznaczona są najmłodsi adepci nauki o człowieku. Rise  Od 2 września koniec ze spaniem do południa. Wielu z Was na nogach będzie musiało być już bladym świtem. W takiej sytuacji dobry budzik może okazać się niezbędnym narzędziem. Najciekawszym programem wyśmienicie sprawdzającym się w roli porannego stróża jest niedawno opisywany przeze mnie Rise. Aplikacja nie tylko wygląda, ale i działa wyśmienicie. Na uwagę zasługuje unikalny sposób ustawiania pory budzenia. Korzystam na co dzień i polecam! 