19.12.2013 Żyjemy w szalenie ciekawych czasach, co jednak wiąże się z wieloma nowymi zagrożeniami, z których jeszcze kilkanaście lat temu nie zdawaliśmy sobie sprawy. Dziś hasło prywatność wiele firm zamiata pod dywan. Na szczęście są też takie, które potrafią to wykorzystać i przekuć w swój atut. Dolphin Zero jest bazującą na popularnej mobilnej przeglądarce aplikacją, która zadba o to, by nikt ani nic nie miało dostępu do naszych danych. Dolphin Zero to oryginalny pomysł na przeglądarkę. Aplikacja sprawia bowiem wrażenie, jakby permanentnie działała w trybie incognito. Twórcy zapewniają, że program nie zapamiętuje absolutnie żadnych informacji o użytkowniku. Po jego zamknięciu wyświetlana jest nawet sympatyczna animacja niszczarki, w której lądują nasze dane. Nie ma zatem szans, aby ktokolwiek dobrał się do zapisanych w pamięci smartfona haseł, historii przeglądanych stron, ciasteczek, informacji o lokalizacji, zapamiętanych pól formularzy czy nawet favikon.  Ale prywatność nie jest jedynym atutem przeglądarki Dolphin Zero. Oprócz rezygnacji z zapisywania treści, twórcy zrezygnowali też ze zbędnych dodatków, które mogłyby czynić program bardziej ociężałym i przeładowanym. Tak naprawdę znajdziemy tutaj jedynie silnik wyświetlający stron www, przyciski wstecz/menu/dalej oraz pasek adresu służący również do wyszukiwania (co znamienne, domyślną wyszukiwarką jest DuckDuckGo zamiast Google’a). Trudno rozwiązanie to uznać za kompleksową przeglądarkę do różnych zastosowań. Nie można jednak zaprzeczyć, że działa bardzo szybko, a jej obsługa jest bardzo prosta i przyjemna. Prawdę mówiąc, nigdy nie przepadałem za Dolphinem i jestem mile zaskoczony jego okrojoną wersją, którą twórcy właśnie zaserwowali. Co ciekawe, sami namawiają do tego, aby użytkownik równolegle miał zainstalowaną pełną odmianę programu, a więc jakby sami dają doz rozumienia, że Dolphin Zero nie powinien być osamotniony na naszych urządzeniach.  Pomysł twórców Dolphina dobrze wpisuje się w obecne realia internetu. Nigdy wcześniej bowiem nie byliśmy świadkami tylu wydarzeń, które nadszarpnęły wizerunek internetowych gigantów. Sęk w tym, że ochrona danych w pamięci urządzenia nijak się ma do tych, które zostawiamy każdego dnia w sieci na serwerach usługodawców dostarczających serwisy i platformy, z których korzystamy. Na ten problem jeszcze nikt skutecznego rozwiązania nie znalazł i nie zanosi się, aby to uległo zmianie. 