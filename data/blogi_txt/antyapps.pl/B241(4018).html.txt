15.03.2013 Poszukiwanie tapet od zawsze postrzegam jako drogę przez mękę. Brak interesujących mnie motywów, a kiedy już trafi się coś godnego uwagi, to kolorystyka jest nie do zaakceptowania. Kiedy już mógłbym pójść na kompromis i na coś się zgodzić, to o grafice w wysokiej rozdzielczości można zapomnieć — i tak non- stop. Wiem że ludzi podobnie wybrednych jak ja jest więcej, dlatego kiedy znów staniecie przed problemem wyboru tapety polecam podjąć próbę samodzielnego stworzenia czegoś ładnego na pulpit. Z WURM to nic trudnego. Standardowym ustawieniem jest „wszystko losowo” — co oznacza, że właściwie nad naszym wzorkiem nie mamy żadnej kontroli, poza tym, że samodzielnie mażemy palcami po całym ekranie urządzenia. Prawdziwa zabawa zaczyna się, kiedy zdecydujemy się nieco okiełznać kształty i barwy, którymi będziemy się posługiwać.  Wówczas naszym oczom ukazuje się menu złożone z dwóch kolumn — w pierwszej z nich wybieramy i modyfikujemy „pędzle” (przeźroczystość poszczególnych elementów, wygląd krawędzi, czy ich ilość). W drugiej zaś dobieramy z przygotowanych kilkudziesięciu palet kolorystycznych barwy, jakie nas interesują oraz styl ich nakładania. I już z tymi kilkoma funkcjami możemy szaleć do woli — zmieniać konfiguracje, malować jednym lub kilkoma palcami jednocześnie.  Ale na tym jeszcze nie koniec — przed przystąpieniem do pracy wybieramy barwę tła, po którym będziemy rysować (zawsze też można postawić na przeźroczystość, tym bardziej że po kilkunastu sekundach to nasze szlaczki stają się tłem dla kolejnych nakładanych warstw) i zdefiniować kilka rzeczy w opcjach. W tym między innymi gęstość, prawdopodobieństwo powtórzenia danego kształtu, obracanie się kształtów czy prędkość z jaką to robią. To niby kolejne funkcje o „niewielkim” znaczeniu, ale kluczowym tutaj jest „niby”. Przy takim nagromadzeniu materiału nawet najdrobniejsze zmiany potrafią wprowadzić sporo świeżości. Zaprezentowane na obrazkach promocyjnych tła wyglądają prześlicznie — by takowe stworzyć samodzielnie przyjdzie nam nieco pokombinować, bo początkowe zachłyśnięcie się wszystkimi funkcjami WURM nie przynosi oczekiwanych na starcie efektów. Mimo wszystko metodą prób i błędów szybko można stworzyć naprawdę fajne prace, które znakomicie prezentować się będą na ekranach Waszych urządzeń — nie tylko tych z iOS na pokładzie. Aplikacja w wersji uniwersalnej kosztuje 1,99$ — obecnie jednak możecie ją pobrać całkowicie za darmo, także nie ma na co czekać, czas gnać do AppStore’a! 