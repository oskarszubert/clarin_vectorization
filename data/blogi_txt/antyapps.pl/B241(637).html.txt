07.08.2013 Moim zdaniem tablety to idealne urządzenia do nauki. Duży dotykowy ekran o wysokiej rozdzielczości, głośniki, dostęp do internetu oraz całe mnóstwo aplikacji stwarzają niemal idealne warunki do poszerzania wiedzy. Jasne, wszystkie te cechy czynią również z iPada (i każdego innego urządzenia tego rodzaju) perfekcyjne narzędzie do oddawania się różnego rodzaju rozrywce – graniu, oglądaniu filmów, słuchaniu muzyki i całej reszcie, ale prawda jest taka, że jeżeli ktoś chce rzeczywiście wykorzystać tablet do nauki, to nie powinien mieć z tym żadnego problemu. Wystarczy wyciszyć powiadomienia, wyłączyć wi-fi i zainstalować odpowiednią aplikację. Niestety rynek polskich aplikacji edukacyjnych nadal mocno kuleje. Pojawiło się kilka tytułów adresowanych do najmłodszych, ale ciągle brak jest przełomu – efektownego, bogatego w animacje oraz wysokiej jakości zdjęcia i filmy, dobrze przygotowanego, programu adresowanego do uczniów starszych klas podstawówki i gimnazjum. Marzy mi się aplikacja, która potrafiłaby niemal w 100% zastąpić podręcznik oferując nie tylko wspomniane powyżej atrakcyjne wizualnie materiały multimedialne, ale i wartościową treść i możliwość prowadzenia własnych notatek. Brakuje mi polskiego odpowiednika Kids Discover Cells.  Na serię aplikacji o nazwie Kids Discover składa się na chwilę obecną kilkanaście starannie przygotowanych programów. Tematyka w nich poruszana obejmuje szerokie spektrum – od historii, poprzez biologię, aż po Wszechświat. Postanowiłem dokładniej przyglądnąć się jednej z nich – z racji moich zainteresowań padło na aplikację poświęconą biologii, a dokładniej komórkom.  Kids Discover Cells to program skierowany do uczniów szkoły podstawowej. Materiał zawarty w aplikacji podzielony został na 9 krótkich rozdziałów, wśród których znajdziemy informacje dotyczące odkrycia i metod badania komórek, opis ich budowy i rodzajów, animacje przedstawiające proces mitozy i mejozy, wzmiankę o DNA oraz quiz i… komórkowy labirynt.  Wizualna strona aplikacji momentami zachwyca. Świetnie prezentują się zwłaszcza animacje i zdjęcia. Teksty są dobrze sformatowane i napisane prostym angielskim więc nie powinny sprawić trudności nawet osobom średnio znającym język Synów Albionu. Zresztą, słowa pisanego nie ma w aplikacji specjalnie dużo – dominują materiały wizualne ze zdjęciami i schematami na czele. Program, jak przystało na wydawnictwo przeznaczone na tablety jest w pełni interaktywny.  Z okazji zbliżającego się roku szkolnego Cells by KIDS DISCOVER dostępny jest za darmo. Standardowa cena aplikacji wynosi 3,59 euro. 