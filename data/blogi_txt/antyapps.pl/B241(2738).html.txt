06.02.2013 Na początku marca ubiegłego roku, przygotowałem zestawienie aplikacji pomocnych podczas odzieżowych zakupów. Wśród programów wydanych przez marki Reserved, ZARA, Pull Bear, Bershka oraz H M to właśnie ta ostatnia w moim porównaniu wypadła najgorzej. Od kilkunastu dni w AppStore znajdziemy zupełnie nową aplikację popularnej „sieciówki”. Czy H M wyciągnął wnioski z ostatniego, średnio udanego programu?  Nowe, mobilne H M to nie aktualizacja poprzedniej aplikacji a zupełnie osobny produkt. W swoim poprzednim wcieleniu, program choć wyglądał atrakcyjnie, był mało funkcjonalny, a przeglądanie asortymentu w sklepie średnio wygodne. W wersji opublikowanej pod koniec stycznia sprawa wygląda zupełnie inaczej. H M 2.0 jest dokładnie tym, czym aplikacja shoppingowa być powinna. Tuż po pierwszym uruchomieniu, w oczy rzuca nam się przede wszystkim świetny design. Nowoczesny, pełny wysokiej jakości zdjęć, w pełni spolszczony, intuicyjny interfejs – prezentuje się fenomenalnie. Główna zakładka programu – Artykuły – to miejsce gdzie znajdziemy cały, dostępny obecnie asortyment w sklepach oznaczonych logo sieci H M. Produkty zostały rozdzielone na trzy kategorie – Ona, On i Dziecko. Każda z nich zawiera w sobie listę podkategorii, które porządkują dostępne ubrania m.in. do katalogów z T-Shirtami, Koszulami czy też Spodniami. Przechodząc po kolejnych folderach, program umożliwia nam jeszcze bardziej szczegółowe filtrowanie produktów np. określając ich kolor. Karta Inspiracje zgodnie ze swoją nazwą pełna jest pomysłów na codzienne stylizacje. Wiosenny Look, Dzień Na Planie czy też Modern Classics to tylko niektóre z dostępnych katalogów. Wszystkie przeglądane przez nas produkty możemy szybko dodać do Listy Życzeń, a także udostępnić na naszym Facebooku lub Twitterze. Aplikacja pomoże nam także w znalezieniu najbliższego salonu marki w naszej okolicy i wyświetli wskazówki dojazdu. Niestety program nie pozwala na sprawdzenie dostępności wybranej odzieży w pobliskich sklepach. Podsumowując, nowe H M to nowa jakość i funkcjonalność, której zabrakło w jej poprzedniej odsłonie. Teraz bez problemu przejrzymy produkty z dostępnej obecnie kolekcji, a także szybko odnajdziemy to, czego właśnie szukamy. Gdyby tylko developerzy postarali się jeszcze o system sprawdzania dostępności ubrań, aplikacja sieci mogłaby śmiało pełnić rolę wzoru do naśladowania. 