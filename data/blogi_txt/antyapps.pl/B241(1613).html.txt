20.11.2012 Kwestia map to ostatnio wśród użytkowników iOSa drażliwy temat i trudno się temu dziwić, bo Apple nie udała się za bardzo ta podmiana Google Maps na swoje. Dlatego oczywiście zaczęto szukać alternatyw w oczekiwaniu, że Google jednak mapy dla użytkowników iOSa zrobi. Jedną z takich alternatyw miały być mapy od Nokii, zapowiadane od jakiegoś czasu. Niestety nie są. HERE Maps, czyli aplikacja z mapami od Nokii od dzisiaj dostępna jest w AppStore. Oczywiście można je pobrać za darmo, tylko czy warto? Trudno w sumie odpowiedzieć jednoznacznie na to pytanie. Zacznę więc od funkcji, wyglądu i interfejsu. Sama aplikacja pod względem interfejsu przygotowana jest całkiem dobrze. Nawigowanie po niej nie sprawia żadnych problemów, funkcje i widoki wczytują się całkiem szybko, również graficznie jest miła dla oka. Aplikacja daje oczywiście dość sporą liczbę narzędzi. Mamy kilka widoków map: zwykły, satelitarny, transportu publicznego i ruchu drogowego, można zapisywać dany wycinek mapy offline, dodawać dane lokalizacje do kolekcji, oczywiście wyznaczać trasę, wyszukiwać lokalizacje, etc. Niestety, nie wszystko działa jak powinno. Jeżeli chodzi o samą dokładność map, to w widoku standardowym nie mam większych zastrzeżeń, gorzej jest z satelitarnym, problem jest również z nieaktualną bazą transportu publicznego. Również wyszukiwanie miejsc nie jest złe, choć ostatnio powstałe galerie czy kina jakoś jeszcze nie przykuły uwagi twórców tych map. Ale w sumie nie ma z tym większych problemów, a oprócz tego aplikacja pozwala na wyszukiwanie lokalizacji filtrowanych przez określone kategorie.  HERE Maps oczywiście pomogą nam wyznaczyć trasę od punktu A do punktu B. Nie ma z tym większego problemu. Ale jeżeli ktoś liczyłby na nawigację krok po kroku, to się przeliczy. O dziwo jest piesza, zabrakło za to samochodowej. Co więcej, wyznaczona trasa, przynajmniej ta piesza, wcale nie należy do najbardziej optymalnych, a aplikacja sugeruje tylko jedną. Przy tej okazji muszę parę słów powiedzieć o samych mapach – niestety, nie dostosowano ich do ekranów z Retiną, więc graficznie nie sprawiają za dobrego wrażenia, do tego przesuwanie się po mapie nie jest szczególnie płynne. Niestety, ale mapy od Nokii mnie nie zachwyciły. Nie mam wiele im do zarzucenia względem dokładności, co już jest ogromnym plusem, jednak wyglądają tak, jakby po prostu na webową aplikację nałożono nakładkę i wysłano do AppStore, z wszystkimi wadami tego rozwiązania. Poza tym nie bardzo wiem, co właściwie Nokia chciała osiągnąć wypuszczając tę aplikację na iOSa, a nie dając normalnej nawigacji samochodowej? Być może w innych rejonach świata te mapy lepiej działają, ale u nas nieszczególnie. Aplikacja ta nie będzie przeze mnie raczej zbyt często uruchamiana. 