11.01.2012 Mnogość jednostek określających wagę czy długość obiektów powoduje, że jednym z naprawdę popularnych narzędzi staje się konwerter. Tego typu aplikacje pojawiały się już za czasów pierwszych komputerów, dokładając jeszcze obliczanie kursu walut. To samo posiada Convert Pad, czyli jedno z najlepszych tego typu narzędzi dla Androida. Convert Pad zdobył w Android Markecie naprawdę spore uznanie. Nie bez przyczyny. Pomimo nie do końca rewelacyjnej oprawy graficznej, jest to najbardziej funkcjonalne narzędzie tego typu dla Androida.  Program posiada przejrzysty interfejs. Na samej górze ekranu znajduje się przełącznik kategorii typu Długość/dystans. Następnie wybieramy jednostkę i podajemy jej wartość, którą to chcemy przekonwertować. Reszta okna prezentuje już wyniki końcowe. Zrezygnowano z pytania użytkownika o to, do jakiej jednostki chce przekonwertować podaną wartość, zamiast tego wyświetla się wszystkie najpopularniejsze. W dobie coraz to większych ekranów mnogość wyników nie przeszkadza, natomiast jedno pytanie mniej to zawsze jakieś przyspieszenie w korzystaniu z programu. Aplikacja obsługuje wiele języków, bo aż 23, w tym polski. Świadczyć może o tym fakt, że w Android Markecie znajduje się jako Przelicznik jednostek. Oprócz tego użytkownik może definiować własne jednostki czy też przebierać w już istniejących i dodawać pojedyncze z nich do ulubionych. Posiada także dedykowaną wersję dla tabletów. Darmowa wersja nie różni się od płatnej niczym, za wyjątkiem wyświetlania reklam. Płatne wydanie kosztuje prawie 10 złotych, dlatego odradzam zakup – mały baner reklamowy da się przeżyć, a dycha piechotą nie chodzi :)  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 