24.01.2013 Zielona żabka Om nom z Cut the Rope, czyścioszek Swampy z Where is my water?, wściekłe ptaki z Angry Birds… największe hity wśród gier na iOS zwierzętami wypełnione są po brzegi. Do klubu sław dołączył właśnie Smokey czyli Super Dragon.  Ultra popularny, zabawny, jedyny w swoim rodzaju. O kim mowa? W mieście pojawił się właśnie Smokey, pełen stylu, szyku i talentu czerwony smok ziejący ogniem. Gdy jego kariera znalazła się na szczycie, ktoś odkrył największy sekret sympatycznego bohatera – Smokey nie ma zębów! Głodne taniej sensacji tabloidy bez większych skrupułów opublikowały upokarzającą informację o braku uzębienia czerwonego smoka. Chcący odzyskać reputację Smokey nie daje jednak za wygraną i rusza w pogoń za utraconymi zębami. W ich odzyskaniu będziemy mu jednak musieli pomóc właśnie my. Do przejścia czeka na nas 80 poziomów. W każdym z nich przyświecał będzie jeden cel – odzyskanie szczęki Smokeygo. Nie będzie to jednak aż tak łatwe. Zęby bohatera są „uwięzione” pomiędzy starymi meblami i pudłami na jednym z pobliskich wysypisk śmieci. Strzelając ogniowymi kulami w ich kierunku niszczymy kolejne przeszkody. By Smokey odzyskał uzębienie, szczęka musi spaść dokładnie na niego. Poziom trudności zdecydowanie podniesie ograniczona ilość ognistych kul skrywanych w gardle smoka, a także różnego rodzaju przeszkody jak deszczowe chmury czy spadające meble, które skutecznie okaleczają naszego bohatera. Pomocne mogą okazać się specjalne czapki, każda z nich ma inną właściwość – m.in.: parasolka ochroni nas przed deszczem, a hełm spowoduje, że spadające obiekty nie będą nam wcale szkodzić.  Gdy gra w pojedynkę trochę nam się znudzi, twórcy Super Dragon przygotowali dla nas wieloosobową alternatywę. No dobra, stwierdzenie „wieloosobową” jest może lekką przesadą – dołączy do nas losowy gracz lub znajomy, którego znajdziemy za pośrednictwem Game Center i razem z nim weźmiemy udział w pojedynku jeden na jednego. Rozdzieleni domem, naszą misją będzie niszczenie wydobywających się z komina zanieczyszczeń oraz odpieranie ataków przeciwnika. Z tego pojedynku z podniesioną głową może wyjść tylko jeden z walczących smoków. Naszpikowane oddziaływaniami fizycznymi poziomy, przyjemna dla oka grafika, ciekawy gameplay, dopasowane efekty dźwiękowe i możliwość gry w trybie multiplayer – te wszystkie cechy upakowane razem w grze Super Dragon powodują, że jest to naprawdę dobra i przyjemna gra. Gorąco polecam. 