08.11.2013 Marsjanie, Rzymianie, bóg wojny, magia żywiołów i ścielący się gęsto trup. Do tego trójwymiarowa, kolorowa grafika, zagrzewająca do boju ścieżka dźwiękowa oraz intuicyjne sterowanie. Przed Wami Romans From Mars – gra z gatunku tower defence zaprojektowana z myślą o tabletach i smartfonach działających pod kontrolą iOS’a lub Androida. Moja przygoda z gatunkiem tower defence zaczęła się stosunkowo niedawno. Pierwszy raz z tego rodzaju produkcją zetknąłem się na poczciwym blaszaku grając w grę, której głównym celem było odparcie inwazji zombie, za pomocą ogródka pełnego roślin*. Jak absurdalnie by to nie zabrzmiało sama gra była (i nadal jest) świetna, a jej niespotykana grywalność sprawiła, że rozpocząłem poszukiwania innych produkcji opartych na podobnych zasadach. Tą drogą dotarłem do urządzeń mobilnych, na których gry z gatunku tower defence od lat cieszą się niesłabnącym zainteresowaniem setek tysięcy użytkowników.  W przeciągu ostatnich dwóch lat miałem okazję testować dziesiątki tego typu produkcji. Były wśród nich tytuły znakomite i beznadziejne, ale zdecydowana większość należała do typowych przeciętniaków. Podobnie ma się sprawa z moim ostatnim nabytkiem, grze o wiele mówiącym tytule Romans From Mars. W RFM wcielamy się w operatora gigantycznej kuszy miotającej pociski w kierunku hord zielonych najeźdźców z kosmosu. Akcja rozgrywa się w pełnym 3D, a sytuację na polu walki obserwujemy z oczu naszego bohatera.  Oprawa audiowizualna Romans From Mars stoi na niezłym poziomie. Cieszy czytelność grafiki, z czym w przypadku produkcji mobilnych osadzonych w trzech wymiarach bywa różnie. Rozgrywka jest płynna nawet na urządzeniach starszej generacji (grę testowałem na iPadzie 2), gorzej bywa natomiast ze stabilnością. Aplikacja lubi od czasu do czasu odmówić współpracy i ni z tego, ni z owego samoistnie się wyłączyć.  Gra się przyjemnie, choć osobom, które zjadły zęby na gatunku tower defence może doskwierać nuda. Poziom trudności kolejnych misji nie należy do najwyższych – do ich pokonania wystarczy umiejętność szybkiego (i celnego) uderzania palcem w ekran. Likwidację kosmitów ułatwiają magiczne moce dostępne dla naszego bohatera. Użycie ich w połączeniu z tradycyjnymi środkami siłowymi daje nadzwyczaj dobre efekty. Romans From Mars możecie pobrać z AppStore za darmo w wersji uniwersalnej. Aplikację w wersji na urządzenia z Androidem na pokładzie znajdziecie w Google Play. *Mam tu oczywiście na myśli nieśmiertelne Plants vs Zombies. 