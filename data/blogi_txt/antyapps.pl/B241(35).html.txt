16.08.2012 Telefony nie od dziś są ostoją gier logicznych. Sam jeszcze moim starusieńkim, monochromatycznym, Siemensie zagrywałem się w nieśmiertelnych Reversów. Później nadeszły złote czasy Javy, kiedy to znane motywy zostały zamykane w najróżniejszych konwencjach. Obecnie, kiedy telefon jest tak właściwie małym komputerem, również jest w czym przebierać. I bardzo dobrze, od przybytku głowa nie boli — szczególnie tak dobrych gier, jak opisywane dzisiaj Graffiti Ball. Zasady nie są wyjątkowo skomplikowane: musimy sprawić, by tytułowa piłka, zmierzając po narysowanych przez nas sprejem ścieżkach, dotarła do celu, jakim jest napaćkany na ścianie napis WIN. Gorzej sprawa się ma z samym wykonywaniem zadania, ponieważ główna bohaterka tej zabawy jest dość nieposłuszna, a do tego zniewolona przez prawa fizyki. Odbija się od wszystkiego, niesfornie spada gdzie nie trzeba i wyczuje nawet najmniejszą wyrwę w naszych mazach. I jeszcze wszystko byłoby w porządku gdyby nie to, że na dotarcie do celu ma dość skąpo narzucony limit czasu. Cała zabawa podzielona została na mury różnych miast z całego świata. Każde z nich charakteryzuje inny stopień trudności. Może w początkowych poziomach nie będzie to odczuwalne, ale wraz ze wzrostem poziomu trudności, potrzebna jest większa precyzja. Nawet najmniejsza niedoskonałość sprawi, że piłka odbije się nie w tym kierunku jakiego oczekujemy. Uzyskać idealną linię marząc palcem po ekranie wcale nie jest łatwo, w niektórych wypadkach rzekłbym, że jest wręcz niewykonalne. Niestety twórcy nie zaimplementowali żadnych elementów pomocniczych, dzięki którym moglibyśmy narysować w stu procentach proste linie. Poza tą jedną wpadką, Graffiti Ball nie mam nic do zarzucenia. Prezentuje się nienagannie, działa sprawnie nawet na starszych modelach urządzeń z Androidem, a do tego po kilku rundach staje się prawdziwym wyzwaniem. Bardzo lubię gry, w których nie ma tylko jednego oczywistego rozwiązania — a to jedna z nich. Lwią część przygotowanych łamigłówek da się rozwiązać na kilka sposobów, co pewnie dla niektórych będzie sporym atutem. Kolejna znakomita gra logiczna na urządzenia mobilne, która nadaje się zarówno na dłuższe, jak i krótsze partyjki. Nieustannie możemy starać się pobić nasze wyniki, by zapisać się na stałe w leaderboardach. Graffiti Ball dostępne jest za darmo zarówno na urządzenia z Zielonym Robocikiem jak i Nadgryzionym Jabłkiem. Niestety nie ma w tym świecie nic za darmo i mimo braku mikropłatności, podszyta jest… drażniącymi reklamami. Ocena: 5 