01.03.2013 Czas pędzi nieubłaganie. Luty ledwie się zaczął, a już stał się wspomnieniem. W trakcie ostatnich tygodni przetestowaliśmy i opisaliśmy dla Was mnóstwo aplikacji wśród których znalazło się kilka zdecydowanie wyróżniających się z tłumu. Oto one!  Starry Nuts. Mój zdecydowany zręcznościowy faworyt tego miesiąca. Starry Nuts  wciągnęło mnie na dobre i przez niemal dwa tygodnie było stałym punktem mojego programu dnia. Proste zasady, prześliczna grafika i wysoka grywalność – to największe zalety Starry Nuts. Strzelanie z procy do nietoperzy szczególnie dobrze sprawuje się na niewielkim ekranie smartfona – grę bez problemu obsługuje się za pomocą jednego kciuka.  Martha Stewart Makes Cocktails. Najlepsza pora na praktyczne zastosowanie tej aplikacji jeszcze przed nami (wszak do upalnego lata zostało przynajmniej kilka miesięcy), ale warto zainteresować się nią już teraz. Martha Stewart Makes Cocktails to pięknie wyglądający interaktywny katalog niezwykle soczyście wyglądających drinków. Interfejs programu jest kwintesencją wszystkiego co najlepsze na urządzeniach mobilnych. Jest kolorowo, estetycznie i widowiskowo jednocześnie. W aplikacji znajdziecie również kilka filmów przedstawiających tajniki sztuki barmańskiej.  Fleksy. Głównym założeniem projektu Fleksy było ułatwienie osobom niewidomym czynności pisania na ekranach dotykowych. „Efektem ubocznym” projektu jest aplikacja mobilna umożliwiająca znacznie szybsze pisanie na cyfrowej klawiaturze telefonu. Jak to działa? „Fleksy pozwala użytkownikom na pisanie z wykorzystaniem znanej z komputerów klawiatury QWERTY, jednak tutaj każdy klawisz nie jest specjalnie oddzielony – wszystkie tworzą raczej jedną całość. Naszym zadaniem jest Intuicyjne dotykanie ekranu, system sam wybierze, którą literę mieliśmy na myśli i ułoży odpowiedni wyraz z pomocą wbudowanego słownika.” Aplikacja rzeczywiście działa, ale jedynym obsługiwanym na obecną chwilę językiem jest angielski.  DailyArt to według portalu The Next Web jedna z dwunastu najlepszych edukacyjnych aplikacji 2012 roku. Program jest bardzo prosty – jego najważniejszą funkcją jest pokazywanie na ekranie naszego telefonu dzieła sztuki – codziennie jednego. O obrazie zostajemy poinformowani za pomocą powiadomień push. Aplikacja ma niewątpliwe walory edukacyjne, a przy tym prezentuje się bardzo estetycznie.  TED. Aplikacja TED nareszcie doczekała się wersji 2.0, która przyniosła dwie niezwykle ważne funkcjonalności. Po pierwsze, nareszcie otrzymaliśmy możliwość wyświetlania napisów pod wybranymi materiałami wideo. Wśród 90 dostępnych języków znalazł się również język polski. Wielu ucieszy również możliwość pobrania na dysk urządzenia konkretnych wykładów. TED w obecnym kształcie to dla mnie aplikacja idealna.  Ski Jumping Pro. Skoki narciarskie w wydaniu Vivid Games szczególnie przypadły do gustu Pawłowi, który przyznał najnowszemu dziecku rodzimego developera najwyższą możliwą notę. Gra charakteryzuje się ponadprzeciętną oprawą graficzną i dźwiękową. „Intuicyjne dotykowe sterowanie zapewniające pełną kontrolę nad zawodnikiem, ogromna dbałość o detale, zachwycająca oprawa, ponad 60 konkursów – Ski Jumping Pro 2013 to z całą pewnością gra, która zasługuje na waszą uwagę”.  Lander Hero. Druga gra (po Starry Nuts), która pochłonęła mnie bez reszty. Perypetie niepozornego okularnika zamkniętego w kosmicznym lądowniku okazały się niezwykle wymagającą i wciągającą historią. Gdy dodamy do tego bardzo dobrą, oryginalną oprawę i wygodne, ale jednocześnie wymagające olbrzymiej precyzji sterowanie otrzymamy… Lander Hero:)  Sound Uncovered. Aplikacja należąca do nielicznego grona programów, które obowiązkowo powinny znaleźć się na dysku każdego tabletu wyposażonego w system iOS. Sound Uncovered bawi poprzez naukę i uczy poprzez zabawę – wraz z tą interaktywną książką zanurzymy się w fascynujący świat dźwięków i sprawdzimy w jakim wieku jest nasz zmysł słuchu. Serdecznie polecam! 