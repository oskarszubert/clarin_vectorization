10.12.2013 Zima powoli się rozkręca, a ja, dopiero pobierając Words of Wonder z Google Play, zorientowałem się, że Boże Narodzenie już za dwa tygodnie. Wprawdzie zimowa oprawa tego tytułu mało ma wspólnego ze świętami, jednak śnieżna kraina od razu nastroiła mnie w odpowiedni sposób. Zainteresowanie tytułem było w moim przypadku tym większe, że Words of Wonder pochodzi ze stajni Disneya. Jeśli podobnie jak ja macie dobre doświadczenia z ich produkcjami, zachęcam do sprawdzenia słownej wykreślanki, gdzie naszym przewodnikiem będzie sympatyczny ptak narysowany charakterystyczną kreską bajkowego studia. Jak na prostą grę polegającą na odnajdywaniu słówek na szachownicy liter, pozycja zajmie sporo miejsca w naszych urządzeniach, bo aż 80 MB. Nie wiem, jak tytuł sprawuje się na nowszych Androidach, jednak testując go na Gingerbread w HTC Desire Z musiałem wyczekać swoje, zanim załadowały się poszczególne plansze. Words of Wonder polega na odnajdywaniu anglojęzycznych słówek w plątaninie liter ułożonych na planszy. W każdej rundzie mamy do wykorzystania określony limit słów i liczbę puntków, którą musimy zdobyć za wyrazy, jakie uda nam się znaleźć. Im dłuższe słowo uda nam się znaleźć, tym większy mnożnik punktów zdobędziemy na ostatniej literze wyrazu. Możemy ją jednak wykorzystać dopiero tworząc następne słówko. Jak zwykle brzmi to pewnie nieco pokrętnie, ale wystarczy jedna runda, żeby od razu zrozumieć zasady gry.  Rozpoczynając rozgrywkę, możemy połączyć się z Facebookiem. Dzięki temu mamy możliwość zmierzenia się z naszymi znajomymi oraz zapisania wyników puntkowych. Osobiście jednak nie skorzystałem z tej funckji i zadowoliłem się przechodzeniem kolejnych poziomów gry. Te różnią się od siebie przede wszystkim stopniem trudności oraz kształtem planszy. Muszę przyznać, że na dobrą sprawę gra w żaden sposób nie wyróżnia się na tle podobnych tytułów dostępnych w Google Play, jednak Disneyowska oprawa i przyjemna dla ucha muzyka zatrzymały mnie przed ekranem na kilka dobrych minut. Words of Wonder jest niestety jedną ze słabszych pozycji, jakie możemy znaleźć wśród Disneyowskich gier dostępnych w Google Play. Mimo to, jeśli lubicie wykreślanki lub chcecie sprawdzić swoją znajomość angielskich słówek, być może będzie to tytuł, który na jakiś czas zostanie w waszych smartfonach lub tabletach, szczególnie w okresie zimy i świąt. Tego klimatu w Words of Wonder z pewnością nie brakuje. 