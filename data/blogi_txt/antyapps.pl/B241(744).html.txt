21.01.2013 Obawiam się, że trudno byłoby wskazać biuro, w którym nie znajdziemy dziesiątek poprzyklejanych wszędzie kolorowych kartek. Jednak dzięki upowszechnianiu się smartfonów i tabletów wiele osób swoje plany na dzień i szybkie notatki postanawia ukryć w linijkach pełnych zer i jedynek. W zeszłym tygodniu pisałem o bardzo fajnie przygotowanym Zime, połączeniu kalendarza z listą zadań, a dziś ciekawa propozycja z notatkami oraz listami zadań, które możemy kolejno wykreślać po wykonaniu: ColorNote. Klikając plusik w prawym górnym rogu odpowiedzialny za dodawanie nowej notatki, wybieramy pomiędzy dwoma formatami: ciągłym tekstem lub spisem rzeczy które musimy załatwić. Dalej możemy już edytować naszą notatkę, zmieniając jej tytuł, dodając tekst / kolejne pozycje oraz zmieniając jeden z dziewięciu kolorów, czyli chyba najprostszy sposób segregacji elementów na ekranie naszego urządzenia. W przypadku list, klikając na poszczególne elementy zaznaczamy zadanie jako wykonane. Te wówczas nie znikają, a zostają jedynie przekreślone — zarówno na widżetach jak i w głównym oknie programu. Wciskając systemowy przycisk opcji otwieramy menu, w którym nie tylko ustawiamy powiadomienia, usuwamy czy edytujemy wpis, ale możemy go także wysłać oraz zarchiwizować.  Klikając na ikonkę programu w na ekranie z listą naszych wpisów, z lewej strony rozwija się menu w którym możemy się szybko przenosić między wszystkimi notatkami, kalendarzem, archiwum i koszem. Z tego poziomu możemy też zmienić skórkę, skorzystać z wyszukiwarki, zrobić sprawnie kopię zapasową oraz dostać się do ustawień. Tam zaś czekają na nas kolejne opcje: synchronizacja (notatki możemy trzymać online zarówno po połączeniu konta z Facebookiem, Google jak i naszym kontem e-mail — ale jeżeli to Was nie satysfakcjonuje, backup można również zapisać na karcie SD), dostosowanie domyślnych kolorów wpisów i wielkości czcionki, sortowania, przypomnienia czy przeźroczystości widżetu. Nie zabrakło również możliwości zablokowania notatek — dla wszystkich definiujemy jedno hasło, również w ustawieniach. Minimalistycznie, schludnie, ale przy tym bez żadnych braków w funkcjonalności, a dodatkowo jeszcze wzbogacone różnej wielkości widżetami, które możemy umieścić na naszych pulpitach. ColorNote to z pewnością ciekawa propozycja dla wszystkich, którzy myślą o korzystaniu z dobrodziejstw wirtualnych notatek — tym bardziej, że dostępne są one całkowicie za darmo na platformie Google Play. 