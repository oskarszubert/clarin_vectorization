14.12.2012 Bear Grylls, przez jednych uważany za survivalowego guru, przez innych za pozera i aktora. Dzięki swojej sławie, doczekał się także gry na urządzenia mobilne. Wprawdzie Survival Run with Bear Grylls ma niewiele wspólnego z jego serialowymi przygodami, ale jako gra na licencji zaskakuje jakością wykonania. Gra należy do popularnego gatunku runnerów. Zasady są proste. Nasz bohater biegnie nieustannie przed siebie, a naszym zadaniem jest takie nim pokierowanie aby uniknął wszystkich przeszkód. Survival Run with Bear Grylls nie wnosi do tego mechanizmu nic nowego. Mamy standardowe skręcanie, skakanie, ślizg, bieganie na boki. Znajdziecie tu wszystkie kombinacje i ruchy znane chociażby z Temple Run. Początek może niektórym przypominać Temple Run: Brave, a to dlatego, że przygodę rozpoczynamy od ucieczki przed niedźwiedziem. To co wyróżnia Survival Run with Bear Grylls to bardzo szybko zmieniające się otoczenie. Poza standardowym biegiem przyjdzie nam pływać, zjeżdżać , a nawet spadać. Z początkowej dżungli dostaniemy się w tereny zimowe, pola, jaskinie i wiele, innych ciekawych miejsc. Jeżeli chodzi o różnorodność ruchów jak i otoczenia, Survival Run with Bear Grylls wypada naprawdę dobrze.  Jak przystało na grę z gatunku runner, mamy też standardowe osiągnięcia oraz rozbudowany sklep z dodatkami. Ponownie jest bogato i różnorodnie. Jest na co wydawać zdobyte w grze monety i… robaki. Oczywiście w przypadku braku funduszy możemy dokupić je poprzez mikropłatność. Oferta znacznie przebija tę z innych gier, zakupić możemy nawet takie drobiazgi jak flagi poszczególnych krajów na nasz spadochron. Jeżeli chodzi o grafikę, to ma ona jeden istotny problem. Stara się wyglądać realnie. Zarówno bohater jak i elementy otoczenia nie zawierają w sobie kreskówkowo-bajkowej kreski. Sprawia to, że grafika na pierwszy, drugi i trzeci rzut oka wygląda dziwnie, kanciasto, a animacja głównego bohatera brzydko. Jednak gdy znajdziemy chwilę by się przyjrzeć poszczególnym elementom otoczenia, nie jest już tak źle. Pozostaje tylko komiczna animacja głównego bohatera gdy rozpoczynamy bieg. Oprawa graficzna moim zdaniem jest lepsza od tej z klasycznego Temple Run (choć utrzymana w podobnym klimacie).  Survival Run with Bear Grylls to zaskakująco dobra gra. Fani gatunku znajdą w niej najlepsze rozwiązania z innych tytułów, a do tego garść nowych, ciekawych rozwiązań. To wszystko oczywiście za darmo, z możliwością dobrej zabawy bez mikropłatności. Warto spróbować i poświęcić grze chwilę. 