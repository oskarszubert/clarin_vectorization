31.10.2011 Grupa Onet, prowadząca jeden z największych portali w Polsce, zdecydowała się uruchomić swoją własną dedykowaną aplikację na Androida. Na temat tego programu mówiło się wiele, pisaliśmy o nim nawet na Antywebie. Nic dziwnego – aplikacja jest naprawdę dobra. Nie tylko dostajemy dostęp do treści z portalu i to bez reklam, ale także całość okraszona jest naprawdę przyjemnym i intuicyjnym interfejsem. Aplikacja zwraca na siebie uwagę nie tylko treściami, ale przede wszystkim naprawdę ciekawym sposobem ich konsumowania. Dla mnie sposób, w jaki aplikacja została zaprojektowana, jest rewelacyjny. Układ programu automatycznie dopasowuje się do ekranu urządzenia, na jakim jest wyświetlany. W zależności od rozdzielczości i położenia ekranu, aplikacja wyświetla jedną lub więcej kolumn, gdzie każda przedstawia niusy z innego tematu, na przykład sportu. Przewijając ekran z góry na dół uzyskujemy dostęp do kolejnych artykułów, podczas gdy przewijanie na boki daje nam dostęp do pozostałych kolumn, które nie zmieściły się na ekranie. Oprócz tego przewinięcie ekranu maksymalnie w lewo daje nam dostęp do informacji związanych z naszą lokalizacją. Aplikacja sama wykrywa, w pobliżu jakiego dużego miasta się znajdujemy, po czym automatycznie serwuje nam prognozę pogody dla tego miejsca oraz repertuar kin. Z poziomu tego ekranu mamy także dostęp do kursu walut czy programu telewizyjnego. Korzystanie z tego programu dzięki tak ciekawemu i wygodnemu interfejsowi to po prostu przyjemność. Dodatkowo Onet News na tablecie prezentuje się po prostu fantastycznie. Jeśli lubicie rano do kawy poczytać niusy ze świata, serdecznie zachęcam do instalacji tej aplikacji. Jest za darmo :) 