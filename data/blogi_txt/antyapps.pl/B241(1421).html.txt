24.05.2012 Niedawno pisałem o Mobilnej Ulotce, która gromadzi gazetki promocyjne hipermarketów, dyskontów i tego typu podobnych sieciówek. Od jakiegoś już czasu obserwuję ten trend i dostrzegam, że chwycił i zdobywa coraz większą rzeszę zwolenników. Każda szanująca się sieciówka udostępnia gazetki w formie cyfrowej na swojej stronie, a tu się okazuje, że Tesco wypuściło nawet własną, dedykowaną aplikację. Funkcjonalność tego typu programów jest oczywista. Każdy market co tydzień organizuje inne promocje, z czego doskonale zdają sobie sprawę gospodynie domowe. Gazetki promocyjne to popularna forma informowania klientów o okazjach cenowych, ale dopiero od jakiegoś czasu zdobywa rynek internetowy. Coraz więcej klientów ma smartfony i tablety, dlatego nic dziwnego, że sklepy wchodzą również na ten rynek. Tesco zdecydowało o stworzeniu dedykowanej swojemu marketowi aplikacji. Czy ma to sens w sytuacji, gdy Mobilna Ulotka gromadzi tego typu oferty z każdej sieciówki? Tak, ma. Przede wszystkim kosmetyczny. Tesco ma swoje materiały, dlatego może je wdrożyć w aplikacji mobilnej w dowolny sposób, a nie tylko w formie PDF-a. I to widać. Program jest podzielony na cztery sekcje. Zawiera informacje o aktualnych promocjach, wyprzedażach, z jego poziomu mamy dostęp do Tesco Magazynu oraz treści ze strony internetowej. Kolorystyka aplikacji jest oczywiście utrzymana w barwach marki Tesco. Wygląda znacznie lepiej niż Mobilna Ulotka, ale nie znaczy to, że wygląda świetnie. Jej design określiłbym raczej jako dostateczny. Do ideału sporo brakuje. W oko rażą zwłaszcza te szare przyciski zakładek na dole ekranu. Mechanizm przeglądania gazetek jest w sumie podobny do tego z Mobilnej Ulotki. Treści nie są ładowane na bieżąco, a muszą zostać najpierw pobrane na telefon. Różnica jest kosmetyczna. Mobilna Ulotka dzieliła gazetki na pobrane i dostępne do pobrania. Mobilna aplikacja Tesco wyświetla wszystkie w jednym miejscu, oznaczając je po prostu inną ikoną. Znacznie bardziej odpowiada mi ten model. Podsumowując, aplikacja Tesco jest funkcjonalna, aczkolwiek ma parę niedociągnięć w kwestii designu. Mimo tego polecam ją klientom tego marketu. Jest dostępna do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 