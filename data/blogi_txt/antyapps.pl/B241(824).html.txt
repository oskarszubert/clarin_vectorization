29.01.2014 Nie ma co ukrywać, że awatary w mobilnych grach wprost uwielbiają uciekać. Croco również wpadł w tarapaty, schwytany przez czarny charakter nazywany Rocket Bullem potrzebuje naszej pomocy w odgarnięciu z drogi wszelkich przeszkód i zapewnienie mu bezpiecznej drogi do wyjścia. Całość podzielona na krótkie plansze, których autorzy przygotowali dla nas ponad setkę. Gotowi ruszyć na pomoc sympatycznemu krokodylkowi?! Croco’s Escape jest typowo przenośną produkcję z wyraźnym podziałem na plansze oraz światy. Dzięki temu gra nadaje się zarówno na krótkie rundki podczas podróży czy utkwieniu w kolejce, jak i dłuższe posiedzenia. Każda z plansz to zupełnie nowe wyzwanie, jednak wszystkie opierają się z na podobnej zasadzie. Przesuwaniu elementów torujących trasę naszego bohatera. Te możemy prześlizgiwać w pionie lub poziomie, a całość musimy rozplanować na tyle sprytnie, by awatar przedostał się na drugi koniec ekranu. Na szczęście mamy możliwość już podczas naszej wędrówki wszystko przemeblować. Wystarczy wskazać miejsce do którego ma się udać, przemeblować mapę i kazać mu ruszyć dalej. Takie rozwiązanie z pozoru jest łatwiejsze dla gracza, ale z drugiej strony daje ono o wiele więcej możliwości konfiguracji niż z góry zaplanowane zadanie.  Sama gra to jeden wielki zbiór łamigłówek, w którym autorzy przygotowali nam aż sto dwadzieścia wyzwań. Ich poziom trudności i zawiłości rośnie wraz z kolejnymi planszami, a każdy świeżo wprowadzony element w kolejnych rundach coraz mocniej pokazuje pazurki. Jeżeli chodzi o techniczny aspekt produkcji, to twórcy zadbali o to, by było jak najbardziej intuicyjnie i wszelkie poradniki czy tutoriale są zbędne. Przeszkody przesuwamy chwytając je i mażąc palcem po ekranie urządzenia, zaś miejsce do którego ma przejść wskazujemy klikając nań. Gra jest kolorowa i przyciąga uwagę jaskrawymi barwami. Środowiska w każdym ze światów są zróżnicowane i choć nie jest to szczyt tego na co stać współczesne telefony, Croco’s Escape prezentuje się przyzwoicie. I, jak zapowiadają autorzy w opisie Google Play, im lepsze urządzenie, tym większej ilości szczegółów na ekranie możemy się spodziewać. Muzyka jest dość przeciętna i również nie wybija się niczym szczególnym, jest najzwyczajniej w świecie poprawnie :). Kolorowa produkcja obok której nie może przejść żaden miłośnik łamigłówek. Magicy z MADE apps stworzyli naprawdę solidną produkcję, która spokojnie wystarcza na kilka długich godzin znakomitej zabawy. Gra dostępna jest za darmo na platformie Google Play. 