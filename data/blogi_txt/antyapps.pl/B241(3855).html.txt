21.01.2012 Soup to dość popularny serwis społecznościowy podobny do Tumblr. Umożliwia dzielenie się różnymi obrazkami, cytatami, piosenkami i innymi tego typu treściami na swojej zupce, ale także repostowanie treści innych użytkowników. Polska ekipa Droids on Roids postanowiła stworzyć mobilnego klienta tego serwisu – tak powstał Soupper, który posiada sporą funkcjonalność, ale ma poważną wadę. Droids on Roids to doświadczona już ekipa. Soupper to nie jest ich pierwsza aplikacja, ba, mają już doświadczenie w tworzeniu klientów dla serwisów społecznościowych, bo są to twórcy Blippera, czyli aplikacji do obsługi Blipa. O ile ten polski mikroblog powoli dogorywa, o tyle Soup wciąż ma liczne grono użytkowników. Po uruchomieniu Souppera, prosi nas on oczywiście o podanie swojego loginu i hasła. Z poziomu tego ekranu możemy także przejść do rejestracji, jeśli konta w Soup nie posiadamy. Po wykonaniu tej prostej czynności jesteśmy od razu przerzucani do zupki, bez jakiejkolwiek konfiguracji i tym podobnych rozpraszaczy. W programie możemy przeglądać nie tylko zupkę swoją czy swoich znajomych. Mamy również dostęp do zupek osób nas obserwujących, przyjaciół naszych przyjaciół czy też wszystkich użytkowników serwisu. W ostatnim przypadku danych zasysanych jest dość sporo i aplikacja potrafi się zawiesić. Zresztą w ogóle po uruchomieniu musimy odczekać chwilę na pobranie statusów. Niech Was nie zmyli długi czas oczekiwania – aplikacja działa, tylko zasysa w tle treści multimedialne. Przydałby się w tym miejscu jakiś komunikat mówiący, co się dzieje. Oprócz tego z poziomu Souppera zyskujemy dostęp do naszego profilu czy też listy obserwujących i obserwowanych. Design aplikacji jest przyjemny, a interfejs intuicyjny. Program jest naprawdę niezły. Jedyną, choć naprawdę znaczącą wadą jest czas oczekiwania na pobranie danych z zupek i brak jasnego komunikatu, co tak właściwie się dzieje w tym czasie. Jeśli bardzo zależy Wam na dostępie do zupki z poziomu telefonu, zapraszam do instalacji (aplikacja jest darmowa). W przeciwnym wypadku sugeruję pozostanie przy wersji webowej, bo długie oczekiwanie daje się we znaki, nie należy do przyjemnych i… po prostu wkurza.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 