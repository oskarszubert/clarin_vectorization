22.07.2013 Kolejna aplikacja pozwalająca na odrobinę prywatności w przypadku mobilnych urządzeń. Wiem doskonale, że tego typu programów jest w Google Play sporo, o kilku nawet mieliśmy przyjemność pisać — wystarczy tu wspomnieć choćby MyThings. Dziś kolejna propozycja — LockIt. Program jest niezwykle prosty w obsłudze. Przy pierwszym uruchomieniu proszeni jesteśmy o zdefiniowanie czterocyfrowego pinu, który będziemy zmuszeni wklepywać przed odpaleniem wybranych do ochrony programów i gier. Następnie już naszym oczom ukazuje się lista zainstalowanych na naszym urządzeniu aplikacji — wystarczy zaznaczyć które z nich chcemy chronić wpisanym wcześniej hasłem, a następnie uaktywnić program klikając na charakterystyczny trójkąt na górnym panelu. To tyle — od tego momentu dostęp do wskazanych przez nas pozycji będzie wymagał każdorazowo wklepania zdefiniowanego wcześniej pinu. O aktywności LockIt zaś nieustannie będzie nas informować ikonka na pasku stanu. Niestety, aplikacja zawodzi jeśli chodzi o jakiekolwiek opcje związane z personalizacją. Możemy zapomnieć o ustawianiu odmiennych kodów dostępu do kolejnych aplikacji, czy choćby usunięciu wspomnianej ikony. Możemy co najwyżej zmienić zdefiniowany wcześniej pin — choć do czasu ostatniej aktualizacji i z tym występował problem. LockIt jest stosunkowo młodym projektem, który wciąż jest łatany i dopieszczany. Nie jest to z pewnością na chwilę obecną rozwiązanie idealne, jednak warto mieć na nią oko, bo może niedługo bardzo pozytywnie wszystkich zaskoczyć. Program można nabyć w Google Play za 2,99zł. 