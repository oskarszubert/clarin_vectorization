12.04.2012 Max Payne powraca, ale czy wspomnienia przetrwają starcie ze współczesnymi i konkurencyjnymi produkcjami dostępnymi na App Store czy Google Play? Marka Rockstar i Remedy zapewnia wysoką jakość, ale moje największe obawy nie są o fenomenalną grę, a bardziej o sterowanie na ekranie dotykowym, bo to największa bolączka tego typu portów. Czy warto wydawać 2.39 Euro, żeby przeżyć jeszcze raz przygodę tego nieszczęśliwego nowojorskiego gliniarza?   Dwie duże kwestie, które muszą zostać poruszone w tej recenzji to oprawa graficzna oraz sterowanie. Zacznijmy od tego pierwszego, bo element ten wzbudza początkowo mieszane odczucia. Będąc osobą, która zachwycała się Infinity Blade II tutaj czuję lekki niedosyt w kwestii wizualiów, szczególnie tekstur i detali. Nie da się nie zauważyć, że Max Payne to tytuł, który ma 11 lat i drobne odświeżenie to wciąż za mało dla niego. Z drugiej strony nadal mówimy o telefonach, więc taka oprawa, aż tak bardzo nie kłuje w oczy, a przecież to jedna z ważniejszych gier tamtej dekady. Najważniejsze, że bullet-time nadal działa, jak należy i sprawia tyle samo frajdy, gdy się go odpala. Brawa należą się także za doskonały dźwięk – muzyka nadal jest fenomenalna i natychmiastowo wchodzi do głowy i nie może wyjść, aż do zakończenia gry. To samo mogę powiedzieć o świetnym głosie samego Maxa. Dźwięki wszelkich wystrzałów czy nawet początkowy dzwoniący telefon brzmi bardzo przestrzennie pomimo tego, że mówimy tylko o prostym stereo. Po prostu widać, że przyłożono do tego swego czasu wielką wagę, coś co na platformie iOS/Android nadal jest rzadkością. Koniecznie powinniście grać na słuchawkach, bo gra jest tego warta. Bardzo dobrze sprawdzają się również komiksowe wstawki służące jako wprowadzenie do fabuły.    Gra sama w sobie jest świetna i nadal bardzo przyjemnie lata się od jednej strony korytarza do drugiej i rozwala oprychów. Niestety pewną bolączką jest sterowanie, które wydaje się teoretycznie dawać duże możliwości zabawy, ale jednak osoby, które są przyzwyczajone do gier z tego gatunku mogą odczuwać pewien dyskomfort, szczególnie w kwestii samego celowania. W tym wypadku gra stara się dość mocno pomóc, co wychodzi nienaturalnie z drugiej strony wyłączając wspomagacze w opcjach robi się bardzo trudno nawet na najłatwiejszym poziomie trudności. Nie jest to rozwiązanie doskonałe, ale Rockstar się starał i myślę, że znajdziecie dla siebie poziom, który pozwoli Wam na w miarę komfortową rozrywkę. Czy warto? Pamiętacie Maxa Payne’a? No to tutaj nie ma sensu w ogóle odpowiadać na to pytanie, bo już wiecie, jak świetna to jest produkcja. Klasyczna strzelanina w najlepszym wydaniu i chociaż wspomnienia wyglądały trochę lepiej niż niektóre tekstury w tej odświeżonej wersji to nie ma specjalnie o co kruszyć kopii. Ważne, że sterowanie pozwala na w miarę komfortową grę w tę wystrzałową produkcję. 11 lat temu Remedy stworzyło coś niespotykanego i dzisiaj możecie przeżyć na nowo przygodę Maxa. Jednym słowem POLECAM, szczególnie za cenę 2.39 Euro. Link do aplikacji (wersja uniwersalna, 2.39 Euro). Wersja na Androida powinna pojawić się w Google Play w przeciągu najbliższych dwóch tygodni. 