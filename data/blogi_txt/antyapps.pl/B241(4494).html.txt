18.02.2013 W ostatnich tygodniach miałem tak ogromny przesyt produkcji, w których nieustannie biegniemy przed siebie, że nawet premiera kontynuacji mojego ukochanego Temple Run mnie nie przekonała by się odobrazić. Dopiero po sukcesie i ciągłym nagabywaniu znajomych, by wziąć się za Vectora wróciłem do truchtu. Tym razem okraszonego akrobacjami i klimatem przywodzący jedną z moich ulubionych produkcji — mobilne Mirror’s Edge.  Kolejna po opisywanej w sobotę The Great Fusion gra, w której widzimy świat który już popadł w ruinę. Zero prywatności, wolności, indywidualności, zero spokoju — ciągły stres i ucieczka. A jeśli już tu jesteśmy, to pewnie dla nikogo nie będzie tajemnicą, że nasz bohater biec będzie samodzielnie, ścigany przez kogoś mu życzliwego. Po różnych środowiskach, w warunkach których zazdrościć nie można. Wplatając w to wszystko sporo akrobacji — od skoków i przewrotów, przez wspinaczki, na wślizgach kończąc. Tych uczymy się stopniowo, wydając na nie kolejne ciężko zdobyte podczas naszej przygody punkty. W każdej planszy nasze starania dostaną oceny w postaci gwiazdek — za te odblokować możemy kolejne rozdziały i wyzwania.  Polecenia wydajemy za pomocą prostych gestów mazania palcem po ekranie. Jako że sztuczek uczymy się stopniowo, o jakimkolwiek pogubieniu się nie ma mowy. Ale prawdą jest, że wymasterowanie poziomu tak, by zaliczyć go z najwyższą notą, do prostych zadań nie należy. Jak w każdej zręcznościówce przyda się sporo wyczucia, a i bez nauczenia się topografii map o zaliczeniu dalszych leveli nie ma co marzyć. Bohaterowie są jedynie tajemniczymi sylwetkami, jednymi z wielu, za to architektura po której śmigają zmienia się nie tylko kolorystycznie. Łączy je jednak to, że zawsze prezentują się estetycznie i pomysłowo, wymagając od nas jednocześnie małpiej zręczności — nie ma czasu by rozejrzeć się jak tam ładnie. Dzieła dopełnia klimatyczna, ambientowa nuta, potęgująca uczucie niepokoju.  Vector to jeden z przykładów na to, że dobrze skrojona gra o bieganiu przed siebie wciąż potrafi bawić. Mikropłatności nie są uciążliwe, wyzwanie jest, kilka godzin znakomitej zabawy również. Vector można pobrać za darmo na platformie Google Play, jednak jest to wersja „demonstracyjna” okraszona reklamami, zawierająca jedynie 20 poziomów. Z poziomu aplikacji można za niewiele ponad 3 złote nabyć wersję Deluxe, oferującą kolejnych 20 wyzwań. Jeżeli podobała Wam się produkcja wypuszczona pod patronatem Electronic Arts, to nie ma się nad czym zastanawiać! 