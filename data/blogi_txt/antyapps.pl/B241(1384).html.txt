12.10.2012 Nieszkodliwi hipisi z Hrubieszowa, Spokojni pedanci z Pułtuska, Nieźli pozoranci z Poznania czy Zdradliwi sklepikarze z Sandomierza… to tylko niektóre z grup pasażerów, które przyjdzie nam odprawić na lotnisku. To własnie my jesteśmy odpowiedzialni by przez olbrzymi skaner X-Ray nie przedostały się żadne niebezpieczne przedmioty. Do zadań gracza należy zbieranie ich i wyrzucanie poza obręb maszyny, najlepiej po kilka sztuk na raz, dzięki czemu zdobywamy przeróżne bonusy punktowe. Poznajcie najnowszą grę Polskiego studia 11 bit studio – Funky Smugglers. Funky Smugglers to jeden z tych tytułów, w których niepowtarzalną atmosferę tworzy ścieżka dźwiękowa. Gwarantuję, że przewodnia piosenka towarzysząca odprawie pasażerów zapadnie w Waszej pamięci na długo. Muzyce nie ustępuje oprawa graficzna najnowszego dzieła 11 bits – jest niesamowicie kolorowo a animacje naprawdę cieszą oczy. Te dwa, jakże ważne (i w tym przypadku udane!) przecież elementy są jednak niczym wobec tego co dla wielu najważniejsze czyli tzw. miodności płynącej z rozgrywki. Grywalność Funky Smugglers jest wynikową kilku elementów. Ciężko jednoznacznie osądzić który z nich ma decydujący wpływ na niezwykłą przyjemność płynącą z obcowania z tytułem, ale z dużą dozą pewności mogę stwierdzić, że jednym z najważniejszych jest poczucie humoru twórców. Dowcip w FS pojawia się na każdym kroku, od wspomnianej już wcześniej muzyki przygrywającej nam w tle, poprzez sylwetki odprawianych pasażerów, aż po nieodłączne ulepszenia możliwe do odblokowania. Całość jest gwarancją świetnej zabawy.  Ważnym elementem gry, przyczyniającym się niewątpliwie do pozytywnych odczuć z nią związanych jest możliwość dołączenia przez gracza do jednego z dwóch, rywalizujących ze sobą zespołów. Każdy z użytkowników ma możliwość dokonania wyboru, dla której z drużyn będzie zbierał punkty podczas rozgrywki – do wyboru mamy… Dziewczyny lub chłopaków. W momencie pisania tej recenzji przewaga męskiej części graczy jest wyraźna. Może czas to zmienić?;)  Przykład Funky Smugglers po raz kolejny pokazuje, że w przypadku urządzeń mobilnych przewagę nad rozbudowanymi produkcjami mają gry proste, pozwalające czerpać radość z rozgrywki nawet podczas krótkiej, 5 minutowej przerwy. Najnowszy tytuł spod skrzydeł 11 bits studio ma moim zdaniem wszelkie zadatki by stać się hitem, nie tylko na arenie krajowej, ale i międzynarodowej. Polecamy! Funky Smugglers do pobrania w tym miejscu. 