25.06.2013 Elektroniczne kolorowanki zawładnęły sercami dzieci na całym świecie — to żadna tajemnica. Sam pamiętam jak na szczycie ówczesnej techniki, Commodore CDTV, nieudolnie myszką kolorowałem rysunki znajdujące się na płycie CD. Od tego czasu takie produkty ewoluowały o lata świetlne, ale prawda jest taka, że nic nie zastąpi kartki, kredek czy farb. Na szczęście Let’s learn how to draw pozwala połączyć przyjemne z pożytecznym i na dobrą sprawę, nie ogranicza się do jednego medium.  Aplikacja łączy w sobie co najlepsze z kursów prostych rysunków, pokazując jak krok po kroku stworzyć bajeczne wagoniki z których możemy sklecić długi, różnorodny, pociąg, czy też urocze psiaki. Wszystkie z tych grafik zaprojektowane zostały z myślą o dzieciach, dlatego spokojnie — nie uświadczymy tam żadnych specjalnie skomplikowanych wzorów, których powielenie mogłoby okazać się zbyt problematyczne. A co ważniejsze — jak narysować każdy z nich jesteśmy instruowani krok po kroku. W wersji cyfrowej ekran podzielony jest na dwie kolumny, gdzie po lewej ciągle widzimy materiały instruktażowe, zaś po prawej rysujemy czy kolorujemy. Ciekawym dodatkiem jest tryb asystenta, który standardowo pomaga nam dopieścić dzieło. Jeśli jednak uznamy, że poradzimy sobie bez niego, wystarczy go wyłączyć klikając na przycisk w dolnej części ekranu.  Zupełnie inną bajką są moduły z kolorami, które zamieniają aplikację w elektroniczną kolorowankę. Na tle skupiającej się jedynie na nich konkurencji wypadają nieco blado. Do wyboru mamy kilka kolorów na krzyż, którymi możemy chlapać za pomocą czterech dostępnych rozmiarów pędzli. Podobnie sprawa ma się z gumkami, pozwalającymi zetrzeć plamy które pojawiły się tam z naszego zamysłu. No, albo po prostu chcemy coś zmienić. Jeżeli niekoniecznie chcielibyście rysować, to można od razu przejść do akcji i zabrać się za kolorowanie któregoś z przygotowanych wzorów. No ale jak już wspomniałem, ten moduł nie należy do najbardziej rozbudowanych i jest raczej prostym dodatkiem, by uzupełnić funkcjonalność programu.  Let’s learn how to draw może nie należy do najbardziej rozbudowanych programów do rysowania i kolorowania, choć jako samouczek sprawdza się naprawdę dobrze, a biblioteka dostępnych grafik — mimo że skromna i składająca się jedynie z trzech kategorii, jest wartą uwagi. Jeżeli macie pod ręką pociechy którym znudziły się już wszystkie inne produkcje tego typu, albo mielibyście życzenie odświeżyć ich bibliotekę i zachęcić do rysowania, warto po nią sięgnąć. Aplikacja w wersji na iPada jest dostępna w AppStorze za darmo, by odblokować dostęp do samouczków z potworami i pociągami trzeba będzie wyłożyć po 0,99$ za każdy. 