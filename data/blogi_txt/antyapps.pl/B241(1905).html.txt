18.06.2012 Aplikacji do tworzenia notatek, jest jak gwiazd na niebie. Od bardzo zaawansowany edytorów tekstu, które proponują nawet własny układ klawiatury dopasowany do łatwiejszego pisania, po proste aplikacje na zasadzie kilku zdań na wirtualnych samoprzylepnych kartkach. Od darmowych po płatne. Każdy jest w stanie znaleźć coś dla siebie, zgodnie z jego preferencjami i potrzebami. Osobiście nie wyobrażam sobie tworzenia rozbudowanych notatek za pomocą telefonu komórkowego. Dlatego preferuje produkcje proste, ale z zestawem odpowiednich opcji. Wśród wielu aplikacji, które testowałem moją uwagę zwróciła jedna: Just Type. Jak sama nazwa wskazuje, aplikacja ta stawia na jak najlepszą realizację jednego celu: pisania. Just Type to dobrze graficznie przygotowana aplikacja, która wykorzystuje w nawigacji ostatnio popularny trend wysuwanej karty, znany chociażby z aplikacji dla Facebooka. W jednej karcie dostajemy menu, wyświetlające nam listę notatek. Notatki można grupować za pomocą kolorów oraz oznaczeń gwiazdką. Aby oznaczyć daną notatkę należy przesunąć wpis w prawo, aby go usunąć: w lewo.    Druga karta to oczywiście edytor notatek. Możemy dobrać jego kolor oraz rodzaj czcionki, jej rozmiar i pogrubienie. Aplikacja obsługuje również widok poziomy, dzięki czemu prościej wprowadzać tekst. Gotową notatkę można wysłać mailem jako goły tekst lub załącznik, posłać SMSem, wydrukować lub skopiować. I to właściwie tyle, zero „wodotrysków”, zero ozdobników. Aplikacja ta służyć ma tworzeniu  notatek i tak właśnie jest, przy okazji ma bardzo dobry design.    I choć jestem fanem prostoty, to jednak minimalizm funkcji jest chyba zbyt wielki. Same opcje dzielenia się notatkami ograniczają się tylko do maila czy wiadomości, brakuje tutaj integracji z social media. Osobiście sam nie widzę powodu, dla którego miałbym swoimi notatkami dzielić się przez Facebooka, ale wiele osób taki powód znajduje, dlatego integracja z takimi serwisami jest pewnego rodzaju standardem. Jednak z mojej perspektywy bardziej brakuje mi jakiejkolwiek synchronizacji z chmurą, chociażby z Dropboxem. Ta funkcja bez wątpienia dodałaby tej aplikacji większej użyteczności. Niemniej jednak Just Type to ciekawa propozycja, która może spokojnie spełnić funkcję prostej aplikacji do tworzenia krótkich notatek. Jest dobrze przygotowana graficznie i co ważne, jest za darmo. Polecam do wypróbowania. Ocena: 4 