04.02.2013 Mapa myśli, przez wielu uważana za rewolucyjną metoda sporządzania notatek i zapisywania treści. Ma nam pomóc w lepszym zapamiętaniu oraz przetwarzaniu zgromadzonych informacji, zwiększając przy tym naszą efektywność. Czy tak jest, to już temat bardziej indywidualny, natomiast jeżeli często korzystacie z tej metody, warto posiadać na swoim smartfonie aplikację FtsMind . Na wstępie zaznaczę, że choć zdążyło mi się pracować na mapach myśli, tworzyć je lub też z nich korzystać, dalej czuję się laikiem w tej materii. Bardziej zaawansowani użytkownicy mogą dostrzec w aplikacji więcej plusów bądź też minusów. Naszą przygodę z aplikacją możemy rozpocząć od stworzenia nowej mapy bądź też importu już posiadanych (o tym trochę później). Na start przywita nas czyta kartka (jej wygląd zależy od wybranego szablonu) wraz z niewielkim prostokątem po środku. To od niego wszystko się rozpoczyna :) Poprzez wybieranie poszczególnych prostokątów, edytujemy je bądź też tworzymy kolejne powiązane z nimi elementy.  W każdym momencie pracy nad mapą, możemy wrócić do poprzednich i poddać je odpowiednim modyfikacjom. Jakim? Chociażby dodaniu prostych znaków graficznych (wybór jest naprawdę spory), zmiany formatu, czy też stworzeniu linku przekierowującego do innego elementu. Na dolnej belce umieszczone 4 bardzo przydatne przyciski: cofnij, dodaj nowy element, napisz i zapisz. To z nich będziemy korzystali najczęściej. W przypadku gdy nasza mapa mocno się rozbuduje, mamy możliwość zwijania dodatkowych elementów, poprzez dwukrotne tapnięcie elementu nadrzędnego. Interfejs dopasowano do zasad i możliwości metro. Jest bardzo intuicyjny (o ile choć trochę rozumiemy idee założenia myśli). Poszczególne mapy możemy przypinać jako kafelki do ekranu głównego. Niestety, standardowo aplikacja nie wspiera urządzeń z wysoką rozdzielczością, przez co część elementów wygląda bardzo dziwnie.  Nasze mapy możemy przesłać mailem bądź też importować za pomocą konta Dropbox i SkyDrive. W tym drugim przypadku program poinformuje nas o specjalnej zmianie nazwy pliku (dodanie końcówki .txt), co jest spowodowane ograniczeniami dysku od Microsoftu. Z obu źródeł możemy też pobierać mapy stworzone wcześniej. Jeżeli chodzi o wsparcie dla importu i eksportu naszych map FtsMind sprawuje się wzorowo. FtsMind to naprawdę świetne narzędzie. Choć już dawno nie miałem styczności z mapami myśli, testowanie tej aplikacji było świetną zabawą. Dobrze zaprojektowana, sprytnie wykorzystuje możliwości i obchodzi ograniczenia Windows Phone, do tego jest dostępna zupełnie za darmo. Jeżeli macie styczność z mapami myśli, zdecydowanie polecam. 