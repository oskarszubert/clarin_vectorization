20.07.2012 Choć na razie wciąż w świecie mobilnym dominują aplikacje pisane pod kątem danych systemów operacyjnych, jak iOS, Android czy Windows Phone, to coraz częściej natrafić można na aplikacje webowe, a HTML5 zaczyna jawić się jako przyszłość internetu. Wystarczy wspomnieć chociażby projekt mobilnego systemu od Mozilli, który ostatnio nabiera coraz realniejszych kształtów, ale również warto przytoczyć świetnie wykonaną aplikację Sun. Sun to typowa aplikacja webowa, przeznaczona na razie tylko na iOSa. Aby z niej skorzystać należy wejść na stronę http://pattern.dk/sun/ ze swojego iUrządzenia. Wyświetli nam się strona z komunikatem, aby dodać ją do naszego pulpitu (najlepiej użyć do tego Safari, nie wiem, jak z innymi przeglądarkami, ale na przykład Chrome nie daje takiej możliwości). Jedno kliknięcie i już na ekranie mamy ikonkę naszej aplikacji. Sun to aplikacja pogodowa. Do działania wykorzystuje zasoby Google, Yahoo oraz geolokalizację, więc warto mieć włączonego GPSa. Na podstawie naszego położenia aplikacja pokazuje nam pogodę w naszej okolicy, możemy również wyszukać i przypiąć do niej inne miasta. Kilka słów o nawigacji i designie. Dla mnie rewelacja. Korzystając z Sun prawie zupełnie nie odczuwa się, że nie jest to tradycyjna aplikacja. Twórcy postawili na prostotę. Oprócz naszej lokalizacji wyświetla się tylko temperatura i prosta, estetyczna ikonka symbolizująca obecną sytuację atmosferyczną. Na pierwszej karcie pokazana jest pogoda w naszej bieżącej lokalizacji, ale możemy również wpisać stałą lokalizację i wtedy nie musimy mieć już włączonego GPSa. W aplikacji możemy dodać kilka miejsc i przesuwając ekran w prawo lub lewo przemieszczamy się między nimi. Warto tutaj podkreślić, że zastosowano podczas tego ruchu animację 3D, która wygląda naprawdę świetnie. Sun wykorzystuje również gesty. „Szczypiąc” ekran przechodzimy do wysuwającego się od dołu menu, w którym możemy ustawić w jakich wartościach pokazana będzie temperatura, szybkość wiatru, możemy wpisać miasta, jak również wybrać jeden z 5 różnych layoutów. Dodatkowo, jeżeli palcami „rozsuniemy” stronę z daną lokalizacją naszym oczom ukaże się pogoda na najbliższe 3 dni.    Sama aplikacja nie jest szczególnie rozbudowana i skupia się tylko na podaniu nam pogody, więc jeżeli szukacie bardziej zaawansowanego narzędzia, Sun raczej nie spełni Waszych oczekiwań. Poza tym, jako aplikacja webowa, nie zadziała, jeżeli nie będzie miała połączenia z siecią, ale to w przypadku aplikacji pogodowych to standard. Muszę przyznać, że dawno nie widziałem tak ciekawie i dobrze zrobionej aplikacji webowej, jaką jest Sun. Nietuzinkowy, minimalistyczny wygląd, nawigacja oparta na gestach, płynne działanie. Do tego spełnia swoją rolę: podaje nam obecną pogodę. Trochę rozbudować, załadować do AppStore i będzie hit. Polecam wszystkim do wypróbowania. Ocena: 4+ 