21.06.2012 Gry planszowe w wydaniu na telefony i tablety są bardzo ciekawą inwestycją. Wprawdzie brak im części klimatu obcowania z realnymi planszami i żetonami, ale zabawa jest równie przednia i porywająca. Dodatkowo dochodzi znaczący współczynnik ceny oraz fakt, że takie gry możemy mieć prawie zawsze przy sobie. Jedną z takich produkcji, na pewno godna polecenia jest polska gra Neuroshima Hex.  Za papierowy oryginał odpowiada Michał Oracz, który to dzięki pomocy wydawnictwa Portal wydał pierwszą wersję gry w 2005 roku. Neuroshima Hex do dzisiaj otrzymuje dodatki i cieszy się wielkim uznaniem wśród graczy, ale nie tylko. Jak pisaliśmy wczoraj, jej mobilna wersja została doceniona przez portal IGN. Za port odpowiada studio Big Daddys Creations. Jakiś czas temu wydali oni Neuroshima Hex na systemy iOS, a niedawno także na Androida. I to tej wersji poświęcimy ten wpis.  W Neuroshima Hex wcielamy się w dowódcę jednej z 4 frakcji: mutantów Borgo, gangów Hegemonii, potężnych Molochów, czy też wojska Posterunku (ostatnich obrońców ludzkości). Każdą z nich cechuje inna strategia, zróżnicowane jednostki i zdolności. Grę rozpoczynamy z 35 żetonami podzielonymi na oddziały oraz umiejętności specjalne. Naszym celem jest takie ich rozegranie, aby pokonać naszych przeciwników? Prawda, że proste:)? Do zasad jeszcze wrócimy. Grać możemy przeciwko komputerowi, jak i żywemu przeciwnikowi (dopuszczalne jest też kombinacja mieszana). W pojedynku między sobą może stanąć maksymalnie 4 graczy. Niestety, w przeciwieństwie do wersji iOS brak opcji gry multiplayer poprzez sieć. Oprawa graficzna trzyma wysoki poziom. Nie jest tylko zwykłym przeniesieniem planszówki w wirtualny wymiar. Autorzy zadbali by nadać jej odpowiednią oprawę i klimat. Jedyne co razi, to jej słaba jakość w przypadku gry na tablecie. Jednak jest to wada, która bardzo szybko przestaje być zauważalna. Choć autorzy PK9TJXWP44ME starali się wszędzie umieścić podpowiedzi i opisy, to czasem możemy mieć problem z identyfikacją „do czego to służy”. W ogólnej ocenie UI wypada bardzo dobrze.  Zasady choć z początku mogą wydawać się trudne, są przejrzyste i łatwe do opanowania. Pomagają w tym opisy, poradniki, a nawet pięciominutowy przewodnik wideo, dokładnie tłumaczący wszelkie zawiłości rozgrywki. Niestety, tak jak i cała gra, są one w języku angielskim. Jeżeli nie jest to wasza mocna strona, nie zrażajcie się. Sięgnijcie do polskich stron z poradnikami do wersji pudełkowej. Polecam ten. Wystarczy chwila lektury, aby zrozumieć zależności i zasady. Warto, bo gra potrafi wciągnąć na wiele, wiele godzin. NF67TRR6N9TX  Z okazji wyróżnienia przez IGN Neuroshima Hex otrzymała promocyjną cenę. Na Androida jest to 2,99zł zamiast 10zł, na iOS 2,99€ zamist 3,99€ (jest też dostępna, darmowa wersji light). Dodam tylko, że oryginalne pudełkowe Neuroshima Hex XKX4A3XWPLTA kosztuje około 100zł. W takich cenach gra jest łakomym kąskiem dla fanów gier planszowych,turowych i różnej maści strategii. Mamy dla Was kody, niestety jedynie do wersji iOS. Jeden znajdziecie ukryty w tekście (zapewne już na niego trafiliście:), o pozostałych poinformujemy na Facebooku. Ocena: 5- 