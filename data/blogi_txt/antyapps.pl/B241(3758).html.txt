30.07.2012 16 mld Euro wydano na organizację igrzysk, w których udział weźmie 10 490 sportowców. Kibicom udostępniono 11 mln biletów, a rywalizacja toczyć się będzie na 34 obiektach. Najstarszy zawodnik ma 71 lat… a przebieg tegorocznych Igrzysk Olimpijski w Londynie śledzić możecie za pomocą kilku aplikacji mobilnych. To pierwsze w historii Letnie Igrzyska Olimpijskie, które, za pomocą smartfonów i tabletów będzie monitorować i komentować tak wiele osób. W zeszłym tygodniu Kamil opisał kilka programów przeznaczonych do śledzenia zmagań olimpijskich na urządzeniach z systemem Android, dziś przyjrzymy się co w tej materii ma do zaproponowania iOS.  London 2012: Official Join In App for the Olympic and Paralympic Games  Oficjalna aplikacja pomyślana jako kompletny przewodnik po letnich Igrzyskach Olimpijskich w Londynie. Darmowa, uniwersalna oraz bardzo rozbudowana. Niestety natłok informacji w niej zawartych powoduje lekki chaos, nad którym ciężko jest zapanować, nawet w przypadku częstego korzystania z aplikacji. Główną funkcjonalnością oficjalnego programu na iOS jest rozbudowany kalendarz pozwalający zorientować się w wydarzeniach, tak sportowych, jak i około sportowych mających miejsce w Londynie.  Ilość informacji na temat konkretnych wydarzeń budzi respekt. Jest tu dosłownie wszystko co może być przydatne dla potencjalnego kibica, który osobiście wybiera się na olimpiadę. Począwszy od godziny rozpoczęcia zawodów i dokładnego adresu obiektu sportowego (wraz z mapką), na którym zawody zostaną rozegrane, poprzez szczegółowy opis planowanych wydarzeń, nawigację za pomocą Google Maps do miejsca zawodów, prognozę pogody, opcje społecznościowe, linki do stron internetowych obiektu, kończąc na cenniku oficjalnych gadżetów związanych z igrzyskami i dostępnych w miejscu, w które się wybieramy. Aplikacja zawiera ponadto bogaty w treść przewodnik po Igrzyskach Olimpijskich oraz sporo fotografii. Niestety by w pełni wykorzystać potencjał London 2012: Official Join In App konieczny jest dostęp do internetu. Aplikacja dostępna jest zarówno dla iOS jak i Androida. London 2012: Official Results App for the Olympic and Paralympic Games  Druga oficjalna aplikacja wydana z okazji Letnich Igrzysk Olimpijskich. Results jest odpowiednikiem opisanego powyżej Join in, tyle że w wymiarze stricte sportowym. Jeżeli szukacie wszelkiego rodzaju tabeli, klasyfikacji czy wyników, ten program będzie najlepszym wyborem na iOS. Aplikacja, jak przystało na twór oficjalny jest darmowa oraz, podobnie jak London 2012: Official Join In App – uniwersalna. Menu zostało przejrzyście podzielona na następujące kategorie: Home (najważniejsze informacje dnia, ilustrowane dodatkowo zdjęciami, tutaj znajdziemy również medalowy „zegar” odliczający ilość krążków do rozdania do końca igrzysk), Kalendarz (bardzo rozbudowany terminarz z wydarzeniami sportowymi, przechodząc do konkretnego wydarzenia, które już się odbyło możemy sprawdzić szczegółowe statystyki), Sporty (wszystkie wydarzenia posegregowane według dyscyplin, masa informacji, zdjęć oraz wiadomości na żywo), Medale (jak łatwo się domyślić – klasyfikacja medalowa, oczywiście uaktualniana na bieżąco), Sportowcy (sylwetki wszystkich zawodników występujących na Igrzyskach Olimpijskich w Londynie) oraz Moje Gry (znajdziemy tutaj informacje na temat wydarzeń, w których biorą udział sportowcy z wybranego przez nas w opcjach kraju). Aplikacja dostępna jest zarówno dla iOS jak i Androida. Reuters Olympics London 2012  Wizualne mistrzostwo świata. Aplikacja dokumentuje przebieg Igrzysk Olimpijskich w Londynie za pomocą najlepszych fotografii reporterów z całego świata. Interfejs zaprojektowany został w postaci przejrzystej, na bieżąco aktualizowanej linii czasu, na której wyświetlane są galerie zdjęć. Wybierając konkretne wydarzenie użytkownik zostaje przeniesiony do trybu pełnoekranowego. Tutaj możemy wybrać tradycyjny pokaz slajdów lub samodzielnie żonglować fotografiami.  Zdjęcia w Reuters Olympics London 2012 są najwyższej jakości. Każde z nich jest dokładnie opisane, dzięki czemu aplikacja może być właściwie jedynym źródłem informacji o wydarzeniach rozgrywanych w Londynie – możemy być pewni, że korzystając z niej nie umknie nam nic godnego uwagi. Program umożliwia również sprawdzenie klasyfikacji medalowej poszczególnych ekip oraz zapoznanie się z aktualnymi rekordami w wybranych dyscyplinach. Nie muszę chyba dodawać, że aplikacja Reutersa najlepiej prezentuje się na iPadzie. Wersja uniwersalna do pobrania stąd. Reszta stawki Poziom wykonania powyżej opisanych aplikacji jest bardzo wysoki. Ciężko mi sobie wyobrazić, by znalazł się ktoś, komu czegoś by w nich brakowało (może poza transmisjami na żywo). Oczywiście, z okazji Olimpiady w Londynie w AppStore (podobnie jak w przypadku niedawno zakończonego Euro 2012) pojawiła się cała masa niewielkich programów umożliwiających śledzenie zmagań sportowców, ale żaden z przetestowanych przeze mnie nie dorasta choćby do pięt tworom oficjalnym oraz aplikacji od Reuters’a. Z czysto kronikarskiego obowiązku wymienię jednak ich nazwy wraz z linkami, dla ciekawskich, którzy chcieliby przekonać się na własnej skórze co też mają one do zaproponowania. Olympic Medal Alerts – aplikacja na iPhone’a dzięki której możemy śledzić klasyfikację medalową na Igrzyskach Olimpijskich w Londynie. Bardzo często wywala do systemu. 2012 London Games – kolejny program przeznaczony jedynie na urządzenia z małą przekątną ekranu. Umożliwia sprawdzenie daty i godziny interesujących nas zawodów. Niestety interfejs sprawia wrażenie zaprojektowanego na kolanie. London 2012 Information – aplikacja uniwersalna. Ascetyczny interfejs oraz brak jakichkolwiek materiałów multimedialnych. Bardziej arkusz kalkulacyjny niż nowoczesna aplikacja mobilna. 