15.04.2013 Nie należę do ludzi, którzy narzekaliby na problemy z zasypianiem. Pewnie jak większość tuż przed pójściem spać jeśli nie czytam książki, to sprawdzam ostatni raz pocztę, portale społecznościowe czy rssy — wiem, że nie jestem w tym wyjątkowy. Według twórców Twilight, co popierają świeżymi badaniami naukowymi, niebieskie światło jakie emitują ekrany tabletów i smartfonów, może zaburzyć naturalny rytm i w efekcie prowadzić do bezsenności. Opisują ten proces dość szczegółowo, ilustrując dodatkowymi wykresami; a ich aplikacja ma pomóc w rozwiązaniu tych problemów. Jak?  Ocieplając barwy ekranu naszego urządzenia, czyli nakładając na nie ciepłe czerwienie o ustalonych przez nas wcześniej właściwościach. Samodzielnie dostosować możemy temperaturę, intensywność oraz przyćmienie, które w założeniu mają nam ułatwić zasypianie. Kiedy już skonfigurujemy filtr, wystarczy umożliwić znalezienie się na mapie świata (lub — jeśli nie korzystacie z usług geolokalizacyjnych — wskazać na ciasnej mapie której nie możemy powiększyć kraj w którym przebywacie) i gotowe — kiedy zajdzie słońce za oknem, ekran sam złapie odrobinę ciepła. Jeśli nie chcemy powierzyć całości automatowi, możemy ustalić opcję samodzielnej kontroli (w dowolnym momencie możemy zastopować działanie aplikacji, klikając w ikonę na pasku stanu), jednak w przypadku chęci ustalenia własnych pór dnia, czy autostartu po resecie, niezbędna będzie płatna wersja aplikacji. Nim zasiadłem do tego tekstu, używałem Twilight przez dwa wieczory i cóż mogę powiedzieć — jak już wspominałem wyżej, nie mam problemów z zasypianiem. Ciepłe barwy może faktycznie są spokojniejsze i lepsze dla naszych oczu przed snem, jednak w moim przypadku efekt był odwrotny do zamierzonego, bo zepsute kolory jedynie działały mi na nerwy przez co podnosiły mi ciśnienie. Ale jeśli chcielibyście dać aplikacji szansę, to możecie ją znaleźć w Google Play, gdzie dostępna jest w dwóch wersjach: darmowej oraz płatnej, za którą trzeba zapłacić blisko 9 złotych. 