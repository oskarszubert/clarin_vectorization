24.04.2013 To zabawne, bo mrówki są dość często eksploatowanym w filmach i grach elementem przyrody. Oczywiście najczęściej są to utwory dedykowane najmłodszym, co jednak nie zmienia faktu, że starsi również z przyjemnością je „konsumują”. Z Anthill jest inaczej. Tutaj mrówki są pragmatyczne i wojownicze, a zarządzanie nimi dość wymagające. Czytając opis Anthill w Google Play, po zobaczeniu hasła „tower defense” stwierdziłem, że odpuszczę sobie opisywanie tej produkcji. Coś jednak podkusiło mnie, by ją zainstalować i dać szansę – choćby na chwilę. W końcu mrówki to dość wdzięczy temat. Nie zawiodłem  się, bo Anthill mimo ogólnego nawiązania to wyeksploatowanego do granic możliwości gatunku oferuje też szereg nietuzinkowych rozwiązań.  Zacznijmy od tego, że nie mamy tutaj żadnych korytarzy ani wędrujących nimi przeciwników. Robaki napadające na nasze mrowisko przychodzą właściwie ze wszystkich stron. Naszym zadaniem jest natomiast zbieranie okolicznych surowców za pomocą robotnic, a następnie szkolenie wojowników i zabezpieczanie naszego zaplecza gospodarczego. Do dyspozycji mamy kilka różnych typów mrówek, które różnią się typem ataku i skutecznością, a do eliminacji szereg owadów – począwszy od much, a na ogromnych żukach skończywszy. Całość obsługujemy głównie za pomocą przeciągnięć palcem od mrowiska w kierunku kluczowych punktów na mapie. W ten sposób tworzymy szlaki dla naszych podopiecznych i zapewniamy sobie dostawę pokarmu. Naszą kolonię możemy rozwijać, dzięki czemu poszczególne typy mrówek będą szybsze, skuteczniejsze w boju i bardziej wydajne.  Gra ma przyjemną dla oka, bogatą grafikę, która dobrze wpisuje się w klimat produkcji. Robaki atakujące nasze mrowisko nie wyglądają szczególnie odrażająco – całość otrzymano raczej w bajkowej konwencji. Nie jest to też modne ostatnio 3D, co daje nadzieję, że gra zadziała też na słabszych urządzeniach.  Anthill jest dostępne w Google Play w dwóch wersjach: Lite i płatnej. Ta pierwsza wiąże się oczywiście z ograniczoną liczbą plansz oraz brakiem trybu nieskończonej gry. Za drugą zapłacimy trochę ponad 7 zł. Nie jest to mało, ale też w samej grze nie znajdziemy mikropłatności (gwiazdki pozwalające na ulepszanie mrówek zdobywamy tylko w grze), co trochę usprawiedliwia taką kwotę. Ogólnie jest to przyjemna produkcja bazująca na sprawdzonym modelu, ale dająca sporo od siebie. Warto samemu przekonać się, czy mrówki podbiją nasze serce.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 