02.01.2013 Instagram nie zdążył jeszcze trafić na Windows Phone (plotki głoszą że jest coraz bliżej), a już przestał być modny w wielu środowiskach i coraz głośniejsze są akcje jego porzucania. Głównie na rzecz opisywanego właśnie Flickra. Ten portal należący do Yahoo przeżywa właśnie drugą młodość. Flickr w wielu elementach różni się od Instagramu, tak właściwie są to dwa projekty, które łączy tylko fakt skupienia swojego działania na zdjęcia. Jedną z istotnych, ale mniej zauważalnych różnic jest bardziej otwarte api Flickra. Jednak użytkownicy Windows Phone nie muszą się o to martwić, bo ich system dysponuje oficjalną aplikacją do obsługi tego portalu.  Swoją przygodę z mobilnym Flickrem zaczynamy od zalogowania się na konto, bądź też założenia nowego. Cały proces rejestracji przebiega z poziomu aplikacji. Logować możemy się poprzez konto Yahoo, Google albo Facebook. Dzięki temu możemy je skojarzyć ze swoimi najpopularniejszymi usługami. Głównym zadaniem aplikacji jest pomoc w zgrywaniu naszych zdjęć do albumu usługi Flickr. Dodawać możemy już wykonane zdjęcia, oraz nowe. W tym celu mamy możliwość przypięcia odpowiedniego kafelka, który przekieruje nas od razu do aparatu z poziomu programu. Przydatne i praktyczne rozwiązanie. Oczywiście zdjęcia możemy też przesyłać z menu udostępniania.  Kolejna grupa możliwości to te związane z przeglądaniem prac innych użytkowników. Zarówno z listy naszych znajomych (istnieje opcja dodania ich z poziomu aplikacji) jak i losowych, polecanych prac. Grafiki możemy komentować, dodawać do ulubionych, niestety zabrakło możliwości zapisania ich w pamięci telefonu. Mobilny Flickr nie oferuje też bardziej zaawansowanych opcji społecznościowych. Aplikacja działa bardzo stabilnie i wspiera większość możliwość Windows Phone 7.x. Jeżeli szukacie dobrego społecznościowego miejsca na gromadzenie swoich zdjęć, bądź też inspiracji i ciekawych prac, skorzystajcie z Flickra. Okazja jest o tyle dobra, że serwis ten przeżywa swoją drugą młodość, a jego aplikacja na Windows Phone, choć od dawna nie rozwijana, prezentuje wysoki poziom. Dostępna jest oczywiście za darmo. Windows Phone 7.5: działa, Windows Phone 8: działa, Lumia 610: działa 