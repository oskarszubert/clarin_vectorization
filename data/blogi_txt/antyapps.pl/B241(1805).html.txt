14.11.2012 Stawianie sobie celów jest proste, gorzej z ich realizacją — to żadna tajemnica. Przekonali się o tym prawdopodobnie wszyscy, którzy kiedyś próbowali na przykład zrzucić nadprogramowe kilogramy. A jeszcze gorzej sytuacja wygląda, kiedy cel do którego dążymy jest od nas daleki. Wtedy tym prościej w zwątpienie i zarzucenie wszystkich starań — i to właśnie przy nich najbardziej sprawdzi się Goalmaster. Prosty, skupiający się na naszej ścieżce ku marzeniu program, w którym możemy „logować” (bo „zapisywać” to za dużo powiedziane) nasze dotychczasowe osiągnięcia. Po włączeniu aplikacji zostanie nam zadane bardzo ważne pytanie o to, do czego dążymy. Po nazwaniu naszej ścieżki określamy ilość dni w tygodniu, w których podejmujemy działania z nim związane. I rusza cała machina — a jakby tego było mało, twórcy wiedzą, że łatwiej będzie nam walczyć jeśli wszystkimi wynikami naszych zmagań postanowimy podzielić się ze światem na Facebooku. Tylko od nas zależy, czy wyrazimy na to zgodę, czy też zdecydujemy się pozostać wiernym samym sobie. I rozpoczęła się droga do celu, który sami sobie obraliśmy. Od teraz na bieżąco będziemy mogli szczerze odpowiadać jak nam idą zmagania. Będziemy przez aplikację pytani, czy trwamy na obranej przez siebie ścieżce, do wyboru mamy dwie odpowiedzi: tak lub nie. Magią Goalmaster jest prostota — nie mamy tam dziesiątek opcji w których możemy przebierać, nie ma nawet możliwości dodania kilku zadań jednocześnie. Wszystko ogranicza się do wyznaczenia drogi i klikania tak lub nie. Dodatkiem są dwa rodzaje powiadomień — o tym by wykonać zadanie oraz odpowiedzieć na pytanie: trwamy w postanowieniu czy też nie do końca?. Interfejs Goalmaster jest prosty i intuicyjny, na głównym ekranie wyświetlane są jedynie dane związane z naszym celem — ile trwają zmagania oraz przycisk, za pośrednictwem którego możemy odpowiedzieć czy i dziś wykonaliśmy zadanie i wciąż dajemy radę. Nieco na siłę wepchnięta wydaje mi się tam opcja edycji wcześniejszych odpowiedzi, no ale to już co kto lubi. Całość wykonana jest estetycznie i działa bez zarzutu. Sam zacząłem używać aplikacji kilkanaście dni temu i do tej pory sprawdza się znakomicie, nie potrzebowałem niczego rozbudowanego, takie możliwości w zupełności mi wystarczają. Dlatego jeżeli szukacie prostego programu w którym będziecie mogli logować wasze postępy, polecam Goalmastera — jest prosty, intuicyjny, ładny, a do tego jeszcze dostępny za darmo. Możliwość podzielenia się swoimi wynikami z przyjaciółmi na Facebooku z pewnością dla wielu okaże się czynnikiem silnie motywującym — w końcu jak Cię widzą… 