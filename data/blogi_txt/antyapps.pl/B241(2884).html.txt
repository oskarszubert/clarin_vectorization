09.08.2013 Za nic w świecie nie zamieniłbym mojego w dużej mierze „analogowego” dzieciństwa na dorastanie w świecie wszechobecnej digitalizacji. Mimo wszystko, nowoczesne technologie dają często możliwości takiej zabawy, o jakiej za młodu mogliśmy tylko marzyć. Do takich rozrywek z pewnością należy geocaching, czyli zabawa w poszukiwaczy skarbów, wykorzystująca nadajniki GPS. Jeśli wciąż czujecie, że drzemie w was mały wewnętrzny pirat, dobrym sposobem na rozpoczęcie przygody z lokalizowaniem ukrytych przedmiotów będzie zainstalowanie darmowej aplikacji OpenCaching od firmy Garmin, która dostępna jest zarówno dla użytkowników systemu iOS jak i Android. Geocaching jest grą terenową, która polega na odnajdywaniu tak zwanych „skrzynek”, które wcześniej ukryli inni uczestnicy zabawy. Miejsca, w których znajdują się skarby, zostały oznaczone przez współrzędne geograficzne, które możemy sprawdzić korzystając z nawigacji. Po odnalezieniu ukrytego skarbu wpisujemy na listę swój kod poszukiwacza, a następnie zostawiamy inny przedmiot, który odkryje kolejny poszukiwacz. Oczywiście istnieje wiele odmian geocachingu, jak np. rozwiązywanie zagadek ukrytych w skrzyniach, wykorzystywanie wskazówek zamiast współrzędnych itd. OpenCaching wykorzystuje jednak pierwotną formę nowoczesnej gry terenowej.  Dużą zaletą OpenCaching jest przede wszystkim nieodpłatna możliwość pobrania aplikacji, ponieważ przyglądając się konkurencji (np. CacheSense, Geochacing lub CacheMaid) okazuje się, że za większość podobnych pozycji trzeba zapłacić. Kolejnym plusem jest nieobowiązkowa rejestracja, dzięki czemu wskazówki dotyczące pobliskich skarbów otrzymujemy bez konieczności logowania. Założenie konta okazuje się jednak przydatne jeśli chcemy ogłosić, że udało nam się odnaleźć określoną „skrzynię” albo kiedy samemu chcielibyśmy dać znać innym użytkownikom o miejscu, w którym coś ukryliśmy. Każde z miejsc opatrzone jest informacją o tym, kto dodał dany skarb, gdzie możemy go szukać oraz czego możemy spodziewać się na miejscu (opis terenu, budowli itp.). Aplikacja wprowadza również cztery kategorie, które w skali od 1 do 5 określają stopień trudności odnajdywania danej „skrzyni”, jej wielkość, warunki terenowe miejsca, w którym została ukryta oraz poziom rozrywki, jakiej mogą dostarczyć poszukiwania. Dzięki temu każdy skarb po odnalezieniu otrzymuje unikalne recenzje od innych użytkowników, co ułatwia nam podjęcie decyzji, czy jest to wyprawa dla nas. Decydując się na poszukiwania możemy wybrać, czy będziemy posługiwać się nawigacją, mapą lub kompasem. Twórcy apki zadbali również o poradnik wyjaśniający zasady gry oraz zwyczaje panujące w świecie geocachingowców. Jest on jednak tylko w języku angielskim.  OpenCaching to moim zdaniem aplikacja, od której najlepiej zacząć swoją przygodę z geocachingiem. Jest bardzo przystępna, prosta i przede wszystkim darmowa. Ponadto uwzględnia całkiem sporą liczbę skarbów ulokowanych w naszym kraju. Trudno mi powiedzieć, na ile są one potwierdzone i wciąż dostępne, jednak to zadanie pozostawię aktywnym czytelnikom AntyApps, którzy przetestują OpenCaching w terenie. Czekam na relacje z podróży. 