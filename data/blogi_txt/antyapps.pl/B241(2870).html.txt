06.11.2012 Popularność przeglądania Internetu w telefonie komórkowym dynamicznie rośnie wraz z rosnącymi słupkami sprzedaży smartfonów. Choć operatorzy prześcigają się w pomysłach, tworząc coraz to nowsze i pozornie lepsze taryfy przystosowane do nowoczesnego sposobu korzystania z telefonu, to co mają nam do zaproponowania w przystępnej cenie nie zawsze sprosta naszym - nie da się ukryć – ciągle rosnącym potrzebom. Jak powiększyć swój pakiet internetowy nie dokładając do tego interesu ani złotówki? Użytkownicy Androida już od jakiegoś czasu mogą powiedzieć – korzystam z Onavo. Od niedawna, to fenomenalne narzędzie dostępne jest także w AppStore dla iOS.  Muzyka w chmurze, dokumenty w chmurze, najświeższe informacje, poczta email, Facebook, Twitter… wymieniać mógłbym tak jeszcze długo. Co łączy te wszystkie elementy? Konieczność połączenia z siecią, a to niestety kosztuje i to wcale nie mało… Co zrobić by zamówiony pakiet wystarczył na cały miesiąc i by nie przekroczyć opłacanego abonamentu? Użytkownicy korzystający z telefonów z systemem iOS właśnie znaleźli odpowiedź na to pytanie – wystarczy pobrać Onavo Extend. O co właściwie chodzi? Fenomen aplikacji oznaczonej logo Onavo polega na kompresowaniu danych, które pobieramy na nasz telefon podczas połączenia z Internetem realizowanego przez sieć komórkową. Algorytm działa dokładnie tak, jak jest to pokazane na infografice na początku tego artykułu. My wybieramy co chcemy przeglądać, żądanie wysyłane jest do naszego operatora, wtedy zaczyna działać aplikacja, która magicznie kurczy pobierane dane, a następnie całość wraca na ekran naszego telefonu. Tym sposobem, jesteśmy w stanie zwiększyć wydajność naszego internetowego pakietu nawet o 500% – zapewniają twórcy programu, co też  udowadniają w codziennych raportach.  Dostęp do wspomnianych raportów możemy uzyskać uruchamiając aplikację. W zakładce Reports czekają na nas dzienne podsumowania łączenia się z Internetem. Program dokładnie pokazuje nam jak duży pakiet danych chcieliśmy pobrać i do jakiego poziomu udało się go zmniejszyć. Co warto zauważyć, program nie „tyka” stron, które korzystają z bezpiecznego szyfrowania https, zatem w przypadku logowania się na nasze konto w banku przez telefon, przesyłane przez sieć dane nadal pozostają bezpieczne. Kompresowanie grafik i tekstu Onavo Extend ma opanowane do perfekcji, developerzy mają jednak nadal pewne problemy z satysfakcjonującym zmniejszeniem przesyłanych danych w przypadku oglądania filmów w serwisie YouTube oraz podczas video-rozmów. Jak jednak dumnie zapewniają – już nad tym pracują. Program obecnie dostępny jest bezpłatnie, jednak niebawem dołączy do grona aplikacji płatnych. 