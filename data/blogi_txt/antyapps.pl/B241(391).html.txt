07.12.2012 Nareszcie! Niespełna godzinę temu, jadąc do pracy otrzymałem telefon od znajomego. Komunikat był krótki: „Baldur już jest, widziałeś?”. Zważywszy na wielokrotnie przekładaną datę premiery legendarnego erpega „już” nie wydało mi się najszczęśliwszym sformułowaniem, ale fakt jest faktem – ikonka z wizerunkiem trupiej czaszki z jarzącymi się na czerwono oczodołami pojawiła się w nocy w AppStore. Czy mobilna edycja remake’u  okaże się lepszą grą niż jej ostro krytykowany pecetowy odpowiednik? Baldur’s Gate zawsze był rekordzistą. Pierwotna wersja gry (premiera w 1998 roku) zasłynęła m. in. ilością płyt cd, na których została wydana – 5 krążków po brzegi upchanych danymi, po pełnej instalacji zajmowało praktycznie całą pojemność mojego ówczesnego dysku twardego! Tytuł na stałe wpisał się w historię gier komputerowych w Polsce ze względu na pierwszą, na tak wielką skalę lokalizację. Tysiące stron tekstu i plejada znanych aktorów (Piotr Fronczewski, Jan Kobuszewski, Gabriela Kownacka i Wiktor Zborowski) biorących czynny udział w podkładaniu głosów do postaci – 14 lat temu było to wydarzenie, o którym mówiło się wszędzie, nie tylko w zamkniętym światku branży gier komputerowych. Wersja na iPad’a podtrzymuje „rekordową tradycję”.  8,99 i 1,7. Te dwie liczby są kluczowe dla Baldur’s Gate Enhanced Edition w wersji na iPad’a. Za grę zapłacimy niespełna 9 euro, co jest najwyższą ceną za grę jaką widziałem w AppStore. 1,7 GB to z kolei ilość danych, którą będziemy musieli pobrać by móc przenieść się do Zapomnianych Krain. Co nas w nich czeka? 80 godzin epickiej przygody, ponad 40 klas, przeszło 100 zaklęć i ponad 150 magicznych przedmiotów. Twórcy edycji rozszerzonej stworzyli również nową przygodę: The Black Pits oraz dodali do gry 3 postacie, które mogą dołączyć do naszej drużyny. Baldur’s Gate wymaga systemu iOS w 6 wersji oraz którejkolwiek edycji tabletu z logo nadgryzionego jabłka. Już dziś wieczorem przeczytacie u nas pierwsze wrażenia z gry na ekranie dotykowym, a po weekendzie (czyż mógłby być lepszy dzień na premierę niż piątek:)) możecie spodziewać się obszernej recenzji nowego Baldura. By przenieść się w świat Zapomnianych Krain kliknijcie w czaszkę:] 