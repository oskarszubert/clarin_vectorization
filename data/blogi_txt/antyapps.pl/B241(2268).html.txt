05.09.2013 Tytuł może i brzmi brutalnie, ale ilekroć zaglądam do różnych sklepów mobilnych widać, że użytkownicy lubią gry logiczne. Nie liczy się ich wykonanie, poziom grafiki, ale zagadki z jakimi trzeba się zmierzyć. Właśnie do tego gatunku należy Matches, oparta na starej zabawie zapałkami w celu otrzymania poprawnych równań. Gra posiada zarówno tryb dla pojedynczego gracza jak i multiplayer. W przypadku tego pierwszego, do wyboru mamy 4 poziomu trudności. Każdy kolejny to dodatkowa zapałka do przełożenia. Tak więc na pierwszym (Koliber) aby uzyskać poprawne równanie przekładamy tylko jedną zapałkę, za to na czwartym (Jastrząb) aż cztery. Za każdym razem zagadki przedstawiane są losowo, tak więc przy każdym kolejnym rozpoczęciu gry czeka nas inna droga.  Aby przejść do kolejnych poziomów musimy wykonać odpowiednią ilość równań na etapie kolibra. Ten liczy sobie blisko 300 zadań, jest więc z czym się mierzyć. Dodatkowo Matches zawiera wspomniany wcześniej tryb multiplayer. Gra odbywa się po wspólnej sieci wi-fi. I to właściwie tyle. Zagadek jest naprawdę sporo, a możliwość ich pomijania sprawia, że nie utkniemy na żadnej na tyle długo by zniechęcić się do dalszej gry. Tym co dodatkowo motywuje są rankingi wyników.  Nie mam większych zastrzeżeń do oprawy graficznej. Jest prosta, lekko niedopasowana do wysokich rozdzielczości co charakteryzuje się widocznym rozmyciem. Tym co ewidentnie wymaga poprawy jest sterowanie. Zbyt topornie reaguje na dotyk. Może gdyby zapałki były grubsze, nawigacja nimi byłaby łatwiejsza? Nie jest źle, ale ewidentnie może być lepiej. Matches to jedna z tych gier, które choć niepozornie wyglądją i nie oferują niczego nowego, potrafią wciągnąć na długo. W końcu kto z nas nie lubi rozwiązywania zagadek? Zwłaszcza że możemy je potem powtórzyć naszym znajomym za pomocą kilku zapałek. Gra dostępna jest za darmo, a do tego w języku polskim. Pobrać ją mogą zarówno posiadacze Windows Phone 7 jak i 8. 