09.11.2012 Jeżeli moja wczorajsza, wieczorna propozycja zbierania cukierków za bardzo zasłodziła wasz organizm i teraz borykacie się z trawiennymi problemami i zagrożeniem cukrzycy, dziś mam dla was coś zdecydowanie bardziej wytrawnego. Co powiecie na świeże shushi? Sushi Mushi czyli najnowsza produkcja studio Aspyr Media to prosta i zabawna gra, w której naszym jedynym zdaniem jest nakarmienie będącego pod naszą opieką potwora, który ma obsesję na punkcie tytułowej, japońskiej potrawy. Łącząc kolejne, przylegające do siebie maki (co najmniej trzy) w tym samym kolorze, zapełniamy tacę, którą później podamy naszemu bohaterowi do spożycia.  Choć na naszej „planszy” działamy sami, cała misja to tak naprawdę rywalizacja. Walczyć o tytuł najbardziej najedzonego potwora możemy z przypadkowym graczem, znajomym z Facebooka, a także konkretnie wskazaną osobą. Każdy mecz składa się z trzech rund, wygrany zgarnia wszystko, a w dodatku poprawie ulegają jego statystyki w rankingach Games Center. W Sushi Mushi podobają mi się trzy rzeczy:  Ogólna grafika aplikacji. Różnorodność postaci do wyboru. Cena – gra jest bezpłatna. Tryb multi-player.  … a w dodatku lubię gry typu „połącz i zniszcz”.  Do grona denerwujących zalicza się natomiast z pewnością ciągle uruchamiające się intro. Za każdym razem gdy wyłączę grę, a później chcę do niej znów wrócić, zanim na ekranie zdecyduję kto będzie moją kolejną ofiarą, muszę obejrzeć krótki wstęp do historii Sushi Mushi, którego w żaden sposób nie mogę ominąć. Gra jest zdecydowanie fantastyczną propozycją na weekend. Gorąco polecam. 