07.02.2014 Jakiś czas temu pisałem o aplikacji dronestagram, gdzie do naszej dyspozycji oddano pokaźne zbiory zdjęć z lotu ptaka. Jeśli lubicie wirtualne podróże w nowe miejsca, dziś kolejna apka pozwalająca sprawdzić, co się dzieje w różnych miejscach na świecie z poziomu naszego smartfona lub tabletu. City Zoom 300 świeży projekt, umożliwiający śledzenie obrazów z przeszło dwóch tysięcy kamer znajdujących się na wszystkich kontynentach. Szczerze mówiąc, nigdy nie byłem fanem wirtualnych podróży z pomocą kamer rozmieszczonych w różnych miejscach na świecie. Kilka razy zdarzyło mi się zajrzeć do żubrów lub bocianów, jednak były to jednorazowe przygody. CityZoom360, zainstalowany całkiem niedawno w moim smartfonie, zmienił nieco moje postrzeganie tego typu atrakcji. Podglądanie z poziomu urządzeń mobilnych okazało się być wciągającym zajęciem „na zabicie nudy” i ciekawą alternatywą dla bezmyślnego przeglądania Facebooka lub szukania kolejnej gry w Google Play.  Mimo że miejsca, które można „podejrzeć” w moim mieście, odwiedzam całkiem regularnie, zakładka „W pobliżu” była pierwszą, którą odpaliłem zaraz po uruchomieniu aplikacji. Na ekranie pojawia się mapa, wybieramy „szpilkę”, która wskazuje centrum i, klikając na nią, zmieniamy lokalizacje, w których znajdują się kamery. Trochę szkoda, że na mapie nie oznaczono bezpośrednio miejsc, w których zlokalizowane są urządzenia, a jedynie ogólnie ujęto pod hasłem danego miasta. Wybierając określone miejsce, na ekranie pojawia się miniaturka widoku z kamery, informacje lokalizacyjne, źródło obrazu oraz mapka i inne polecane miejsca. Widok z kamer można ocenić w 5-stopniowej skali. Kolejne zakładki, pozwalające eksplorować zasoby serwisu, to: Ulubione, Najnowsze, Popularne oraz Kategorie. Nie zabrakło również wyszukiwarki pozwalającej samemu odnaleźć wybrane miejsce. Większość kamer opiera się na pojedynczych klatkach w formacie JPG. Jeśli jednak uda nam się znaleźć widok z kamery, która transmituje ruchomy obraz, aplikacja informuje nas o braku obsługi flash, jednocześnie proponując otworzenie właściwej strony w oknie przeglądarki. Apka dostępna jest za darmo w wersji z reklamami. Aby je usunąć, przyjdzie nam zapłacić 6 złotych.  Zebranie odnośników do tak wielu kamer rozmieszczonych po całym świecie uważam za świetny pomysł. Aplikacja wystartowała dopiero kilka dni temu, dlatego jej twórcy muszą jeszcze wiele poprawić, jednak już teraz zrobiła ona na mnie dobre wrażenie. Co ciekawe, nie natrafiłem na błędy, o których piszą użytkownicy w Google Play. Trzymam kciuki za dalszy rozwój projektu i mam nadzieję, że już niedługo ruchomy obraz będzie do obejrzenia również z poziomu aplikacji. 