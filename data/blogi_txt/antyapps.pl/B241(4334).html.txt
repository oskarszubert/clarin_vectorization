30.05.2012 Choć Transportoid ciągle pozostaje w fazie beta, dodatkowo brak mu konkurencji, to jednak jego autorzy z dnia na dzień czynią aplikację coraz lepszą i bardziej funkcjonalną. A rozkład jazdy jest czymś bardzo pomocnym, zwłaszcza w większych miastach. Transportoid to rozkład jazdy dla blisko 51 miast. Dużo to i mało zarazem. Jego największym plusem jest baza rozkładów działająca offline. Oczywiście w dowolnej chwili możemy ją zaktualizować, lub też ustawić autoaktualizację, jednak aby sprawdzić rozkład jazdy nie potrzebujemy połączenia z siecią. Dodatkowo możliwość tworzenia listy ulubionych linij czy też przystanków, stawia ją wyżej niż rozkłady dostępne przez stronę www. Ostatnia aktualizacja, choć przyniosła jedynie parę prostych zmian, znacząco wpłynęła na pozytywny odbiór aplikacji. Pierwszym co rzuca się w oczy, jest nowa szata graficzna. Bardzo prosta, a zarazem idealnie pasująca do aplikacji. Dziwne, że autorzy nie umieścili jej w opisie aplikacji i witają nas starymi zdjęciami.  Kolejną zmiana dotyczy jak na razie jedynie mieszkańców Warszawy. Został zmieniony format danych dla tego miasta. Więcej miast dojdzie w następnych aktualizacjach. Przyznam, że swego czasu przestałem korzystać z Transportoida, z powodu długiego czasu ładowania, ponurej szaty graficznej oraz częstej niezgodności danych z realnym rozkładem. Obecnie to wszystko uległo zmianie. Program działa znacznie szybciej, szata graficzna jest ładniejsza, a dane? Testuję je od 3 dni, do tej pory nie udało mi się przyłapać programu na błędzie. Transportoid jest darmowy, tym bardziej polecam jego pobranie. Pamiętajcie jednak, że to ciągle jest wersja beta. 