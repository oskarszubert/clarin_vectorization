05.01.2012 W dzisiejszych czasach, kiedy zadań w pracy, w domu czy na uczelni jest coraz więcej, odsuwamy nasze cele na bok. Z powodu nawału zadań do zrobienia zapominamy o treningu brzuszków, przeczytaniu książki czy odwiedzeniu parku raz w tygodniu – tak jak sobie zakładaliśmy. Goal Manager pozwala nam o tym nie pamiętać, bo to on zapamiętuje nasze cele i przypomina nam o nich. Do tego jest elastyczny oraz minimalistyczny, czyli taki, jakiego potrzebujemy. Goal Manager jest banalny w użyciu. Prosty, przejrzysty interfejs oraz przyjemny design robi swoje – z aplikacji korzystamy intuicyjnie, w ogóle się nad tym nie zastanawiając. O to w zasadzie chodzi w tym narzędziu, by cele zapisywać jak najszybciej, żeby się nie zniechęcić. Program umożliwia zapisywanie celów i nadawanie im priorytetów. To wszystko. Nie jest to wszak lista zadań, a konkretnych celów osobistych takich jak przeczytanie książki. Dalsze opcje związane są jedynie z edycją celu, usunięciem go lub odhaczeniem. Minimalizm pełną gębą. To, że aplikacja jest prosta pod względem użytkowania, nie oznacza, że jest prostacko napisana. Wręcz przeciwnie. Abstrahując już od ładnego wyglądu, o którym mówiłem, aplikacja posiada nawet specjalną wersję na tablety. Na tym polega właśnie minimalizm by zawrzeć wszystko to, co potrzebne i nic więcej. Twórcy Goal Manager się to udało. Co jednak z elastycznością, o której wspomniałem na początku? Domyślnie aplikacja wyświetla trzy ekrany z celami – na dziś, na ten miesiąc i na bieżący rok. Możemy następnie ręcznie wprowadzać nowy dzień czy nowy miesiąc, kiedy to mamy możliwość wyczyszczenia w ten sposób całej listy. Przydaje się to, gdy się zagrzebiemy. Elastyczność objawia się natomiast w tym, że przykładowy This month to jedynie etykieta jednego z ekranów. Możemy im nadawać dowolne etykiety typu Cele zawodowe czy Cele duchowe. Możemy także zdecydować ile – od jednego do trzech – ekranów chcemy posiadać. Gdyby tego było mało, wraz z aplikacją otrzymujemy przyjemny dla oka widżet na pulpit. Twórca planuje także kolejne aktualizacje, gdzie znajdą się widżety różnej wielkości czy możliwość dzielenia się celami ze znajomymi. A wszystko to jest dostępne za darmo. Macie jeszcze jakieś wątpliwości? :) Zachęcam do instalacji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 