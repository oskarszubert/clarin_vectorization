07.09.2012 Instagram tu, Instagram tam. Aplikacja ta, mająca obecnie ponad 80 milionów użytkowników, wyznaczyła nowe trendy, które inne próbują naśladować, czy to w odwzorowywaniu całego modelu, czy tylko jego elementów. Aplikacji – kopii Instagram jest cała masa. Czasem jednak pokazuje się coś interesującego, co nie podlega jednoznacznej ocenie. Taka jest aplikacja EyeEm. Na pierwszy rzut oka jest to wypisz wymaluj klon Instagram. EyeEm to społecznościówka, w której robimy zdjęcia, upiększamy je i dzielimy się z innymi użytkownikami. Oczywiście możemy śledzić wybrane osoby czy wątki. Jednak twórcy EyeEm podeszli do tematu w nieco bardziej rozbudowany i kompleksowy sposób, dlatego w tym przypadku pozory naprawdę mogą zmylić. Na pierwszy rzut przyjrzyjmy się funkcji robienia zdjęć. Standardowo, po zrobieniu lub wybraniu fotki możemy nałożyć na nią odpowiedni filtr. I choć nie ma ich niewiadomo jak dużo, to są one dość ciekawe i na pewno przyciągają oko. Jako dodatkową funkcję EyeEm przewiduje również nakładanie na zdjęcia różnego rodzaju ramek, które również są interesujące. Nie znajdziemy jednak tutaj funkcji rozmycia czy wyostrzenia barw, jak w Instagram. Za to po zaakceptowaniu zdjęcia wyskakuje ciekawy moduł tagowania, oparty na geolokalizacji. Najpierw określamy, czego dotyczy zdjęcie, a następnie, gdzie zostało zrobione. Jeżeli wśród zasugerowanych nazw i lokalizacji nie znajdziemy odpowiedniej możemy ją sami stworzyć. Jeżeli nie chcemy tagować w ten sposób zdjęcia możemy po prostu dodać jego opis. Od razu również, jeszcze na etapie edycji zdjęcia dostajemy możliwość wysłania go w świat na Facebooka, Twittera, Tumblra, Flikra i Foursquare.  Po co to tagowanie? I tutaj zaczyna się magia tej aplikacji. Otóż tagi tworzą osobne wątki ze zdjęciami. Jeżeli wiele osób otaguje swoje zdjęcie, jako „Polska”, to powstanie specjalny wątek z tak oznaczonymi zdjęciami, które można przeglądać przez zakładkę Discover. Co ciekawe, nawet jeżeli sami tworzymy dany tag, to i tak wygeneruje to odpowiedni wątek. W ten sposób tworzy się naprawdę ciekawa i co najważniejsze, uporządkowana baza zdjęć. Oczywiście możemy swobodnie odkrywać nowe zdjęcia i tagi przez wspomnianą wyżej zakładkę. Po kliknięciu w wybraną kategorię wyświetlają się nam informacje, ile zdjęć w niej jest, od ilu użytkowników oraz odnośnik do dzielenia się. Zdjęcia w Discover możemy przeglądać w widoku siatki lub po kolei. Co jeszcze oferuje EyeEm? Tradycyjnie możemy obserwować użytkowników i przeglądać stream zdjęć oparty na naszym doborze znajomych. Oprócz tego możemy przeglądać najpopularniejsze zdjęcia lub te zrobione przez osoby z naszej okolicy. Jeżeli chodzi o wyświetlanie streamu, to jest on zaprojektowany dość klasycznie. Każde zdjęcie możemy powiększyć, skomentować, polubić lub się nim podzielić. Moduł dodawania komentarzy odsyła nas do osobnej karty, co jest dużo wygodniejsze, zwłaszcza, że działa bardzo szybko.  Warto również wspomnieć o designie aplikacji. Twórcy EyeEm się postarali. Nawigacja jest prosta i intuicyjna, wątki przewijają się nader płynnie, mimo intensywnego eksponowania ich graficznych walorów. Nieco średnio podoba mi się kolorystyka serwisu, wyblakły czarny mało do mnie przemawia, niemniej jednak należy podkreślić, że wszystkie elementy kolorystyczne do siebie pasują. Dodatkowo twórcy aplikacji postawili na kompleksowość. Dostępna jest nie tylko na iOSa, ale również Androida, Windows Phone i w przeglądarkach.  EyeEm to bez wątpienia warta uwagi produkcja. Aplikacja daje ciekawe możliwości, jest bardziej ukierunkowana na dzielenie się zdjęciami oraz na ich kategoryzację. Dodatkowo jest dostępna na wszystkie popularne systemy. Pytanie tylko, czy to wystarczy, aby móc konkurować z Instagramem? Cóż, według mnie EyeEm nie ma szansy na zdobycie aż takiej popularności, fakt, że usprawniono niektóre rozwiązania czy dodano nowe funkcje, nie wystarczy, aby pokonać Instagram. Brakuje mi w tej aplikacji pewnego cool factora, ciekawy system tagowania to nie wszystko. Nie znaczy to jednak, że aplikacja ta nie odniesie sukcesu, według mnie ma wszystkie przymioty ku temu, aby tak się stało. Sądzę, że znajdzie sporą liczbę odbiorców. Mi się podoba. Polecam. Na koniec mała szpila: ikonka tej aplikacji jest tragiczna. Ocena: 5 