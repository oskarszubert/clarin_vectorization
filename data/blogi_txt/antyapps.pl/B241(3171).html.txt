25.10.2013 Gdybym nie przekonał się na własnej skórze, to nigdy nie uwierzyłbym, że gra-aplikacja, w której zadaniem użytkownika jest rozwiązywanie prostych (a z czasem coraz bardziej skomplikowanych) działań na liczbach jest w stanie pochłonąć mnie w znacznie większym stopniu niż niejedna topowa zręcznościówka. A jednak, Quick Math+ wciąga od pierwszych chwil z nią spędzonych i nawet po kilku dniach ostrego grania jego siła nie słabnie – wręcz przeciwnie:) Quick Math+ jest rozbudowaną wersją opisywanej przeze mnie w kwietniu aplikacji Sakura Quick Math. Zasady obowiązujące podczas rozgrywki pozostają te same, a jedyną, ale jakże znaczącą, różnicą, jest ilość trybów rozgrywki oraz poziom trudności. QM+ dominuje nad swoim poprzednikiem w obu wymienionych przypadkach. Aplikacja wydana przez Shiny Things Software oferuje cztery tryby zabawy oraz cztery poziomy trudności, przy czym ostatni wydaje się być zaprojektowanym z myślą o prawdziwych matematycznych mocarzach. Ale po kolei:)  Rozgrywka w Quick Math+ polega na rozwiązywaniu zadań matematycznych. Zaczyna się prosto – od łamigłówek, z którymi poradzą sobie nawet dzieci dopiero zaczynające przygodę z królową nauk, ale już po chwili na ekranie zaczynają pojawiać się nieco większe liczby, a co za tym idzie – podanie prawidłowego wyniku wymaga dłuższej chwili zastanowienia. Wszystkie zadania rozwiązujemy na czas – im szybciej uporamy się z wszystkimi przeznaczonymi na daną rundę, tym lepsza ocena zostanie nam przyznana. Ciekawostką jest możliwość śledzenia własnych postępów, aplikacja posiada bowiem wbudowany moduł statystyk, w którym znajdziemy czytelny wykres obrazujący nasze postępy (lub ich brak). Nie mniej praktycznym rozwiązaniem są profile użytkowników – to proste, ale rzadko spotykane udogodnienie umożliwia granie na jednym urządzeniu w kilka osób bez mieszania sobie nawzajem w statystykach:)  Sama rozgrywka to naprawdę wyśmienita zabawa. Duża w tym zasługa pomysłowego sterowania, które w ferworze walki z upływającym czasem sprawdza się wręcz genialnie. Jak przystało na aplikację matematyczną zaprojektowaną z myślą o urządzeniach z ekranem dotykowym wszystkie cyfry przyjdzie nam wpisywać… rysując je na ekranie:) Trudno wyobrazić sobie rozwiązanie dające więcej radości – zegar bezlitośnie odlicza upływające sekundy, a my jak szaleni maziamy niewyraźne bohomazy mając jednocześnie nadzieję, że program domyśli się co też artysta miał na myśli. I tutaj muszę przyznać, że programiści zrobili kawał dobrej roboty. Rozpoznawanie odręcznego pisma jest właściwie bezbłędne. Nie skłamię pisząc, że podczas kilku godzin, jakie dane było mi spędzić z Quick Math+, aplikacja nie pomyliła się ani razu. Mistrzostwo!  Quick Math+ bawi, uczy (podstawowe działania matematyczne, kolejność działań), ćwiczy umysł i poprawia szybkość reakcji. Na domiar tego aplikacji od strony audiowizualnej nie mogę dosłownie nic zarzucić – jest minimalistycznie i stylowo, czyli dokładnie tak jak lubię:) QM+ dostępny jest obecnie za darmo. Normalna cena aplikacji wynosi 1,79 euro. 