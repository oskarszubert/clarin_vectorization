28.10.2011 Wśród graficznych aplikacji na Androida duża ich liczba to po prostu narzędzia nakładające filtry na zdjęcia. Oprócz nich znajdują się jednak również perełki w postaci PicsIn czy właśnie PicSay. O ile ten pierwszy to w rzeczywistości cały pakiet zaawansowanych narzędzi, o tyle PicSay to minimalistyczna aplikacja, która zawiera sporo funkcji, jednak tylko te, które w rzeczywistości są użytkownikowi potrzebne. Program jest naprawdę intuicyjny i wygodny w obsłudze. Z poziomu menu możemy wybierać dostępne funkcje programu odpowiadające szybkiej zmianie oświetlenia, kontrastu, ekspozycji czy też odpowiedzialne za użycie markera na zdjęciu. Dodatkową funkcją aplikacji jest przyklejanie naklejek na zdjęcia. W wersji darmowej ich liczba jest mocno ograniczona i dopiero wersja płatna wprowadza pokaźną ich liczbę. PicSay nadaje się do prostej edycji zdjęć, które mamy zamiar na przykład przesłać znajomym. Warto posiadać ten program na swoim urządzeniu. Co ciekawsze, w Android Markecie dostępne są rozszerzenia dla tego narzędzia, które wzbogacają je o dodatkowe czcionki [1][2]. Są one darmowe, jednak wymagają posiadania płatnej wersji PicSay. Kosztuje ona aż 13 zł, co jak na tak prostą aplikację wydaje mi się dość dużo. 