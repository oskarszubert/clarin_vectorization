04.10.2012 Nokia nie przestaje zadziwiać użytkowników Windows Phone aplikacjami swojej produkcji. Tym razem przygotowała dla nich przeglądarkę internetową. Wprawdzie, ta znajduje się jak na razie w fazie beta, ale każdy użytkownik telefonów z rodziny Lumia może ją pobrać i przetestować w swoim zakresie. My już to zrobiliśmy. To co ma wyróżniać Nokia Xpress (bo taką nazwę nosi przeglądarką), to jej troska o naszą transmisję danych. Przeglądarka poddaje pobierane dane kompresji, o czym informuje nas w specjalnym menu. Poza procentowym wynikiem kompresji możemy sprawdzić ile danych pobrały konkretne usługi przeglądarki oraz jak się to rozkłada na połączenie wifi i gprs. Mamy też wpływ na to, w jakiej jakość wczytywać będzie grafiki i czy w ogóle ma to robić.  Nokia Xpress to także wbudowany czytnik RSS, który w tym wypadku nazwano szumnie Magazine. W odpowiedniej zakładce mamy miniaturki zapisanych magazynów (kanałów RSS), gdzie w szybki sposób przejrzymy najważniejsze informacje. Sam czytnik jest ubogi w możliwości. Nie do końca rozumiem jaka idea przyświecała autorom tej funkcji, ale poczekam na efekt końcowy.  Strony możemy także zapisać w pamięci do późniejszego przejrzenia offline. Jak na wersję beta Nokia Xpress wyjątkowo dobrze radziła sobie nawet z bardziej złożonymi serwisami. To jednak ciągle nie wszystko, poszczególne strony z poziomu przeglądarki możemy w łatwy sposób tłumaczyć na inne języki. Niestety jak na razie brak języka polskiego. Mamy też standardowe przypinanie strony jako kafelka, czy też dodawania jej do menu quick links (taki odpowiednik speed dial). Ciekawie zapowiada się opcja współpracy z dyskiem SkyDrive. Gdy podczas serfowania po internecie natrafimy na jakieś dokumenty, albo pliki wideo, możemy je przesłać z poziomu przeglądarki na nasze konto. Czego brakuje? Synchronizacji z czymkolwiek. Już nawet nie mówię o zaawansowanym synchronizowaniu kart, ale naprawdę irytujące jest, gdy przy każdym restarcie systemu, zmianie telefonu, wszystkie swoje ulubione zakładki i ustawienia muszę dodawać na nowo. Mam nadzieję, że finalna wersja zostanie wzbogacona o możliwość zapisania naszych danych na koncie Nokii. Nokia Xpress jest też wyjątkowo niestabilna, oczywiście trzeba pamiętać, że to wersja beta. Lubi wysypać się podczas wczytywania strony, czy też rozwalić całą stronę, czyniąc ją nieczytelną.  Jak pobrać przeglądarkę? Wystarczy z poziomu waszego telefonu kliknąć na ten link, Pamiętajcie, że aplikacja działa tylko na urządzeniach z serii Lumia. Miłego testowania. 