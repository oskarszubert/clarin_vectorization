02.01.2013 Filtry filtry filtry, któż ich nie kocha? No, bez wątpienia znajdzie się spore grono czytelników, którzy w tym momencie podniosą wirtualną rękę. Niemniej jednak nie da się ukryć prostego faktu, że filtry wszelkiej maści zawładnęły światem smartfonowej fotografii. Czy to dobrze, czy źle, można się kłócić, ale że tak jest, nie da się zaprzeczyć. I dla tych, którzy lubią z nich korzystać mam ciekawą aplikację. Nazywa się FilterMania Express i co tu dużo mówić, nazwa mówi sama za siebie. Aplikacja ta oferuje dziesiątki różnych filtrów, a jeżeli pokusimy się o wewnętrzne zakupy, to nawet setki. Ale nie tylko filtry liczą się w tej aplikacji. Zacznijmy od tego, że po wybraniu zdjęcia możemy je obrócić, przyciąć i wykadrować. Gdy to już zrobimy przechodzimy do głównego edytora, a w nim mamy dwa menu: boczne i dolne. Z prawej strony wysuwa się nam menu z różnymi kategoriami narzędzi. Mamy więc oczywiście filtry, ale również możemy wprowadzić do obrazu tekst, wybrać jego teksturę, kolor, typ czcionki i wyregulować wielkość, możemy również dodać jeden z kilkunastu specjalnych efektów, rozjaśnić obraz, i, co bardzo mi się spodobało, przejrzeć historię zmian, jakie wprowadziliśmy.  Zajrzyjmy jednak do samych filtrów. Jest ich naprawdę sporo i pogrupowane są w ramach 6 podstawowych kategorii. Mamy więc filtry zmieniające barwę czy natężenie światła, ale również takie, które dodają specjalne efekty, nie zabrakło oczywiście ramek. Samym podstawowych filtrów jest dużo, ale zawsze można jeszcze więcej ich dokupić, a jest w czym przebierać. Oczywiście zdjęcie możemy zrobić z poziomu aplikacji lub dodać z telefonu, a następnie się nim podzielić czy zapisać w rolce aparatu. Co więcej można napisać o FilterMania Express? Cóż, działa całkiem sprawnie, ma prostą i intuicyjną nawigację, no i co najważniejsze – oferuje mnóstwo różnego typu filtrów i efektów. Jeżeli szukacie jakiejś aplikacji z tej kategorii, to wypróbujcie FilterMania Express, zwłaszcza, że chwilowo jest za darmo. 