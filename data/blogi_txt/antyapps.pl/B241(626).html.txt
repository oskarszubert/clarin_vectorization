26.02.2012 W Android Markecie aż roi się od aplikacji, które nakładają na nasze zdjęcia odpowiednie filtry graficzne, przez co nasze fotografie wzbudzają większe zainteresowanie. Wiele z tych aplikacji działa dopiero po wykonaniu zdjęcia, to jest uruchamiamy aplikację i dopiero udoskonalamy fotografię. Kto w dzisiejszych czasach chce się w taki sposób bawić? Wszystko musi być tu i teraz – tak jest z Cartoon Camera, gdzie filtr graficzny zamieniający fotografię w komiks nakładany jest od razu. Nie tylko filtr pojawia się na fotografii po wykonaniu zdjęcia, ale również w trybie podglądu, jeszcze przed jego zrobieniem. Muszę przyznać, że efekt końcowy jest naprawdę ciekawy. Zawsze lubiłem ten typ filtru w desktopowej aplikacji GIMP, teraz mam to samo na Androidzie, a w dodatku od razu! Program robi zdjęcia w określonej rozdzielczości – 540×960 pikseli. Niestety nie da się tego zmienić, tak samo jak i folderu, w którym zapisywane są zdjęcia. Funkcja taka przydałaby się wszystkim tym, którzy automatycznie synchronizują konkretny folder ze zdjęciami. Cartoon Camera obsługuje zarówno lampę błyskową, przy czym od razu widzimy efekt, gdyż lampa świeci cały czas, a nie tylko przy przechwytywaniu obrazu. Oprócz tego mamy tutaj również dostęp do przedniej kamery telefonu. Możliwości programu nie kończą się na nałożeniu jednego filtru. W zasadzie jest ich pięć. Wszystkie dotyczą motywu rysunku rysowanego odręcznie, ale z różnymi wariacjami. Czego mi brakuje w tej aplikacji, to większej liczby opcji typu możliwość ustalenia folderu, gdzie zapisywane są fotografie, a także obsługi fizycznego przycisku do robienia zdjęć – tutaj zmuszeni jesteśmy do naciskania przycisku na ekranie. Aplikacja jest dostępna w wersji darmowej z reklamami oraz bez reklam – w cenie około sześciu złotych. Oba widoczne powyżej zdjęcia wykonane zostały przeze mnie za pomocą tej aplikacji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 