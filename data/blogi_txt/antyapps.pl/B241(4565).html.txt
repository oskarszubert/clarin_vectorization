11.04.2013 Tiki Towers 2: Monkey Republic od GameHouse nie jest tytułem nowym. Zagrywać się w niego można już od kilkunastu miesięcy, ale nie znaczy to, że przez czas który upłynął od jej premiery stała się ona choć trochę mniej miodna. Jako że nie pisaliśmy jeszcze o tej wspaniałej grze na AntyApps, postanowiłem nadrobić zaległości — nadarzyła się bowiem znakomita okazja — od kilku dni gra dostępna jest za darmo, przeceniona z blisko trzech dolarów! Grono małp, jedno zadanie, wiele rozwiązań — tak w skrócie prezentuje się Tiki Towers 2: Monkey Republic. Zadanie w teorii do trudnych także nie należy, wystarczy zapewnić małpom bezpieczną drogę do mety. Problem pojawia się wówczas, kiedy widzimy grono rozbrykanych ssaków, marne elementy które dano nam do rozdysponowania i dystans jaki pozostał do finiszu. Przyjdzie nam bowiem tworzyć niebywałe konstrukcje z bambusowych badyli, a te do najtrwalszych nie należą. Wszystko zmuszeni będziemy lokować w najdziwniejszych, niekoniecznie stabilnych, miejscach, tak, aby cała grupa naszych podopiecznych trafiła na miejsce. Dodatkowym utrudnieniem jest kruchość tworzyw, a także kilka… met. W zależności od tego do którego z przejść się udamy, odblokowujemy inne drogi na mapie świata po której się poruszamy. Wciąż mało Wam wyzwań? Zatem postawcie sobie za cel zebranie wszystkich porozrzucanych po mapie małpich przysmaków, gwarantujących zaliczenie planszy z najwyższą notą, czyli „na trzy banany”.  Jak już wyżej wspomniałem, Tiki Towers 2: Monkey Republic nie należy do najświeższych produkcji, co w tym przypadku ma również plusy. Jak wiemy mikrotransakcje na dobre zadomowiły się wśród gier mobilnych. Tutaj takowych nie uświadczymy, co ma swoje zarówno dobre jak i złe strony. Do tych drugich prawdopodobnie należeć będzie brak jakiejkolwiek pomocy w przypadku, gdybyśmy utkwili na dobre w jednej z plansz. Sam należę do grona osób których to w zupełności nie zraża, ba, wręcz przeciwnie — wymaga ode mnie jeszcze więcej kombinowania, co nie pozwala mi oderwać się od gry. A przekonany jestem, że nie będę w tej kwestii wyjątkiem. Gra już swoje na karku ma, jednak o jej wykonanie nie musicie się martwić. Została przystosowana do ekranów wysokiej rozdzielczości i wciąż prezentuje się znakomicie. Ze sterowaniem problemów również nie uświadczyłem — dokładanie kolejnych elementów jest dziecinnie proste. Gorzej jednak z ich funkcjonalnością, ale to już nie kwestia mechaniki ;). Dobrych produkcji opartych o fizykę nigdy nie za wiele. Tiki Towers 2: Monkey Republic może nie należy do najdłuższych gier, nadrabia jednak poziomem trudności i kilkoma wariantami rozwiązania postawionych przed nami zagadek. Nie mam pojęcia czy to już stała obniżka, czy jedynie chwilowa promocja — bo zarówno w AppStorze jak i Google Play nie piśnięto o tym ani słowa, jednak obecnie można pobrać ten tytuł za darmo na obu platformach, także jeśli jeszcze nie graliście, to nie ma się nad czym zastanawiać! 