27.07.2012 Zgodnie z zapowiedziami przyszła pora na część 2 cyklu Aplikacje na wakacje. Tydzień temu Marcin opisał programy zwłaszcza dla miłośników fotografowania odwiedzanych miejsc, dziś skupimy się na aplikacjach przydatnych podczas podróży outdoorowych, wypadów w góry, do lasu czy też pod namiot.  Wiele osób jadąc na wakacje czy też urlop chce odpocząć od techniki, telefonów, internetu. Smartfon schodzi wtedy na plan dalszy. Zapominamy o tym, iż jest on urządzeniem na tyle wielofunkcyjnym, że bez problemu możemy odciąć w nim element pracy oraz zabawy, a pozostawić kontaktu i nawigacji. Nie widzę więc powodu, aby podczas górskich czy też leśnych podróży rezygnować z niego dla samej idei „bez technologii”. Oczywiście sama technologia nigdy nie zastąpi umiejętności, a dobra mapa pod ręką zawsze się przyda, ale dodatkowych narzędzi, nigdy za wiele (zwłaszcza że telefon i tak byśmy wzięli, a waga MB kolejnych aplikacji nie sprawi, że będzie cięższy). Poniżej przedstawiam tematyczny zbiór aplikacji, które zabieram ze sobą na każdą wyprawę. Opis oparłem na swojej głównej platformie czyli Windows Phone, ale w każdym innym markecie znajdziecie zamienniki opisanych tu aplikacji (gdy je znam to podlinkuję pod tekstem). Szybki dostęp do koordynatów GPS  Podstawową aplikacją jest program do szybkiego wyświetlania mojej pozycji GPS oraz z możliwością wysłania jej za pomocą sms. Oczywiście koordynaty możemy spisać z wielu miejsc, ale w razie nagłej potrzeby po co tracić czas na ich pobieranie, kopiowanie i wysyłanie skoro są już aplikacje strwożone z myślą o tym. Do tego celu preferuje prostą aplikację GPS to SMS Free. W przesyłanej wiadomości odbiorca otrzyma również link do mapy binga. Takich programów jest cała masa, tak więc każdy znajdzie coś dla siebie. Mapy  Nigdy nie zastąpi tej papierowej, ale potrafi być bardzo przydatna. Najlepiej by była offline, oszczędzi to nam transferu i zabezpieczy przed miejscem bez zasięgu. Dlaczego warto z nich korzystać? Bo błądzić jest rzeczą ludzką, a dzięki mapie w telefonie bardzo szybko otrzymujemy informacje o naszym położeniu. Możemy też bawić się w rejestrowanie naszego śladu, ale to już spore obciążenie dla baterii. W przypadku Windows Phone najlepiej mają użytkownicy HTC. Firma ta udostępnia darmowe mapy offline w aplikacji HTC Location. W przypadku urządzeń od innych producentów pozostają darmowe mapy online, których jest sporo, albo aplikacja takie jak Outdoor Navigation. Choć pełna wersja kosztuje prawie 18 zł to jej możliwości są tego warte. Jeżeli nie chcemy, płacić warto pobrać przynajmniej darmową edycję. Dzięki niej otrzymamy dostęp do wielu rożnych map online (Bing, Google, OpenStreetMap, OpenCycleMap, OpenPisteMap, OpenHikingMap itp.), będziemy mogli wybrać te, które dysponują najlepszymi informacjami odnośnie terenu, w którym się znajdujemy. Posiada też bardzo praktyczny kompas, rozbudowane statystyki naszych podróży, a w płatnej wersji także możliwość powiadomienia sms o swoim położeniu czy też zapisywania map offline. To tylko część jej zalet. Polecam pobranie darmowej wersji. Wersja iOS, wersja Android. Oczywiście na smartfony, zwłaszcza Androida jest o wiele więcej zaawansowanych programów do map, w tym restrowych. Niestety, ze względu na słabe baterie nie sprawdzają się jako jedyne narzędzie nawigacyjne. Latarka  Obecne lampy w telefonach cechuje moc, która w bardzo zadowalający sposób pozwala na korzystanie z nich jako latarek.  W skrajnych sytuacjach możemy też skorzystać z sygnału SOS (choć jego widoczność będzie bardzo znikoma). To czym powinniśmy się kierować przy wyborze takiej latarki, to czas jej uruchamiania. Jedną z lepszych na Windows Phone jest Flashlight-X, szybka, z funkcja sos i pozbawiona zbędnych bajerów. POI- ratunek w każdym miejscu  Dobry zbiór POI pomoże nam odnaleźć miejsce do odpoczynku czy też pierwszą pomoc. Na smartfony jest masa aplikacji, które są zbiorem takich punktów, zdecydowana większość opiera się jednak na lokacjach miejskich, ciekawych z punktu widzenia turysty, a mniej podróżnika. W tym drugim przypadku najlepiej sprawuje się PKT. Polskie Książki Telefoniczne to  jeden z największych zbiorów firm i usług w naszym kraju. Oczywiście on też nie jest idealny, ale nie ma chyba lepszej aplikacji, która w jednym miejscu gromadziłaby tak wiele informacji o firmach, zakładach, usługach, pomocy. Dla mnie osobiście jest to jedna z pierwszych aplikacji jakie instaluję w swoim telefonie. Więcej o pkt.pl znajdziecie tutaj. Wersja iOS, wersja Android Kompas  Podobnie jak w przypadku latarki, nie zastąpi prawdziwego kompasu, ale potrafi być pomocny. Chociażby dlatego, że wiele osób na co dzień podróżuje bez kompasu :). Oczywiście jego dokładność zawsze będzie mniejsza, ale i tak w duecie z odpowiednimi umiejętnościami jest to pomocne narzędzie. W tym wypadku warto polecić aplikację Compass. Uruchamia się bardzo szybko, kompas jest czytelny (zawiera parę skórek), ładny i pozwala na wyświetlanie pod sobą mapy. Możemy też wybrać, które elementy mają być ruchome, a które stałe niezależnie dla kompasu i mapy. Testowałem wiele aplikacji tego typu na Windows Phone, ale ta bije pozostałe pod każdym względem. Pogoda  Prognoza pogody, jak sama nazwa wskazuje jest prognozą. Oznacza to, że może, ale nie musi się sprawdzić. Od wielu lat moim osobistym numerem jeden jeżeli chodzi o wiarygodność i przydatność informacji jest ta od ICM. Wprawdzie ostatnimi czasy parokrotnie mnie zmyliła, ale dalej pozostaje jedną z najbardziej dokładnych. Jej użytkowanie może początkowo budzić pewne problemy, ale z czasem docenicie ten układ. Aplikację opisywaliśmy już w wersji na Androida i Windows Phone. Dostępna jest również na iOS. A na koniec krótki poradnik TOPR-u, o tym jak sobie radzić podczas burzy. Od 14 m 40 sekundy jest ciekawy fragment odnośnie telefonów. Warto posłuchać, bo obala pewne mity, a rady tam podane przydadzą się nie tylko w górach.  Akademia Górska TOPR – Burze from TOPR i activelifedvd.pl on Vimeo. 