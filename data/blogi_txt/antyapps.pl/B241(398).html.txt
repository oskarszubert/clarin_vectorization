02.02.2012 iTunes posiada w swoich bogatych zasobach system Genius, który ma służyć między innymi do rekomendacji nieznanych nam jeszcze autorów na podstawie posiadanej w bibliotece muzyki. Ale co jeśli chcemy pójść w zupełnie nieznane tereny, poznać zespoły i artystów, których nie będąc prawdziwymi melomanami nie mielibyśmy okazji spotkać? Choć melomanami to może nie najlepsze słowo, gdyż Band of the Day oferuje naprawdę szerokie spektrum gatunkowe i na pewno nie każdy z sugerowanych artystów jest wart uwagi. Ale też nie o to chodzi.  Band of the Day, jak już sama nazwa wskazuje, codziennie przedstawia nam w atrakcyjnej wizualnie formie (jest naprawdę przepięknie!) jednego artystę lub zespół muzyczny. Pierwszym ekranem jaki zobaczymy jest śliczny kalendarz – każdemu dniu przypisany jest ktoś inny. Po wybraniu przechodzimy do zakładki poświęconej już danej osobie. Znajdziemy tam recenzję kapeli, biografię, buzz (czyli dokładnie rzecz biorąc – tweety poświęcone temu właśnie artyście – można wysłać też swojego), klipy do obejrzenia oraz dyskografię. Moment, a muzyka…?  To oczywiście najważniejszy element. W górnej części ekranu znajduje się player, w którym możemy przynajmniej kilka utworów prezentowanego artysty odsłuchać w całości i za darmo. Spodobało nam się? Nic nie stoi na przeszkodzi, aby natychmiast dokonać zakupu w iTunes. Wszystkimi znaleziskami można oczywiście dzielić się zarówno na serwisach społecznościowych jak i przez maila. Poza odkrywaniem znalezisk samemu Band of the Day posiada jeszcze element społecznościowy. Możemy tu stworzyć swoje konto, oceniać zespoły, dodawać znajomych, sprawdzać „top listy”. Wbrew moim początkowym obawom (bo nie jest to takie oczywiste niestety), mamy możliwość przeglądania zespołów więcej niż miesiąc w tył – to trzeba zmienić w ustawieniach kalendarza. Band of the Day to zdecydowanie jedna z moich ulubionych, nowych aplikacji. Już teraz odkryłem dzięki niej kilka perełek i z pewnością będę codziennie sprawdzał co nowego zostało zaprezentowane – od hiphopu, po folk, od indie rocka po elektronikę – spektrum gatunkowe jest naprawdę bardzo szerokie i każdy powinien znaleźć coś dla siebie. Band of the Day jest jak kultowe pudełko czekoladek – nigdy nie wiesz jaką wyciągniesz następną. Band of the Day można pobrać stąd. 