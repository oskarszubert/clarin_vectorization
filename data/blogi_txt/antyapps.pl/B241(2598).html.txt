08.03.2013 Pirate’s Battle od samego początku miała u mnie fory. Uwielbiam filmy, książki i gry osadzone w marynistycznym klimacie, a właśnie taką produkcją jest PB. Zapraszam Was na niespokojne wody oceanu, szczury lądowe! Gry, których akcja rozgrywa się na rozległych morzach i oceanach usłanych tropikalnymi skrawkami lądu nie należą do najczęściej spotykanych w AppStore. Właściwie, jak się nad tym dłużej zastanowić, to znam zaledwie kilka produkcji przeznaczonych na mobilną platformę Apple (wśród nich kultowe Pirates!) traktujących o żeglowaniu, morskich bitwach czy codziennym życiu złowrogiego pirata. Do tego wąskiego grona dołączyła niedawno nowa produkcji – opisywana właśnie Pirate’s Battle.  Tytuł mówi wszystko. Jeżeli poszukujecie rozbudowanych wątków fabularnych lub skomplikowanych zależności ekonomicznych Pirate’s Battle śmiało możecie sobie odpuścić. W produkcji Seed Studio cała rozgrywka sprowadza się do ostrzeliwania z armat okrętów naszych przeciwników. Dwa tryby gry, do których dostęp znajdziecie w menu głównym sprowadzają się w zasadzie do tego samego – zniszczenia wszystkich statków pływających po niewielkim fragmencie oceanu. To czy, wybierzemy cały cykl potyczek o wzrastającym stopniu trudności (endless battle) czy pojedyncze starcie (death mode) nie ma dla samej zabawy dużego znaczenia. Uproszczone podejście do rozgrywki, z którym mamy do czynienia w przypadku Pirate’s Battle to często stosowany i zazwyczaj dobrze sprawdzający się zabieg w przypadku gier przeznaczonych na urządzenia mobilne z ekranem dotykowym. Niestety, tym razem stosunkowo wysoka przyjemność płynąca z zabawy została znacząco obniżona przez nie do końca udane sterowanie. Każdy z trzech dostępnych sposobów kontroli okrętu ma jeden i ten sam mankament: zbyt małe przyciski odpowiadające za sterowanie. Umiejscowione tuż przy krawędzi wyświetlacza ikony steru, strzałki oraz przyciski służące do oddana artyleryjskiej salwy są na tyle drobne, że trafienie w nie palcem wymaga od gracza ponadprzeciętnej precyzji i dobrego wyczucia. Na dłuższą metę staje się to irytujące, a przyzwyczajenie się do nietypowego ułożenia wirtualnego kontrolera nie jest tak łatwe, jakby się mogło wydawać.  Dużą zaletą Pirate’s Battle jest udany tryb wieloosobowy. Na jednym tablecie mogą zmierzyć się ze sobą nawet czterej gracze. Zabawa zyskuje wtedy kolorytu, a gra się zdecydowanie przyjemniej niż z przeciwnikiem sterowanym przez komputer. Gra dostępna jest jedynie na iPad’a. W związku z trwającą właśnie promocją możecie ściągnąć ją z AppStore za darmo – normalna cena oscyluje w przedziale 1,79 – 2,69 euro. 