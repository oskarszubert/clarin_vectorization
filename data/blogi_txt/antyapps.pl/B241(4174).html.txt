13.02.2013 Życie bez muzyki dla mnie porównywalne jest do tego bez powietrza — nie istnieje. I mimo że na co dzień z angielskim nie mam wyjątkowo dużych problemów, to i tak zdarza mi się zerknąć do tzw. lyrics, czyli transkrypcji piosenek. Dlaczego? By się upewnić że dobrze usłyszałem, lub by dowiedzieć się, że TAM faktycznie jest tekst. Tekstomobil jest aplikacją, za pomocą której otrzymujemy dostęp do bazy ponad pięciuset tysięcy utworów z serwisu tekstowo.pl, gdzie szybko i bez przebijania się po nieprzystosowanej stronie do mobilnych standardów możemy znaleźć interesujące nas kawałki. Główna część aplikacji podzielona jest na kilka sekcji — na starcie otwierana jest lista pięciu najwyżej ocenianych utworów. Przesuwając palcem w lewą stronę możemy przejrzeć wszystkie zapisane przez nas teksty, zaś kierując się w prawo czekają na nas najświeższe teksty piosenek oraz lista teledysków. Na górnej belce czekają na nas dwa przyciski — jeden odpowiedzialny za odświeżenie danej listy, drugi zaś z lupką, pozwalającą szybko odnaleźć interesujący nas tekst po wklepaniu wykonawcy, tytułu utworu lub bardziej zaawansowanie — dzięki nagraniu, próbując zastąpić programy typu SoundHound czy Shazam. To jednak ani razu u mnie nie zdziałało, na szczęście z klasycznym wklepywaniem danych takich problemów nie było.  Po odnalezieniu interesującej mnie piosenki, cały tekst, czytelnie czarno na białym, zagościł na moim smartfonie. Wykonując gest przesunięcia palcem w prawą stronę ekranu mogłem zaś przeczytać tłumaczenie wszędzie, gdzie było ono dostępne — a warto zaznaczyć że to mimo iż jest dostępne dla wielu popularnych utworów, to niestety nie obejmuje całej bazy numerów. Klikając na systemowy przycisk menu otwiera się zestaw opcji, dzięki któremu szybko możemy odpalić przeglądany utwór w serwisie YouTube, wrócić do strony głównej, zapisać tekst, zmienić rozmiar czcionki czy skorzystać z wyszukiwarki. Aplikacja jest czytelna i estetycznie wykonana, reklamy pojawiają się co jakiś czas w formie wyskakujących okienek przy nawigacji — nie czeka na nas tutaj żaden graficzny banner. Jest czytelnie i intuicyjnie, w tej dziedzinie już więcej nie potrzeba, no, może poza naprawieniem tego zaawansowanego wyszukiwania. Jeżeli lubicie przeglądać teksty dobrych numerów, a do tego cenicie sobie dostępność ich tłumaczeń, Tekstomobil będzie doskonałym rozwiązaniem. Aplikację można pobrać za darmo na platformie Google Play. 