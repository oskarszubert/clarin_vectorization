28.05.2013 Oglądając serial Mad Men już nie raz oblizywałem się ze smakiem, kiedy główny bohater Don Draper zamawiał apetycznie wyglądające „Old Fashioned”. W końcu ciekawość wzięła górę, a z pomocą w przygotowaniu drinka przyszła aplikacja Mixology. Znalazłem w niej 12 różnych wersji tego koktajlu i od tego czasu apka towarzyszy mi za każdym razem, gdy przychodzi ochota na wypróbowanie nowego koktajlu. Drinki możemy wyszukiwać według nazw, kategorii lub składników. Zasoby serwisu są naprawdę ogromne i jeśli tylko szukamy koktajlu, który posiada anglojęzyczną nazwę, jestem prawie pewny, że trudno będzie wymyślić napój, który nie jest dostępny w Mixology. Aplikacja posiada również wyszukiwarkę, dzięki której możemy odnaleźć konkretny alkohol lub drink w barach i sklepach z okolicy. Jak nietrudno się jednak domyślić, jest to opcja, która niestety nie działa w naszym kraju.  Twórcy aplikacji zadbali także o funkcję barku, gdzie w oparciu o dostępne składniki otrzymujemy gotowe przepisy na drinki, które możemy przygotować. Jeśli nie możemy się zdecydować na nic konkretnego, możemy oddać swój los w ręce funkcji „random”. Aplikacja wylosuje wtedy przypadkowy koktajl lub taki, gdzie określimy tylko niektóre składniki napoju zawierzając swoją trzeźwość ślepemu losowi. Ostatnią częścią aplikacji jest dział „Bartendering”, gdzie znajdziemy wiele przydatnych porad związanych z zawodem barmana, opisy trudniejszych terminów, jak również przegląd dostępnych za barem szklanek, przyrządów i innych narzędzi wykorzystywanych do tworzenia koktajli. Aplikacja dostępna jest na systemy iOS oraz Android. Pobranie jej nic nie kosztuje, chyba że zdecydujemy się na wersję pozbawioną reklam. Za nią przyjdzie nam zapłacić 4,71 ZŁ. Ta wersja aplikacji figuruje w Google Play jako Mixologist i poza wspomnianym ulepszeniem, niczym nie różni się od Mixology. Aplikacja spełnia wszystkie zadania, do których została stworzona. Urozmaicenie jej o dokładne opisy alkoholi, specjalistycznych przyrządów i wiele cennych rad wyróżnia ją na tle innych programów o podobnym zastosowaniu. Jeśli nie macie problemu z językiem angielskim, to Mixology jest moim zdaniem najlepszym rozwiązaniem na jakie można trafić w Google Play, szukając dobrej apki wspomagającej nas za barem. Jeśli jednak nie jesteście przekonani, polecam sprawdzić także Swizzle Drink Reciper, który recenzowaliśmy jakiś czas temu. Ja z całą pewnością zostanę jednak przy Mixology. 