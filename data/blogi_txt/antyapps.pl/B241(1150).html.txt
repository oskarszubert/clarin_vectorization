26.08.2013 Moment, w którym zorientowałem się (a stało się to w czerwcu), że magazyn Charaktery, czyli najstarszy polski miesięcznik popularnonaukowy poświęcony psychologii, doczekał się wydania przeznaczonego na tablety, był moim ostatnim dniem kontaktu z prasą w wydaniu papierowym. Niemal wszystkie tytuły, po które zdarza mi się od czasu do czasu sięgać posiadają już swoje e-wydania. W przypadku tych czasopism, których wydawcy nadal ociągają się z wejściem na rynek urządzeń mobilnych całkowicie przerzuciłem się na serwisy internetowe. Nie twierdzę, że było łatwo. Wieloletnie przyzwyczajenie do gazet w formie papierowej nie ułatwiło zadania i było powodem ciągłego odkładania w czasie tego, co nieuchronne. W końcu się jednak udało. Od czerwca omijam szerokim łukiem kioski i saloniki prasowe. Dzięki takiemu rozwiązaniu oszczędzam nie tylko czas, ale i pieniądze – wszak cyfrowe wydania magazynów są zazwyczaj znacznie tańsze niż ich tradycyjne odpowiedniki (nie wspominając już o wcale nie rzadko spotykanych wydaniach darmowych).  Do takiego postawienia sprawy wydatnie przyczyniły się właśnie Charaktery oraz kilka innych magazynów stojących na równie wysokim poziomie.  “Charaktery to najstarszy polski miesięcznik popularnonaukowy poświęcony psychologii. Celem i misją Charakterów od początku istnienia była popularyzacja wiedzy psychologicznej oraz przybliżenie polskim czytelnikom światowych odkryć i trendów psychologicznych – na tym polu publikacja była i jest pionierem”. Czasopismo w wersji na iPada zostało przygotowane na bardzo wysokim poziomie. Charaktery nie są może w takim stopniu bogate w multimedia, jak niedoścignione pod tym względem Wysokie Obcasy Extra, ale nadrabiają to przejrzystością prezentowanych materiałów oraz szybkością działania.  W każdym numerze e-Charakterów znajdziemy dodatkowe teksty, których próżno szukać w wydaniu papierowym. Kolejnym atutem edycji mobilnej jest wersja audio wybranych artykułów. Wystarczy dotknąć odpowiedniego “przycisku”, by uruchomić lektora, który z chęcią przeczyta wybrany tekst. Opcja ta posiada jedną wadę – wygaszenie ekranu skutkuje przerwaniem monologu. Utrudnia to korzystanie z tej funkcjonalności np. podczas jazdy samochodem, chyba że będziemy pamiętać o wyłączeniu blokady urządzenia, na którym słuchamy Charakterów. W kiosku aplikacji znajdziemy aktualnie 5 numerów magazynu, wśród których jeden dostępny jest za darmo. Standardowy koszt jednego numeru e-Charakterów to 2,69€. Dla stałego czytelnika bardziej opłacalnym wyjściem będzie półroczna lub roczna prenumerata, której wartość ustalono odpowiednio na 12,99€ oraz na 23,99€. e-Charaktery dostępne są również w wersji na urządzenia z systemem Android. 