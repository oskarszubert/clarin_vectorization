16.09.2013 Wszystkich, których tytuł mógł wprowadzić w błąd, uspokajam: gra, która całkiem niedawno ukazała się na Androida oraz iOS, mimo zbieżności nazwy, nie ma nic wspólnego z komedią z Adamem Sandlerem, jaką dwa lata temu mogliśmy oglądać w kinach. Jest to wyjątkowo urocza zręcznościówka, łącząca w sobie elementy runnera i klasycznych platformówek. Mam nadzieję, że wybaczycie mi, że po raz kolejny opisuję tytuł nawiązujący stylem do gier sprzed przeszło dwóch dekad. Nic na to nie poradzę. Mimo banalnych rozwiązań, spikselowany klimat i ośmiobitowa muzyka po raz kolejny wciągnęły mnie bez reszty. Jeśli waszym młodzieńczym latom towarzyszył stary, zasilany 4 „paluszkami” Game Boy , Jack N’ Jill to tytuł, który powinniście koniecznie sprawdzić.  Słowo „urocze” to naprawdę najbardziej trafne określenie, którym można opisać świat dwóch małych stworków, których ciało składa się jedynie z małej kulki, oczu i brwi. Właśnie ta prostota, w połączeniu z pikselowym światem, urzeka najbardziej.  Sama rozgrywka to klasyczny przykład platformówki „one button”. Nasz Jack biegnie przed siebie, a naszym zadaniem będzie podskoczyć zawsze wtedy, kiedy na jego drodze pojawią się przeszkody lub możliwość zdobycia monet. Kiedy natrafimy na ścianę, postać po prostu odbija się i zaczyna podróż w przeciwnym kierunku. Oczywiście wraz z rozwojem gry przyjdzie nam zmierzyć się z coraz trudniejszymi do ominięcia przeszkodami oraz różnymi „dopalaczami”, takimi jak trampoliny czy buty przyspieszające naszą postać. Za każdym razem celem rozgrywki jest bezpieczne pokonanie całej planszy, zdobycie jak największej liczby monet i spotkanie z tytułową Jill.  Obecnie gra składa się z 60 poziomów, podczas których przyjdzie nam zwiedzić trzy zupełnie różne scenerie. Zabawa z każdym etapem staje się coraz trudniejsza, jednak myślę, że wytrwali fani zręcznościówek szybko poradzą sobie z przejściem całej gry. Mam więc nadzieję, że kolejna aktualizacja tytułu przyniesie następne plansze i nowe światy. Liczę również na rozwinięcie ścieżki dźwiękowej, ponieważ mimo mojej wielkiej sympatii do sceny chiptune, taka sama melodyjka odgrywana przy okazji każdego poziomu potrafi nieco zmęczyć uszy.  Fani gier stylizowanych na stare konsole na pewno sięgną po Jack N’ Jill od razu po obejrzeniu screenów. Bardziej sceptycznych graczy również zachęcam do sprawdzenia tego tytułu, tym bardziej, że gra jest zupełnie darmowa, a świetnie sprawdza się jako niezobowiązująca rozrywka na „wolną chwilę”. 