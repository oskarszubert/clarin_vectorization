20.02.2014 Nieraz już zachwycałem się tym, jak bardzo urządzenia mobilne wspierają proces nauki. O ile jednak fiszki lub kursy językowe były dla mnie czymś normalnym, o tyle do tej pory nie mogę wyjść z podziwu, jak najmłodsi użytkownicy tabletów i smartfonów potrafią obsługiwać dotykowe ekrany, nie potrafiąc jeszcze do końca mówić lub chodzić. Dziś kolejna aplikacja dla maluchów. Pierwsze Słowa to apka, która, rzecz jasna, nie zastąpi dzieciakom czasu spędzonego z mówiącymi do nich rodzicami, jednak z pewnością może okazać się bardzo przydatna podczas uczenia dzieci tytułowych pierwszych słów. Przy okazji wprowadzania aktualizacji do swoich aplikacji językowych, polski startup Tweeba postanowił wprowadzić do swojej oferty apkę, która pomoże naszym maluchom w nauce mówienia i poznaniu nowych słówek. Pierwsze Słowa – Nauka dzieci to proste narzędzie, które zamieni nasz smartfon lub tablet w obrazkową książeczkę. Aplikacja oferuje 14 kategorii tematycznych. Pierwsze dwie dają na początek możliwość nauki liter i liczb. W obydwu przypadkach na obrazku u góry ekranu pojawia się plansza z odpowiednim znakiem, natomiast pod spodem jego zapis słowny. Niżej znajdziemy również ikonkę głośnika. Jej naciśnięcie uruchomi głos lektora, który wyraźnie przeczyta, jak należy wymawiać dane słówko. Kolejne kategorie, które oferuje aplikacja, to odpowiednio: zwierzęta, człowiek, ubrania, kolory, owoce, warzywa, szkoła, sport, kształty, transport, jedzenie i zima.  W przypadku Pierwszych Słów powtórzyła się niestety moja bolączka dotycząca reklam w aplikacjach dla dzieci. Rozumiem, że darmowa apka to automatycznie większe grono użytkowników, jednak osobiście wolałbym chyba zapłacić i mieć pewność, że maluch niespodziewanie nie otworzy okna przeglądarki. Tu poza małym bannerem wyświetlającym się u dołu ekranu niezależnie od tego, w której części apki się znajdujemy, pojawiają się również pełnoekranowe plansze. Te zobaczymy po każdym ukończeniu testu ze znajomości określonych słów, zaraz po tym, jak zostanie podsumowany nasz wynik. Mam nadzieję, że w przyszłości twórcy aplikacji dadzą użytkownikom wybór między darmową wersją apki z reklamami lub płatnym wariantem, pozbawionym bannerów, które mogą skutecznie popsuć zabawę maluchom.  Pierwsze Słowa to apka, którą z pewnością warto zainstalować, jeśli wychowujecie małe dziecko i szukacie interaktywnych materiałów, które będą mogły uczyć poprzez zabawę z wykorzystaniem tabletu lub smartfonu. Apka na pewno świetnie sprawdzi się również w przypadku osób pochodzących spoza Polski, a które stawiają pierwsze kroki w nauce naszego ojczystego języka. Tweeba wydaje swoje aplikacje na urządzenia z systemami Android oraz Windows Phone. Pierwsze Słowa dostępne są jednak tylko dla Zielonego Robota. 