03.06.2013 Google Play naprawdę zaczyna rozpieszczać muzyków. W zeszłym tygodniu pisaliśmy o ciekawym budżetowym rozwiązaniu dla poszukiwaczy gitarowych tabulatur i chwytów czyli GuitarTapp Pro. Tym razem trafiłem na praktyczne narzędzie łączące wiele przydatnych funkcji w jednej aplikacji. Program doczekał się nowej aktualizacji po wielu miesiącach ciszy. Co ciekawe, jej twórca zdecydował się udostępnić Guitardroid jako open source. Zobaczymy jak projekt będzie się rozwijał w takiej właśnie formie… Pierwsze z dostępnych narzędzi to oczywiście metronom. Do wyboru mamy 6 różnych dźwięków, jakie może wydawać oraz możliwość ustawienia miarowych wibracji. Nie zabrakło też funkcji tap tempo oraz możliwości ustawienia akcentów podczas wybijania rytmu. Minusem metronomu jest fakt, że kilka pierwszych kliknięć często lubi się zaciąć, przez co za każdym razem powinniśmy dać urządzeniu chwilę na rozpęd.  Jeśli metronom to za mało, możemy odpalić sobie podkład perkusyjny dopasowany do muzyki, jaką aktualnie mamy zamiar grać. Do wyboru mamy 7 różnych gatunków, gdzie w każdym z nich znajdziemy po kilka propozycji charakterystycznych beatów. Kolejna atrakcja, jaką przewidział dla nas twórca apki, to zabawa w stylu Guitar Hero. Tym razem jednak korzystając z tej funkcji Guitaroid możemy nauczyć się grać wybrany utwór naprawdę. Na ekranie podświetlają się odpowiednie struny, natomiast nad nimi pojawia się cyfra wskazująca, na którym progu powinniśmy „złapać” dany dźwięk jeśli gralibyśmy na prawdziwym instrumencie.  Obecnie liczba utworów przygotowanych do nauki to zaledwie 9 pozycji. Miejmy jednak nadzieję, że Guitaroid jako open source szybko znajdzie entuzjastów, którzy chętnie przygotują inne piosenki. Tryb Song Play nie jest jednak jedyną „instruktażową” częścią apki. Zadbano także o podręczną bibliotekę chwytów, gdzie szybko i łatwo będziemy mogli sprawdzić jak należy zagrać dany akord. Ostatnią częścią aplikacji jest zabawa Ear Test. Polega ona na odgadnięciu ze słuchu dźwięku odtworzonego przez aplikację. Poddając próbie nasz słuch będziemy mogli wybrać pojedyncze nutki lub całe akordy.  Guitaroid to ciekawy gadżet, który sprawi niemałą frajdę zarówno początkującym, jak i bardziej doświadczonym gitarzystom. W związku z tym, że aplikacja od niedawna figuruje jako program Open Source, mam nadzieję, że aktualizacje będą teraz częste i jeszcze bardziej urozmaicające możliwości programu. Warto również dodać, że Guitaroid jest darmowy, a do tego zupełnie pozbawiony reklam. 