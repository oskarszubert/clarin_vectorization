30.01.2014 Miriel’s Enchanted Mystery to kolejny tytuł od studia 10tons. Ich gry bazują głównie na znanych już pomysłach, jednak wykonanie stawia je znacznie ponad zwykłe klony, których jest sporo w każdym sklepie. Do tego zdecydowana większość gier nie posiada mikropłatności. Płacisz raz i otrzymujesz wszystko co autorzy zaplanowali. W dzisiejszych czasach to rzadkość na tyle wielka, że aż warta podkreślenia. Tak też jest z Miriel’s Enchanted Mystery. Miriel’s Enchanted Mystery bazuje na znanym w świecie produkcji mobilnych i przeglądarkowych pomyśle gry zręcznościowej połączonej z elementami ekonomii. W tym przypadku pod naszą opiekę zostaje oddany sklep, w bliżej nieokreślonym świecie fantasy. Naszym zadaniem jest takie obsłużenie klientów by Ci zostawili u nas jak najwięcej pieniędzy. W tym celu poza zręcznymi palcami i wypracowaną strategią przyda się także odpowiedni sprzęt, który poszerza asortyment oferowanych przez nas dóbr, bądź też ułatwi zarządzanie sklepem.  Dodatków jest całkiem sporo, a ponieważ jak już wspomniałem w grze nie ma mikropłatności, fundusze na nie musimy mądrze wydawać. Nie mamy możliwości wzmocnienia się pakietem monet za 3,49zł. ;) Jak przystało na grę od 10tons, w grze odnajdziemy także sporo wzmocnień i czarów, które będziemy odblokowywali wraz z postępami. Nie zabrakło także statystyk i informacji o klientach, przepisach itp. Cała otoczka około rozgrywkowa jest jak zwykle przygotowana bardzo dobrze. Warto dodać że tradycyjną zabawę ubogacają co jakiś czas mini gry.  Oprawa graficzna jest bardzo dobrze przygotowana, różnorodna i przede wszystkim spójna. Wprawdzie tekstury mogłyby mieć trochę wyższa rozdzielczość, ale nawet w obecnej formie prezentują się po prostu dobrze. Jeszcze lepiej sprawy mają się z oprawą audio. Muzyka bardzo dobrze buduje klimat całości i sprawia, że nawet dłuższe partie nie są nużące. To kolejny element typowy dla produkcji 10tons. Miriel’s Enchanted Mystery dostępny jest na wszystkie czołowe systemy mobilne, na każdym z nich działa dobrze, a co najważniejsze posiada wersje testowe/darmowe które pozwalają zapoznać się z rozgrywką. Pełna to wydatek około 10-13 zł. Czy warto? Moim zdaniem tak, w tej cenie otrzymamy sporo dobrej zabawy i obietnicę braku dodatkowych opłat. Polecam spróbować. 