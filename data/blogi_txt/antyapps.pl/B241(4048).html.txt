14.12.2012 Gry logiczne to gatunek mocno eksploatowany na systemach mobilnych. Podobnie jest w przypadku Windows Phone. W Marketplace/Sklepie znajdziecie setki takich tytułów, mniej lub bardziej oryginalnych. Tym bardziej warto pisać o pozycjach wyjątkowych, a taką na pewno jest Super Voltage. Prosty pomysł kryje w sobie wiele godzin dobrej zabawy. Na pierwszy rzut oka Super Voltage może przypominać klasyczne gry, gdzie naszym celem jest prawidłowe łączenie rur. Jednak poza podstawowym mechanizmem, który rzeczywiście jest podobny, całe reszta mocno odbiega od tego schematu. Po przeciwnych stronach ekranu przebiegają dwa różne bieguny symbolizowane przez kolory. Po stronie lewej mamy kolor niebieski, a po stronie prawej żółty. Aby wywołać napięcie musimy w takim sposób łączyć rury, aby zetknąć ze sobą te dwa kolory. To właśnie w taki sposób usuwamy naszych przeciwników. Wystarczy że znajdą się na linii napięcia. Co jednak w sytuacji gdy połączymy rury na których brak przeciwnika? Niczym w tetrisie znikną ustępując pola kolejnym. Musimy jednak uważać, aby w taki sposób nie pozwolić dotrzeć na dół planszy przeciwnikowi.  Co jaki czas na planszy pojawią się też bonusy, gdy je usuniemy otrzymujemy dostęp do zdolności specjalnych, takich jak np. wyładowania elektryczne na określonym obszarze. Przeciwnicy dzielą się na różne klasy, o których możemy przeczytać w specjalnie przygotowanej części aplikacji o nazwie Koo World. Znajdziemy tam nie tylko wspomniany bestiariusz ale też wprowadzenie do gry i zestaw porad.  W budowaniu klimatu pomaga bardzo przemyślana i spójna oprawa audiowizualna. Wszystkie animacje, dźwięki, bohaterowie i elementy planszy są dobrze przemyślane i po prostu pasując do siebie. Może nie jest to najważniejszy element w przypadku gier logicznych, ale zdecydowanie umila zabawę. Super Voltage to naprawdę kawał porządnie wykonanej gry. Co więcej dostępna jest za darmo, a autor nie umieścił w niej żadnych reklam. Jeżeli tylko ten gatunek Cię nie odstrasza i jakimś cudem nie odwiedziłeś jeszcze świata Koo, zrób to niezwłocznie. Windows Phone 7.5: działa, Windows Phone 8: działa, Lumia 610: działa 