06.09.2013 Nieraz zdarzyło mi się już BARDZO zabłądzić szukając ciekawych gier lub programów w androidowym markecie (patrz: Pięć Najbardziej Niedorzecznych Aplikacji w Google Play). Nie twierdzę oczywiście, że tego typu znaleziska nie potrafią dostarczyć nam rozrywki. Wiem jednak, że często „apki-śmieci” utrudniają nam dotarcie do wartościowych i przydatnych produkcji. W końcu udało mi się znaleźć aplikację, która jest na dobrej drodze, żeby wybrać dla nas takie tytuły, jakich w danej chwili potrzebujemy lub polecić te, które odpowiadają naszym gustom. Mapozaurus (bo również pod takim pseudonimem kryje się nasza wyszukiwarka z dinozaurem) jest jeszcze w fazie beta, jednak już teraz zapowiada się bardzo obiecująco. Pierwsze plusy aplikacja z miejsca zdobywa za interfejs. Przejrzyste połączenie zielonego i niebieskiego, wygodne menu wysuwane z boku i innowacyjny układ „grafów”, dzięki którym odkryjemy nowe aplikacje, potwierdzają, że twórcy apki odrobili pracę domową z projektowania. Odnalezienie się w aplikacji nie powinno sprawiać problemów, dzięki czemu już po kilku minutach możemy swobodnie rozpocząć poszukiwania interesujących nas gier i programów. Mechanizm polecania opiera się na wspomnianych „grafach”. Przypomina to nieco mapę myśli, gdzie od każdego punktu (w tym przypadku ikonki symbolizującej daną apkę) biegnie linia do kolejnych propozycji, które w jakiś sposób łączą się tematycznie z aplikacją, od której zaczelismy poczukiwania. Wyszukiwanie nowych propozycji może odbywać się za pomocą wyszukiwarki interesujących nas haseł, z wykorzystaniem listy gotowych kategorii i podkategorii oraz poprzez odnajdywanie podobnych tytułów do tych, które aktualnie są już zainstalowane na naszych urządzeniach mobilnych. Z poziomu Rexa możemy przeczytać opinie na temat wybranych aplikacji oraz przyjrzeć się szczegółom takim jak wielkość apki czy liczba pobrań. Jeśli zdecydujemy się na jej pobranie, po kliknięciu odpowiedniego przycisku automatycznie otworzy się aplikacja Google Play, skąd bezpiecznie będziemy mogli ściągnąć wybraną grę lub program. Zadbano również o bardzo przydatną funkcję „uninstallera”, dzięki czemu usuwanie aplikacji nie będzie musiało łączyć się z opuszczaniem Rexa.  Mapsaurus Rex to aplikacja z dużym potencjałem, która może okazać się alternatywą deklasującą funkcję polecanych aplikacji, jaka towarzyszyła nam do tej pory w Google Play. Mechanizm polecania działa dobrze i myślę, że mimo trwających nadal testów, już teraz nieźle spełnia swoje zadania, dlatego Rex może mieć przed sobą naprawdę dobrą przyszłość. Atrakcyjny interfejs i ciekawe podejście do tematu zasługują na wysoką notę. Jeśli twórcy popracują jeszcze trochę nad możliwościami filtrowania naszych poszukiwań, będzie to prawdziwy strzał w dziesiątkę. 