19.02.2014 To prawdopodobnie pierwszy tego typu przypadek w AppStore i Google Play, by usunięta aplikacja pozostawiła po sobie tyle śladów. Mam tu na myśli Flappy Bird i jego klony, które po wycofaniu oryginału wyrastają niczym grzyby po deszczu. Co ciekawe, kopie, płynąc na fali popularności Flappy Bird cieszą się tak ogromnym powodzeniem, że już teraz niektórym z nich udało się zdobyć tytuł najpopularniejszych darmowych aplikacji. Przykładem może być chociażby Splashy Fish – aktualna „jedynka” w AppStore. Moda na Flappy Bird mnie ominęła. W momencie największej popularności gry szczęśliwie przebywałem z dala od internetu i smartfona, więc „podskakującego ptaka” poznałem dopiero u kresu jego krótkiego, acz spektakularnego żywota. Szczerze powiedziawszy, nie byłem wtedy w stanie rozegrać więcej niż kilku partii – frustracja spowodowana niemożnością pokonania prostych (mogłoby się wydawać) przeszkód, zwyciężyła i doprowadziła do szybkiego usunięcia gry. Kilka godzin później, gdy zamierzałem podjąć jeszcze jedną próbę przekonania się do hitu ostatnich dni było już za późno – gra została usunięta z AppStore.  Jak się miało wkrótce okazać, wiele nie straciłem. Wysyp klonów nastąpił tuż po zniknięciu oryginału. Fani, którzy z jakiegoś powodu grę stracili, lub nie zdążyli pobrać jej na swoje urządzenia w jednej chwili stanęli przed nie lada wyborem. Czas wyłonił zwycięzcę wśród licznej grupy naśladowców, a wygranym w przypadku AppStore okazał się Splashy Fish. Na moje oko Splashy Fish oferuje niemal takie samo „czucie gry”, jak Flappy Bird. Miałem okazję zagrać w kilka kopii, ale to właśnie ta wydaje się najbliżej oryginału jeżeli chodzi o rozgrywkę. Same zasady rzecz jasna pozostają te same – prowadzimy naszego bohatera przez świat złożony z labiryntu rur, pomiędzy które musimy się „wcelować”. Zadanie jest trudne, ale pokonywanie kolejnych metrów sprawia nie lada satysfakcję. Gra różni się od pierwowzoru jedynie szatą graficzną – tym razem sterujemy nie ptakiem, a rybą (która bardzo przypomina ryby latające z Mario Bros), a akcja rozgrywa się w wodzie, a nie w powietrzu.  Osoby, które zapałały miłością do Flappy Bird pokochają zapewne i Splashy Fish, tych naromiast, których nie przekonał oryginał, jawna kopia, jaką jest Splashy Fish na pewno nie porwie. 