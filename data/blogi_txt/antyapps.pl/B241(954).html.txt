24.12.2013 Wiele razy w odniesieniu do gier używałem już określeń takich jak wybuchowy czy bombowy, jednak rzadko kiedy mogłem dopisać, że jest takową dosłownie. Demolition Master 3D nadrabia za nie wszystkie z nawiązką, bowiem to gra, w której dosłownie podkładamy bomby. I od tego jak zręcznie to zrobimy, zależy czy przejdziemy dalej. Różne konstrukcje, odmienne pod względem działania typy bomb, jeden cel — dostępne nam środki porozkładać na tyle sensownie, by po ich wybuchu dookoła nie zostało śladu z jakichkolwiek barierek czy innych, coraz bardziej skomplikowanych z każdą planszą, elementów. Tylko tyle i aż tyle, bo szybko może okazać się, że to wcale nie jest takie oczywiste. Cała gra osadzona jest w trzech wymiarach. Dowolnie obracamy terenem, przybliżamy i oddalamy za pomocą gestów — klasyka. Ale bardzo podoba mi się, jak twórcy podeszli do kwestii podkładania ładunków. Jako że całość odbywa się w 3D, zamontowali dodatkową kamerę, która pomaga nam precyzyjnie zamontować bombę tam, gdzie tylko chcemy. Teraz pozostało nam kliknąć w detonator znajdujący się przy prawej dolnej krawędzi ekranu i bum! :) Ale to jeszcze nie wszystko, bo gdy podejmiecie wyzwanie przejście wszystkich plansz z uzyskaniem najlepszych możliwych not, poziom trudności wzrasta. Bo te same wybuchy oprócz siania zniszczenia, muszą upaść na tyle zręcznie, by podpalić znajdujące się tuż obok kartony wypełnione po brzegi kolorowymi fajerwerkami. Dopiero ich posłanie w przestworza daje szansę na zdobycie najlepszych możliwie odznaczeń.  Jeżeli szczęście przestanie się do Was uśmiechać a zestawy podręcznych bomb nie wystarczą, zawsze możecie zajrzeć do zaimplementowanego wewnątrz gry sklepu, gdzie czekają na Was pociski specjalne, które pozwolą się rozprawić ze wszystkimi stającymi nam na drodze przeszkodami w raptem parę sekund. Jeżeli zabraknie Wam lokalnej waluty by je nabyć, swoje konto możecie zasilić w ramach wewnątrzgrowych mikrotransakcji. To jednak wyraźne pójście na łatwiznę, bowiem Demolition Master 3D: Holidays to jedna z tych produkcji, które absolutnie korzystania z nich od nas nie wymagają :). W sumie w grze znalazło się sześćdziesiąt poziomów porozrzucanych po kilku światach. Efekty wizualne może i nie robią specjalnego wrażenia, ale prezentują się… poprawnie. Bardzo pozytywnie zaskoczył mnie sposób działania i poruszania się w tym trójwymiarowym środowisku. Jeżeli lubicie gry logiczne oparte o fizykę, zdecydowanie nie powinniście przechodzić obok tej produkcji obojętnie. Dostępna jest ona zarówno na iOS (wersja HD) jak i Androida — na co dzień trzeba za nią zapłacić ok. 4$, ale z okazji Bożego Narodzenia dostępna jest w promocji za okrągłe zero złotych. 