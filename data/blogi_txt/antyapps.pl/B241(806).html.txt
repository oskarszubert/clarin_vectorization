09.12.2013 Dziś aplikacja, która, mam nadzieję, nie posłuży wam w niecnym celu ukrycia zdrady lub zatuszowania ciemnych interesów. Dzięki CoverMe będziecie mogli porozumieć się z wybranymi osobami za pomocą automatycznie kasujących się wiadomości lub porozmawiać, mając pewność, że po rozmowie w waszych smartfonach nie zostaną żadne ślady. W dobrej wierze przyjmuję więc, że tekst związany z powyższą aplikacją pojawia się na AntyApps w trosce o dyskretne przygotowanie świątecznych niespodzianek dla naszych bliskich, a sama apka nie przyczyni się do realizacji żadnych złych zamiarów.  Pierwszym krokiem po zainstalowaniu apki będzie utworzenie profilu. Jest on połączony z naszym numerem telefonu, a weryfikacja odbywa się poprzez wpisanie kodu, który otrzymamy w specjalnym smsie (potwierdzenie nie jest jednak konieczne). Kiedy mamy już własny indywidualny numer, możemy sprawdzić, czy nasi znajomi również korzystają z CoverMe, a jeśli nie, wysłać im zaproszenie. Tworząc nowy profil musimy również podać hasło składające się z cyfr. Będzie ono niezbędne do kolejnych uruchomień aplikacji.  Kiedy na naszej liście kontaktów pojawią się już inni użytkownicy CoverMe, możemy przejść do wysyłania wiadomości. Jeśli zdecydujemy się na tekst, do naszej dyspozycji będą cztery rodzaje komunikatów. Pierwszy z nich to klasyczna wiadomość, która cały czas będzie widoczna na naszym ekranie. Druga opcja to tekst chroniony, który, mimo że nie zniknie, będzie jednak niemożliwy do skopiowania lub wykonania zrzutu ekranu. Pierwszy raz spotykam się z taką funkcją i muszę przyznać, że twórcy mieli naprawdę dobry pomysł. Trzeci rodzaj wiadomości automatycznie skasuje się po określonym upływie czasu. Ostatnia opcja przesyłania tekstu polega na automatycznym znikaniu informacji od razu po tym, jak zostaną one przeczytane przez odbiorcę. W opcjach możemy dodatkowo wybrać, czy wysłane wiadomości mają również znikać na ekranie smartfonu nadawcy. Aplikacja umożliwia także rozmowy głosowe. Nie wiem, jak ma się tu kwestia szyfrowania tego typu połączenia, jednak z całą pewnością mogę pochwalić jakość dźwięku. Funkcja ta przydaje się, kiedy chcemy wykonać połączenie i mieć pewność, że w telefonie nie pozostaną informacje dotyczące godziny połączenia. Plusem będzie też na pewno oszczędność (jeśli znajdujemy się w zasięgu sieci Wi-Fi), biorąc pod uwagę, że rozmowa nie będzie odbywać się za pośrednictwem łączności telefonicznej. Aplikacja umożliwia również przechowywanie filmików, zdjęć i notatek, które dostępne będą jedynie z jej poziomu po wpisaniu hasła, które ustanowiliśmy na początku. Sądząc po nieaktywnych ikonach, twórcy apki w najbliższej przyszłości mogą rozwinąć swoje dzieło o możliwość przechowywania haseł, dokumentów i plików dźwiękowych, a także prowadzenie dziennika i bezpieczne przechowywanie haseł.  Nie wiem, czy korzystaliście z podobnych aplikacji wcześniej. Dla mnie był to pierwszy kontakt z tego typu programem i muszę przyznać, że zrobił on na mnie dobre wrażenie. Apka prawidłowo spełnia swoje wszystkie zadania, będąc jednocześnie prostą i wygodną w obsłudze. Nawet jeśli nie macie nic do ukrycia, warto rozważyć wykorzystanie jej w charakterze zwykłego komunikatora w gronie bliskich wam osób. Ja na pewno jeszcze przez jakiś czas będę go używał, choćby z racji udanej funkcji połączeń głosowych. Jestem również ciekaw, jak sprawdzą się nowe funkcje, które na ten moment są jeszcze nieaktywne. 