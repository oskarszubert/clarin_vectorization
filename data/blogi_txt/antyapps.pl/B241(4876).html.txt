12.12.2012 Święta za pasem, dlatego czas najwyższy trochę klimatu zaszczepić nie tylko w naszych domach, ale i smartfonach oraz tabletach. Jako że z okazji tego magicznego czasu w Google Play pojawiły się dziesiątki, a prawdopodobnie nawet setki, aplikacji i gier w klimacie bożonarodzeniowym, w najbliższych dniach kilka zestawień produkcji na które warto, lub właśnie wręcz przeciwnie, zwrócić uwagę. Christmas Wallpapers  Tapet świątecznych pod dostatkiem. Tym razem na pierwszy ogień wziąłem cały ich zestaw. Christmas wallpapers to prosta aplikacja na którą składa się kilkadziesiąt świąteczno-zimowych grafik, jeden przycisk i reklama. Nie, niczego nie pominąłem — wybieramy tylko tapetę która najbardziej przypadła nam do gustu, klikamy „set as wallpaper” i… tyle — grafika ląduje na naszym pulpicie. Jeżeli któryś z obrazków specjalnie Wam przypadnie do gustu, możecie pobrać go i dodać do galerii na waszym urządzeniu. Wybór grafik jest różnorodny i dość szeroki, dzięki czemu każdy powinien znaleźć coś dla siebie. Brakuje mi możliwości „przycięcia” i dostosowania przy przesuwaniu, ale nie można mieć wszystkiego — jeśli chcemy dostosować wszystko do naszych potrzeb, wystarczy zapisać obrazek i ręcznie ustawić na tapetę, dlatego nie chcąc psuć magii nie będę już marudził :) Aplikacja dostępna jest za darmo w serwisie Google Play. Run Santa Run  Free runnerów, czyli gier w których bohater nieustannie biegnie przed siebie, nigdy nie za wiele. Tym razem nie ratujemy świata, ani nawet nie uciekamy przed bandą goniących nas dzikusów! Wcielamy się w bohatera grudnia — Świętego Mikołaja, którym biegniemy przez zaśnieżone wsie i metropolie, zostawiając grzecznym dzieciakom prezenty tuż przy kominach. Sami zaś musimy omijać wszelkie przeszkody i uważać, by nie spaść z dachu. Prosta, estetyczna gra, która powinna przypaść do gustu każdej grupie wiekowej — śliczna oprawa, nieskomplikowane sterowanie (Mikołaj biegnie samodzielnie, my tylko klikamy w ekran jeśli chcemy, by skoczył) i magiczny klimat świąt — wszystkie zamknięte w tej prostej, poprawnie wykonanej aplikacji. Aplikacja dostępna jest za darmo w serwisie Google Play. Tomten  Jeszcze jedna gra w której wcielamy się w brodatego dziadka w czerwonym mundurku i pewnej gwieździstej nocy rozrzucamy prezenty najgrzeczniejszym. Tym razem jednak nie musimy biec na złamanie karku by się wyrobić. Mamy nasz nieustraszony zastęp reniferów, który pomoże nam się dostać wszędzie gdzie tylko nam się wymarzy. Mkniemy zatem po pięknym, najeżonym błyszczącymi elementami niebie i rzucamy prezenty usiłując trafić wprost do kominów domów znajdujących się tuż pod nami. Jeśli chcemy zrzucić paczki naciskamy prawą część ekranu, natomiast by nie zawadzić o komin naciskamy lewą jego część — wówczas wznosimy się wyżej. Sama zabawa jest przednia, mam tylko wrażenie, że samo rzucanie prezentami, mimo że oparte na fizyce, jest trochę za bardzo losowe i mało precyzyjne, w moim przypadku najlepiej sprawdzała się technika „wyrzucę jak najwięcej, którymś na pewno trafię”. Ale może to tylko mój brak umiejętności wyszedł na wierzch? Wzorowo przygotowana gra, która od dawna zbiera najwyższe noty wśród miłośników mobilnego grania, jedna z pozycji obowiązkowych dla wszystkich fanów Bożego Narodzenia i dobrych produkcji z najwyższej półki! Aplikacja dostępna jest za darmo w serwisie Google Play. Życzenia świąteczne  Niedawno pisałem o zestawie życzeń na każdą okazję, ale jeśli tamten niespecjalnie Was przekonał, to może dacie się skusić tym razem? Jak sama nazwa wskazuje, są to po prostu życzenia świąteczne, ale obok Bożego Narodzenia znalazły się również teksty noworoczne, wielkanocne oraz andrzejkowe. Po wyborze interesującej nas kategorii przeglądamy wszystkie te miłe słowa, nawigujemy między nimi naciskając strzałki znajdujące się w dolnej części ekranu. Pomiędzy widnieje zaś przycisk „udostępnij”, po naciśnięciu którego wyświetla się lista aplikacji jakie mamy zainstalowane na naszym urządzeniu i w ten sposób możemy sprawnie posłać je dalej w formie SMSa, maila czy ćwierknięcia. Może jestem drobiazgowy i czepialski, ale bardzo drażnią mnie niechlujstwa, a tutaj — mimo że aplikacja jest niespecjalnie rozbudowana — także się zdarzyło, i to bardzo rzucające się w oczy. Na testowanym przeze mnie urządzeniu (HTC Sensation) graficzny nagłówek który w menu jest wyśrodkowany, przy życzeniach jest przyklejony do lewej strony, z prawej zaś zostaje białe światło. Szkoda, że twórcy robiąc tak nieskomplikowaną aplikację nie do końca się przyłożyli. A może to przypadłość tylko mojego smartfona? Aplikacja dostępna jest za darmo w serwisie Google Play. 