11.06.2013 Nieprzenikniona ciemność, muzyka i odgłosy wywołujące ciarki na plecach, tajemnicze istoty snujące się po zatopionych w mroku korytarzach oraz wciągająca fabuła. To wszystko podane w sugestywnej, ręcznie rysowanej czarno-białej oprawie. Tak przedstawia się nowa i zarazem pierwsza poważna produkcja niewielkiego Polskiego ME2 Studio. Nasza bohaterka – Emilly budzi się w ciemnym lesie, gdzie po chwili zostaje zastrzelona przez nieznajomą postać. Dziewczynka po śmierci trafia do miejsca mrocznego, ciemnego i tajemniczego. To oczywiście nie koniec przygody, a dopiero jej początek. Historię Emilly będziemy poznawać w języku Polskim, co nawet w przypadku rodzimych produkcji nie zawsze jest oczywistością.  Emilly In Darkness należy do nieco zapomnianego i niezbyt popularnego w przypadku gier mobilnych, gatunku action-adventure (z niewielką domieszką RPG). Rozgrywka opiera się na eksploracji, dialogach, unikaniu pułapek, otwieraniu zamkniętych drzwi oraz starciach z mrocznymi istotami. Naszą bohaterką sterujemy za pomocą przycisków umiejscowionych po prawej stronie ekranu oraz wirtualnego pada znajdującego się po lewej. Niestety nie ma możliwości nawet lekkiej edycji umiejscowienia wirtualnych kontrolerów – ich położenie zostało na stałe przypisane do konkretnych punktów na ekranie. Ten problem to jednak pikuś w stosunku do naprawdę poważnego błędu sterowania, na który natkniemy się podczas rozgrywki. Mam tu na myśli blokowanie się analoga w jednej  pozycji. Bug ten, gdy już wystąpi, całkowicie uniemożliwia dalszą zabawę.  Świat gry zbudowany jest z tonących w mroku mini-obszarów. Każdy z nich stanowi zamkniętą całość, a przedostanie się do kolejnego wiąże się z koniecznością pokonania przeszkód przygotowanych przez twórców. Podczas rozgrywki spotkamy na swojej drodze postacie neutralne, mające nam do przekazania informacje ważne dla fabuły, jak i istoty o jednoznacznie wrogich zamiarach. Emilly nie jest na szczęście bezbronna. Jej orężem w walce ze złem jest własna krew, której krople są dla agresywnie nastawionych postaci zabójcze. Musimy jednak pamiętać, że zasoby krwi dziewczynki są mocno ograniczone.  Dosłownie egipskie ciemności panujące w świecie gry sprawiają, że rozgrywka za dnia jest mocno utrudniona. Jedynym wyjściem w takim wypadku jest pełne rozjaśnienie ekranu iPhone’a. Optymalne warunki do zabawy daje dopiero noc, która dodatkowo podkręca mroczny klimat zabawy. Szczerze polecam odpalenie Emilly in Darkness ze słuchawkami na uszach i dopiero po zachodzie słońca – ciekawe doznania zapewnione. EiD to gra dobra, obdarzona specyficznym klimatem i oryginalną, ręcznie rysowaną grafiką. Niestety pozytywne wrażenia z rozgrywki zostały popsute przez wspomniany wcześniej błąd sterowania utrudniający, czy wręcz uniemożliwiający zabawę. Z okazji premiery gra dostępna jest w promocyjnej cenie wynoszącej 0,89€. Normalna cena aplikacji będzie wynosić 1,79€. Emilly in Darkness dostępna jest również na urządzenia z systemem Android. 