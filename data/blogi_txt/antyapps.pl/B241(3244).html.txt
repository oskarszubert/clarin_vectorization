19.11.2012 Taką oto nietypową aplikacją rozpoczniemy na łamach AntyApps opis aplikacji dla Windows Phone 8. Dlaczego właśnie ona? Choć prosta w działaniu, wykorzystuje wiele z nowości jakie oferuje ta wersja systemu. Zresztą każdy posiadacz poprzedniej edycji mobilnych okienek wie, jak mocno brakowało w systemie procentowego wskaźnika naładowania baterii.  W Windows Phone 8 niewiele się w tej materii zmieniło, jednak sam system pozwala na trochę więcej, co coraz śmielej wykorzystują aplikacje zewnętrzne. Dzięki Power Status możemy umieścić na pulpicie kafelek z aktualnym (aktualizowany co kilkanaście minut) stanem naładowania baterii. Wartość na nim będzie się dynamicznie zmieniała, bez potrzeby ciągłego odświeżania aplikacji. Kafelek w mniejszej wersji prezentuje jedynie stan procentowy, w większej dodatkowo szacowany czas jaki pozostał do rozładowania. Z poziomu aplikacji możemy ustawić powiadomienie, które da nam znać gdy czas pracy zbliży się do wyznaczonego limitu. Równie ciekawie prezentują się opcje wsparcia powiadomień na tapecie blokady ekranu. W miejscu wpisu z kalendarza możemy umieścić stan naładowania baterii oraz pozostałego czasu jej pracy, a na dolnej belce powiadomień ikonkę z procentami.  I to właściwie tyle. Aplikacja jest bardzo prosta, ale dzięki temu doskonale spełnia swoją rolę. Komunikuje się z nami w każdym, możliwym dla Windows Phone 8 miejscu. Możemy ustawić je wszystkie (co jest trochę bez sensu) bądź też, wybrać te najbardziej dogodne. Power Status dostępny jest za darmo i nie posiada reklam. 