02.01.2014 Największa internetowa encyklopedia, czyli Wikipedia ma ogromne szczęście do aplikacji mobilnych. Choć jej oficjalna wersja dostępna w AppStore nie zachwyca, to już dzieła niezależnych twórców niejednokrotnie zasługują na najwyższe słowa uznania. Wystarczy wspomnieć opisywane przeze mnie na łamach Antyapps iOS’owe Wikiweb oraz Wikipanion, a także dostępne na system Windows Phone i zrecenzowaną przez Pawła aplikację o nazwie Wikipedia. Kolejną, niewątpliwie wartą uwagi alternatywą do korzystania z ciągle rozrastającej się Wikipedii jest ciekawa aplikacja o nazwie Articles. Program z okazji trwającej właśnie promocji dostępny jest w AppStore za darmo w wersji uniwersalnej. Jego normalna cena wynosi 4,49 euro.  Rozpocznę nietypowo, bo od wad. A właściwie jednej wady, która dla wielu może okazać się… zaletą. W Articles wciąż panuje skeumorfizm. Oznacza to, że wygląda aplikacji średnio pasuje, do tego, czego doświadczymy podczas korzystania z najnowszego systemu mobilnego od Apple. Cecha ta przypadnie zapewne do gustu posiadaczom starszej wersji systemu i tym, którzy mimo przesiadki na iOS 7, woleliby wrócić do poprzedniego wyglądu.  Articles to przede wszystkim aplikacja niezwykle wygodna w codziennym użyciu. Program działa bardzo szybko i posiada szereg rozwiązań przyspieszających i ułatwiających przeglądanie zasobów największej internetowej encyklopedii. Unikalną i bardzo praktyczną cechą Articles jest możliwość przeglądania wybranych haseł w kartach. Odbywa się to na zasadzie bardzo podobnej do zwykłej przeglądarki internetowej. Ciekawostką staje się tutaj opcja zmiany języka, dzięki której możemy szybko i bardzo wygodnie porównać opis wybranego hasła w różnych językach. W pasku opcji wystarczy wybrać pożądaną wersję językową, z jakiej ma korzystać wyszukiwarka i przejść do zadanego hasła. Program daje dostęp do wielu wersji językowych Wikipedii, wśród których znajdziemy również język polski.  Articles oferuje również większość funkcji spotykanych w konkurencyjnych programach. Znajdziemy tu więc spisy treści do każdego artykułu (szczególnie przydatne w przypadku dłuższych tekstów), możliwość wyszukiwania haseł związanych z miejscem, w którym aktualnie przebywamy, funkcję losowania haseł, zakładki oraz możliwość odkładania wybranych artykułów „na później”. 