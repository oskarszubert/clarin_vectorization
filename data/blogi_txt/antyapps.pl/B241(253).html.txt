02.05.2013 Kwiecień minął głównie pod znakiem premier growych. Wprawdzie na AntyApps nie poświęciliśmy im zbyt dużo miejsca, ale fani mobilnej rozgrywki znajdą dla siebie coraz więcej dobra w zasobach sklepu Windows Phone. Jeżeli chodzi o aplikacje, to głośną premierą jest nowa, wersja Facebooka. Wprawdzie jeszcze jako beta, ale będąca zwiastunek dobrych zmian. Nie zabrakło także programów z wielu innych dziedzin. Poniżej zbiór najciekawszych.  Facebook A właściwie dwie aplikacje, beta oficjalnej oraz nieoficjalny Facebook JDB. Obie przypominają mobilną stronę tego serwisu, oczywiście wzbogaconą o wiele drobnych rozwiązań. Choć aplikacja oficjalna posiada więcej urozmaiceń to Facebook JDB i tak pozostaje godnym konkurentem. Obie znacznie usprawniają nawigację po serwisie, posiadają powiadomienia, działają szybciej niż stabilna oficjalna aplikacja, a do tego nawigacja po nich nie powinna sprawiać dla nikogo problemu. Warto pobrać i przetestować obie.  Fotor Wszystko co niezbędne do edycji zdjęć tytuł recenzji najlepiej oddaje jej zastosowanie. Fotor zawiera w sobie nie tylko filtry dla fanów retuszowania zdjęć, ale także wiele prostych narzędzi do ich edycji. Część pokrywa się z systemowymi, natomiast w tym przypadku są wkomponowane w bardzo przyjazny i intuicyjny interfejs. Jeżeli szukasz jednej aplikacji, która ułatwi Ci pracę ze zdjęciami i grafikami, Fotor jest jedną z najlepszych propozycji. Azkend 2 Gratka dla wszelkich miłośników gier z gatunku łączenia elementów. Świetna oprawa, wiele różnorakich misji, różnego rodzaju bonusy, to wszystko sprawia że zabawa z Azkend 2 należy do bardzo przyjemnych. Autorzy udostępnili obszerne demo dzięki czemu każdy może zapoznać się z grą i stwierdzić czy warto wydać na nią około 14 zł. Podpowiadamy, że warto. Zachęcam również do zapoznania się z częścią pierwszą. Obie gry różni wiele detali, co pokazuje też, że autorzy tworząc kontynuację nie poszli na łatwiznę. Flightradar24 Gratka nie tylko dla fanów lotnictwa. Aplikacja udostępnia nam informacje o wszystkich rejestrowanych lotach, które właśnie trwają na naszym niebie. Możemy prześledzić dane samolotu, aktualne położenie, trasę a nawet, włączyć wirtualny tryb widoku z kokpitu, który pozwoli na obserwowanie mapy z perspektywy lotu samolotu. A to nie wszystkie atrakcje jakie skrywa w sobie aplikacja. Niestety nie posiada wersji próbnej, a cena 10,49zł dla wielu może być zbyt duża aby zaryzykować.  Ice Piano Guitar Hero w wydaniu na pianino, tak najprościej można określić aplikację Ice Piano. Dzięki niej, możemy pobawić się w odgrywanie popularnych utworów muzycznych, na kilku poziomach trudności. Ale to nie wszystko, poza trybem odgrywania aplikacja pozwala na swobodne, niczym nieskrępowane granie na klawiaturze pianina. A to wszystko opatrzone ładną i spójną szatą graficzną. Warto pobrać wersję próbną i przekonać się samemu.  Gdzie jest moja paczka Prosta w formie, ale jakże bogata w możliwości aplikacja do śledzenia naszych przesyłek (zarówno tych wysłanych jak i oczekiwanych). W pełni wykorzystuje możliwości jakie daje Windows Phone, czyli powiadomienia kafelkowe i górnobelkowe. Dzięki temu jesteśmy w miarę na bieżąco informowani o stanie naszej przesyłki. Interfejs choć prosty, zawiera w sobie wszystko co niezbędne. Jeżeli tylko zdarza się Wam zamawiać coś przez Internet bądź też wysyłać, warto mieć Gdzie jest moja paczka na liście aplikacji. Gry Kwiecień był także dobrym miesiącem dla graczy. Sporo dobrych premier, a do tego ciekawe, nowe promocje. Warto wspomnieć chociażby o grach od Miniclip które można było pobrać przez kilka dni za darmo. Nie próżnował także Gameloft, a jego Modern Combat 4 jest obecnie najlepszą (jeżeli chodzi o walory techniczne i możliwości) grą na Windows Phone. Miejmy nadzieję, że maj będzie jeszcze lepszy, a wszystkie plotki i pogłoski wskazują że jest to bardzo prawdopodobne. 