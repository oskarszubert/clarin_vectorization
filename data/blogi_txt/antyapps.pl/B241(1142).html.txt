04.06.2013 Ekran blokady to jedno z nielicznych miejsc Windows Phone, które użytkownik może dopasować pod swoje potrzeby. Wraz z najnowszą wersją systemu możliwości konfiguracji wzrosły za sprawą udostępnienia api dla aplikacji. Teraz tłem nie muszą być już tylko statyczne tapety, zmieniane ręcznie z poziomu menu. To właśnie z tego rozwiązania korzysta Earth Lock Screen. Aplikacja składa się jedynie z 2 ekranów, z czego tylko jeden odgrywa znaczącą rolę. Mamy na nim podgląd na naszą planetę, którą ujrzymy na ekranie blokady. Poniżej znajduje się pole z lokalizacją, to na jej podstawie konfigurowany jest widok planety. Domyślnie wczytuje się kraj wynikający z naszej lokalizacji. Ręcznie możemy zmienić na dowolny inny. Niestety przejścia pomiędzy lokalizacjami nie są płynne, proces polega na wczytaniu nowej grafiki. Tak skonfigurowany widok możemy przypiąć jako kafelek bądź też ustawić na ekranie blokady telefonu. Kafelek jest monotonny i niestety nie wspiera wszystkich wielkości jak i rozdzielczości. Przyjrzyjmy się jednak kluczowej funkcji, czyli ekranowi blokady.  Earth Lock Screen z jednej strony wykorzystuje nowe możliwości stworzone przez api Windows Phone 8, z drugiej obnaża ich słabości. Na raz na ekranie możemy mieć tylko jedną aktywną aplikację. Dane nie mogą być aktualizowane w czasie rzeczywistym, a ich grafika animowana. Aplikacje takie jak Earth Lock Screen aż się proszą o tę ostatnią możliwość. Rozumiem że to zabójstwo dla baterii, ale skoro dostajemy możliwość zabawy wizualnymi aspektami to takie ograniczenia rażą. A skoro już jesteśmy przy baterii, autor zapewnia że aplikacja otacza ją szczególną troską. Dane aktualizowane są offline, dzięki czemu nie jest wymuszane połączenie z internetem. Earth Lock Screen to miłe urozmaicenie wśród innych aplikacji do upiększania ekranu blokady. Niestety uboga ilość opcji i możliwości, nie zachęcają do nadania uprawnień właśnie jej. Jeżeli często eksperymentujecie z ekranem blokady, sprawdźcie też Earth Lock Screen. Możliwe że przypadnie Wam do gustu. Polubiłem idee stojącą za tą aplikacją, niestety rozczarowało mnie wykonanie. Aplikacja posiada darmową wersję testową, pełna to wydatek wysokości 3,49zł. Czy warto, sprawdźcie sami. 