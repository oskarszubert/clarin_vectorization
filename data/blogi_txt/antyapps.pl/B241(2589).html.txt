06.06.2013 Moda na gotowanie nie przemija, dlatego nikogo nie dziwi, że trafiła ona również do świata technologii mobilnych. Najróżniejsze aplikacje z przepisami, kulinarnymi publikacjami czy poradami lawinowo lądują w naszych tabletach i smartfonach. Tym razem nasz rodzimy deweloper, firma Apollo.pl, pokusiła się o stworzenie serwisu łączącego w sobie funkcje portalu społecznościowego, książki kucharskiej oraz kulinarnego bloga. Również instagramowi fani fotografowania ładnie podanych potraw (czyli tak zwanego „food porn”) znajdą tu coś dla siebie. Odpalając NamNam na naszym smartfonie, pierwszym krokiem będzie założenie naszego indywidualnego profilu. Możemy oczywiście śledzić kulinarne zapędy innych anonimowo, jednak aby móc opiniować potrawy czy dodawać użytkowników do obserwowanych kont, konieczna jest rejestracja. Poza tym cała frajda korzystania z serwisu opiera się właśnie na dzieleniu się własnymi przepisami z innymi. Przepisy znajdujące się w serwisie przeglądamy z poziomu miniaturek zdjęć przyrządzonych potraw lub za pomocą wyszukiwarki, która odnajduje w daniach interesujące nas składniki. Trzeba przyznać, że aplikacja została naprawdę dobrze zaplanowana i wszystko znajduje się na swoim miejscu. Wyszukiwanie i dodawanie przepisów jest dziecinnie proste, a do tego bardzo wygodne i intuicyjne. Duży plus również za oprawę graficzną całego przedsięwzięcia. Interfejs jest wyjątkowo spójny i estetyczny, a do tego znakomicie komponuje się z kulinarnymi galeriami, które są przecież najważniejszą częścią apki. Każdą z potraw, którą chcemy podzielić się z innymi użytkownikami, będziemy fotografować na kolejnych etapach przygotowywania, dzięki czemu klasyczne przepisy urozmaicone są o wizualizację procesu tworzenia. Myślę, że dzięki temu maniacy gotowania i udostępniania swoich dań na Facebooku czy Instagramie będą mieli jeszcze większe pole do popisu.  NamNam to świetna rodzima produkcja, godna polecenia wszystkim fanom kulinariów. Odnajdą się tu zarówno ci, którzy lubią dobrze zjeść, jak również domorośli kucharze, dla których największą radością jest tworzenie dań. Twórcy aplikacji przygotowali również konkurs. Aby wziąć w nim udział, wystarczy pobrać aplikację i dodać wybrany, autorski przepis. Konkurs będzie trwał kolejne 3 tygodnie zaczynając od 3 czerwca tego roku, czyli dnia, w którym aplikacja pojawiła się w Google Play i AppStore. Jury ma brać pod uwagę oryginalne pomysły i ciekawe zdjęcia. Życzymy powodzenia! 