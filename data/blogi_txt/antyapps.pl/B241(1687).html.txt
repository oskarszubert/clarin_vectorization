15.07.2013 Icy Tower to jedna z tych gier, których się nie zapomina. Niekończące się przygody Harolda były (obok m.in. Deluxe Ski Jumping) w czasach mojej młodości jedną z głównych rozrywek na lekcjach informatyki w szkole podstawowej. Dzięki banalnym do zrozumienia zasadom rozgrywki, prostej i czytelnej grafice 2D oraz piekielnie wysokiej grywalności gra podbiła serca milionów graczy na całym świecie. Jakiś czas temu ekipa Free Lunch Design, czyli ludzie odpowiedzialni za stworzenie postaci sympatycznego skejta postanowili przenieść grę z jego udziałem w świat urządzeń mobilnych. Dziś, z dużą dozą prawdopodobieństwa mogę napisać, że konwersja przyniosła spodziewane zyski, gdyż do AppStore zawitała właśnie 4 gra z serii. Icy Tower 2: Zombie Jump podobnie jak jego poprzednik (opisywany przeze mnie kilka tygodni temu Temple Jump), to jedynie dodatek do drugiego aktu gry, a nie jej zupełnie nowa część. Zwykle tego rodzaju bonusy otrzymujemy w ramach bezpłatnych aktualizacji programu, w tym przypadku jednak po raz kolejny dostajemy całkowicie osobną aplikację, co prawda bezpłatną, ale ewidentnie nastawioną na zysk z reklam i mikropłatności.  Niestety, wraz z nowym Icy Tower nie otrzymujemy praktycznie żadnych nowości. No chyba, że ktoś za takowe uzna zmienione tła rozgrywki, które teraz stanowią różnego rodzaju cmentarze, wieże duchów i tym podobne budowle. Lekkiej zmianie poddano również sylwetkę głównego bohatera, który w obecnej odsłonie jest… zombie. I to by było na tyle. Cała mechanika rozgrywki oraz jej zasady pozostały nietknięte. Taki sposób podejścia do sprawy powoduje, że gra staje się właściwie zupełnie niegrywalna dla osób, które miały dłuższą styczność z poprzednimi częściami serii. Zatraca się cały sens pokonywania własnych rekordów, gdyż na dobrą sprawę to jest dokładnie ta sama gra, co poprzednik, tylko z innym obrazkiem w tle.  Oczywiście, osoby które nigdy wcześniej nie miały do czynienia z Haroldem i jego wieżą bawić się będą znakomicie. Icy Tower to przecież szalenie grywalna zręcznościówka – wciągająca i bardzo dynamiczna. Niestety, biorąc pod uwagę ogromną popularność oryginalnego Icy Tower oraz bardzo dużą ilość pobrań drugiej części oraz pierwszego dodatku do niej, szansa na to, że z skaczącym skejtem się nie zetknęliście jest naprawdę niewielka. A w takim przypadku Zombie Jump nie ma dla Ciebie nic do zaoferowania. Gra dostępna jest również w Google Play. 