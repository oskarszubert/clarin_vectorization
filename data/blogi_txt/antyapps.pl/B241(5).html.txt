17.01.2014 Aż nie mogę w to uwierzyć, ale znowu, całkowicie przypadkiem błądząc pod odmętach AppStore’a, trafiłem na grę, która jest tak prosta w założeniu, że aż nie mogłem w to uwierzyć. To nie może się udać – pomyślałem czekając na moment, aż zakończy się proces instalacji. A jednak. Po kilkudziesięciu rundach wstałem, odłożyłem iPada i czekam tylko na moment, aż znowu do niego wrócę. I jak oszalały zacznę klikać w ekran szukając złotego środka — głównego bohatera niepozornej gry zatytułowanej po prostu 1800. Cała plansza zabawy to rozciągnięty na dużą część szerokości ekranu czerwony prostokąt. Nad nim zaś od prawej do lewej strony mknie rozszalały kursor, który musimy zatrzymać jak najbliżej środka całej tej misternej konstrukcji. I to już wszystko — im bliżej środka, czyli złotego 1800, uda nam się kliknąć w ekran, tym więcej gwiazdek dostaniemy. Skala oczywiście wynosi 1-3 i wymaga naprawdę mnóstwa precyzji i wyczucia czasu, by trafić w samo sedno.  Ale sam kursor i czysty prostokąt? Na dłuższą metę brzmi za prosto. I zaiste, im dalej w las, tym dochodzą kolejne utrudnienia. Zasady zabawy pozostają niezmienne, jednak oprócz naszego kursora do gry wkraczają również białe linie, które to wyznaczają granicę. Najpierw dwie, a później i więcej — każda rusza się w swoim tempie a my musimy kontrolować z z dokładnością każdy element. Jeżeli któryś zaniedbamy, nie mamy szans na wygraną: kursor musi bowiem znaleźć się wciąż idealnie po środku, a jednocześnie musimy mieć na uwadze to, by był również wewnątrz ślizgających się po kwadracie linii. Obiecuję Wam, że nie będzie to zadanie łatwe, ale z drugiej strony cała mechanika gry i prędkość powtórzeń sprawiają, że syndrom jeszcze jednej próby włączony jest tu niemal non-stop. Przecież kolejna runda to raptem kilka sekund. Tylko gdy zsumujemy ten czas okazuje się, że spędziliśmy nad stukaniem w ekran ładnych kilkanaście minut! Oprawa jest równie minimalistyczna co rozgrywka. Estetyczna typografia, prostokąt oraz znaczniki — tutaj naprawdę nie było co zepsuć. Jest bardzo poprawnie i nie ma się do czego przyczepić. Warto jednak wspomnieć, że w grze oprócz standardowego trybu z wyzwaniami, na odblokowanie czeka również survival. Na czym takowy polega pewnie sobie wyobrażacie, jak szybko można stracić wszystko co budowaliśmy również. Tylko dla ludzi o mocnych nerwach! 1800 dostępny jest za darmo w AppStorze. Jest to wersja z reklamami, które można usunąć w ramach IAP — koszt tej operacji wynosi 0,89 euro. 