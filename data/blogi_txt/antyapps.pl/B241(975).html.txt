20.12.2012 Kto z was, kiedy był mały rysował małe ludziki na dolnych rogach kartek zeszytu, a potem szybko kartkując wprowadzał namalowane postaci w ruch? Z pewnością większość z was mogła twierdząco kiwnąć głową. Robił to chyba każdy adorator filmów animowanych, którego choć trochę interesowało „jak to wszystko działa”. Dziś nie musimy już się ograniczać do stosunkowo niewielkiej powierzchni rogu zeszytu, dziś mamy Dink.  Dink to bardzo prosta w obsłudze aplikacja, która pozwala nam na tworzenie amatorskich animacji. Wystarczy rozpocząć nowy projekt i zabawa się rozpoczyna. Ktokolwiek skrywa w sobie duszę artysty, będzie zadowolony. Program pozwala nam bowiem na wykonywanie ręcznych projektów. Zawodzi jednak niewielka ilość dostępnych narzędzi do malowania, ich niedoskonałości (jak brak auto korekcji rysowanych kresek) oraz bardzo ograniczona liczba barw.  Program nadrabia jednak rozwiązaniami stricte technicznymi, które znacznie ułatwiają tworzenie kolejnych klatek. Moimi faworytami są możliwość kopiowania stworzonych rysunków oraz nakładanie narysowanych poprzednio obrazków jako półprzeźroczystą warstwę w celu ułatwienia nakładania kolejnych etapów ruchu. Dink pozwala także na ustawienie prędkości przeskakiwania na kolejne klatki. Naszymi projektami możemy się podzielić ze znajomymi na łamach portali społecznościowych, a także ze społecznością tworzącą swoje projekty w Dink. Gorąco polecam. 