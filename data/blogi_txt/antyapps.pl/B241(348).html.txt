16.01.2013 Tegoroczny Australian Open, pierwszy z czterech turniejów tenisowych zaliczanych do Wielkiego Szlema rozkręcił się na dobre. W rozpoczętych w poniedziałek zmaganiach efektywnie wystartowała dwójka naszych rodaków – Agnieszka Radwańska pewnie pokonała Bojanę Bobusić (2:0), a Jerzy Janowicz zanotował udany debiut w AO, wygrywając pierwszy mecz w karierze na tych zawodach. Nie powiodło się natomiast Łukaszowi Kubotowi i Uli Radwańskiej – oboje przegrali swoje pierwsze mecze, co jest równoznaczne z odpadnięciem z rozgrywek singlowych AO. Jak wysoko w turniejowej drabince zawędrują Polacy? Czy Agnieszka Radwańska pokona niepokonaną dla niej dotychczas barierę ćwierćfinału w Australian Open? Tego nie wiem, jestem natomiast pewien, że w ramach turnieju czeka nas jeszcze wiele zaciętych, wspaniałych pojedynków, których przebieg będziecie mogli śledzić na Waszych smartfonach i tabletach wyposażonych w jeden z dwóch najpopularniejszych systemów mobilnych: iOS lub Android. Postanowiłem bliżej przyjrzeć się pakietowi programów wydanych przez Tennis Australia. Developer ma w swojej ofercie aż 7 aplikacji przeznaczonych na urządzenia z systemem iOS i tylko jedną (ale tą najważniejszą – umożliwiającą śledzenie zmagań na kortach w Australii) zaprojektowaną z myślą o Androidzie. Którymi z tych aplikacji warto się zainteresować i czy warto wydać prawie 3 euro na oficjalny program Australian Open – odpowiedzi na te i na kilka innych pytań znajdziecie poniżej. Tenisową ucztę czas zacząć!  Australian Open Tennis Championships 2013 znajdziecie w AppStore oraz w Google Play. Główne menu aplikacji, witające użytkownika tuż po jej odpaleniu podzielone zostało na 10 zakładek. Pacnięcie palcem w jakąkolwiek z nich błyskawicznie przenosi nas do wybranego działu. Wśród dostępnych sekcji znajdziemy: wyniki, drabinkę, terminarz, aktualności, sylwetki zawodników i zawodniczek, radio, przewodnik, materiały wideo, zdjęcia oraz oficjalny sklepik. AOTC działa płynnie i stabilnie. Nawigacja pomiędzy ekranami jest intuicyjna, a ilość informacji dostępnych za pośrednictwem programu wydaje się wystarczająca dla przeciętnego fana tenisa. Bez problemu sprawdzimy wynik właśnie trwającego meczu, przeglądniemy historię spotkań już zakończonych (wraz z ich statystyką) oraz przyjrzymy się sylwetkom zawodników. W zakładce „materiały wideo” znajdziemy oficjalny kanał Australian Open na YouTube. Dzięki obsłudze przez AOTC pionowej i poziomej orientacji ekranu do oglądania filmików i zdjęć możemy wykorzystać potencjał całej powierzchni niewielkiego ekranu smartfona. Wady? Są, a jakże. Największym niedopatrzeniem jest moim zdaniem brak możliwości śledzenia (za pomocą powiadomień push) zmagań konkretnych zawodników. Jest to funkcjonalność oferowana przez gros oficjalnych aplikacji wydawanych z okazji większych wydarzeń sportowych – tutaj jej jednak nie uświadczymy. Niestety Australian Open Tennis Championships 2013 nie została dostosowana do ekranów tabletów. Oczywiście nic nie stoi na przeszkodzie by zainstalować ją na iPadzie, jednak komfort użytkowania w tym przypadku daleki będzie od idealnego. Australian Open 2013 Photobook to darmowa galeria zdjęć z każdego dnia turnieju rozgrywanego w ojczyźnie kangurów. Aplikacja dostępna jest jedynie na tablety z logo nadgryzionego jabłka. Całość ma formę magazynu – wydarzenia jednego dnia Australian Open odpowiadają wydaniu jednego numeru „foto- książki”. W momencie, gdy piszę te słowa w kiosku aplikacji znajdują się dwa numery (Najlepsze z roku 2012 i Dzień 1). Planowo, aż do 27 stycznia, kiedy to kończy się tegoroczny Australian Open, użytkownik będzie miał możliwość pobrania codziennie nowej paczki zdjęć. Opierając się na dotychczas upublicznionych zestawach fotografii mogę napisać, że są one wysokiej jakości. Obrazy możemy przeglądać w formie kolażu lub w trybie pełnoekranowym. Każda fotografia jest opisana, a zdjęcia które szczególnie przypadły nam do gustu możemy wysłać mailem lub opublikować za pośrednictwem Twitter’a bądź Facebook’a. Australian Open 2013 Photobook możecie pobrać stąd.  Australian Open Official Program 2013 to, jak sama nazwa wskazuje oficjalny program tegorocznego Australian Open. Aplikacja jest w pełni interaktywnym magazynem, który został wyceniony na 2,69 euro. Nie dajcie się zwieść niewielkiemu rozmiarowi programu podanemu w AppStore – 22 mb, to dopiero początek. Prawdę odkrywa pierwsze uruchomienie aplikacji – ilość danych koniecznych do pobrania to prawie 250 mb. Zawartość Australian Open Offcial Program 2013 robi wrażenie: ogromna ilość zdjęć, efektowne animacje i sylwetki 200 tenisistów i tenisistek. Jeżeli dodamy do tego statystyki w sporej ilości, kilka artykułów rozsądnej objętości i interaktywną mapę parku w Melbourne, w którym rozgrywany jest turniej otrzymamy naprawdę wartą uwagi pozycję. Z poziomu magazynu użytkownik ma również dostęp pokaźnej liczby materiałów wideo – niestety, jak się okazuje są to jedynie odnośniki, więc do ich odtworzenia niezbędne jest połączenie z internetem. Oficjalny program Australian Open dostępny jest jedynie na iPad’a, a pobierzecie go rzecz jasna z AppStore. Język aplikacji: angielski. Prócz trzech przedstawionych wyżej aplikacji, Tennis Australia ma w swojej ofercie jeszcze 4 inne programy związane z tą dyscypliną sportu. Osoby trenujące grę w tenisa mogą zaopatrzyć się w ciekawie wyglądającą aplikację o nazwie Tenis Australia Technique. Ten, przeznaczony wyłącznie na iPad’a i kosztujący niecałe 3 euro program służy do nauki prawidłowej techniki gry. Aplikacja umożliwia nagrywanie swoich uderzeń i porównywanie ich z tymi wykonanymi prawidłowo. TAT umożliwia naukę na czterech poziomach zaawansowania.  Dla osób, którym ciągle mało rozrywki Tennis Australia przygotowało dwie darmowe gry z tenisem w roli głównej. Tennis Hot Shots (tylko na iPhone’a) oraz Tennis Hot Shots Galaxy (aplikacja uniwersalna) to nieskomplikowane zręcznościówki, które niezbyt przypadły mi do gustu. Obie pozycje są dosyć swobodną wariacją na temat tenisa, podaną w prostej, czytelnej oprawie.  Pakiet aplikacji od Tennis Australia zamyka iPad’owy magazyn Australian Tennis Magazin. Miesięcznik dostępny w cenie 1,79 euro za numer jest średniej jakości. Szczególnie rażą po oczach kiepskiej jakości zdjęcia zamieszczane na cyfrowych stronach czasopisma. W kiosku aplikacji jest możliwość pobrania darmowego numeru, który ani objętością, ani zawartością nie zachęca do kupna aktualnych wydań (swoją drogą najnowszy dostępny numer opatrzony jest datą listopad 2012).  Poniża ocena jest notą zbiorczą dla trzech pierwszych opisanych aplikacji tj.  Australian Open Tennis Championships 2013, Australian Open 2013 Photobook oraz Australian Open Official Program 2013. Są one bezpośrednio związane z trwającym właśnie turniejem i znakomicie się uzupełniają. Wszystkie programy były testowane na urządzeniach Apple wyposażonych w system operacyjny iOS 6.0.1. 