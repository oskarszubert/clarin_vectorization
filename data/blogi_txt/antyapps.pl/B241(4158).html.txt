04.01.2013 Wiele godzin wciągającej zabawy, piękna grafika i animacje, niesamowita ścieżka dźwiękowa, niepowtarzalni przeciwnicy i cała góra innych wspaniałości – tego wszystkiego na pewno nie znajdziecie w mającej niedawno premierę polskiej grze Taste My Steel! Co ciekawe, właśnie tymi, niewątpliwie pozytywnymi określeniami opisują swoje dzieło autorzy gry. Moje doświadczenia wyniesione z rozgrywki są jednak zgoła inne. Taste My Steel to prosta platformówka stworzona z myślą o tabletach i smartfonach Apple. Gra w wersji uniwersalnej dostępna jest w AppStore w promocyjnej noworocznej cenie 0,89 euro. Fabuła przedstawiona w pierwszej produkcji dwuosobowego polskiego studia jest krótka i nieskomplikowana. Oto złowrogi potwór Batshee porwał dobrodusznemu demonowi o imieniu Flak jego ukochaną. Flak oczywiście bez ociągania wsiada na swojego białego rumaka i rusza w niekończący się pościg, mający doprowadzić do oswobodzenia miłości swojego życia. Zaiste, fascynująca to historia…  By nieco uporządkować emocje, które targają mną po krótkim czasie obcowania z Taste My Steel! postanowiłem podzielić niniejszy tekst na kilka akapitów, w których punkt po punkcie odnoszę się do określeń jakich używają twórcy TMS! w jej opisie w AppStore. „Wiele godzin wciągającej zabawy” Rozgrywka w Taste My Steel! polega na podskakiwaniu i wymachiwaniu mieczem. Nasz bohater porusza się przed siebie automatycznie po planszach gęsto usłanych przepaściami i pojawiającymi się spod ziemi przeciwnikami. Taki sposób rozgrywki widzieliśmy już w grach na iOS setki razy i nie zaprzeczę – w przypadku gdy gra jako całość jest dobrze wykonana taki typ zabawy nadal potrafi wciągnąć. Niestety, w tym przypadku o wysokim poziomie wykonania całości nie ma mowy, a ciągłe podrygiwanie i „ciachanie mieczem” raczej irytuje niż bawi. Podziwiam ludzi, którzy wytrzymają te kilka godzin mając przed nosem stale powtarzające się, bezpłciowo zaprojektowane poziomy.  „Piękna grafika i animacje” Nie rozumiem jak można być tak zapatrzonym we własne dzieło by widzieć w nim coś, czego ono sobą w najmniejszym stopniu nie reprezentuje. Gra wygląda wręcz odpychająco, a animacje głównego bohatera, jego konia i przeciwników są po prostu bardzo słabe. „Niesamowita ścieżka dźwiękowa” Pisząc te słowa ktoś grubo popuścił wodze fantazji. Muzyka przygrywająca nam podczas przemierzania „pięknego” świata Taste My Steel! to jeden i ten sam ciągle powtarzający się motyw, który po kilku minutach potrafi doprowadzić do szału. Nie wspominając już o tym, że jego brzmienie pasuje do świata fantasy jak przysłowiowa pięść do nosa. „Niepowtarzalni przeciwnicy” Łohoo. Rzeczywiście są niepowtarzalni i występują w AŻ trzech odmianach + jeden boss. Jarmarczny szkielet z czapką Świętego Mikołaja na łbie, pluszowy diabeł, zielona macka i latająca czaszka – ich projekty sprawią, że oczy wyjdą Wam z orbit. Ciężko mi jednoznacznie stwierdzić czy jest to zamierzona estetyka, czy brak umiejętności grafików i animatorów. Całości dopełnia sylwetka głównego bohatera – niebieski demon na koniu wygląda… żałośnie. „Cała góra innych wspaniałości” Czy muszę dodawać coś jeszcze? Taste My Steel! zasługuje na najniższą możliwą ocenę – nie dostanie jej tylko dlatego, że widziałem już gorsze produkcje (choć trudno w uwierzyć). P.S. Miło mi poinformować użytkowników systemu Android, że tym razem nie będą poszkodowani względem posiadaczy sprzętów z iOS na pokładzie – wkrótce Taste My Steel zawita do Google Play:) 