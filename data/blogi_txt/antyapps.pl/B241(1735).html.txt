05.07.2012 Instagram zmienił oblicze komórkowej fotografii, tego nie można tej aplikacji odmówić. Stał się również katalizatorem dla tworzenia innych aplikacji, albo wzorujących się na Instagram i próbujących powtórzyć sukces, albo wobec niego służebnych, dostarczających dodatkowych narzędzi ku uciesze użytkowników, którzy pragną, aby ich zdjęcia były lubiane, a oni stali się sławni i bogaci (no, może tylko popularni). Mamy więc coraz więcej aplikacji oferujących narzędzia do edycji zdjęć, ich filtrowania, podkręcania i generalnego polepszania. Są również aplikacje, które pozwalają nam tworzyć kolaże, w końcu nic tak nie cieszy, jak możliwość umieszczenia w jednej ramce kilku zdjęć na raz. Jednym z nich jest InstaCollage Pro, którego nazwa, a nawet logo wskazują, pod co został zrobiony. InstaCollage Pro to dość rozbudowany edytor zdjęć podporządkowany tworzeniu kolaży. Mamy więc tutaj naprawdę bogaty wybór różnego typu układów oraz ramek do nich pasujących. Po wybraniu układu przechodzimy do trybu edycji. Klikając w wolne pole dodajemy zdjęcia, które chcemy, aby stały się częścią naszej pracy. Każde dodane zdjęcie możemy potraktować odpowiednim filtrem.    W każdej chwili możemy zmienić układ, wygląd ramki, dodać tło, ustalić poziom zaokrąglenia marginesów oraz ich rozmiar. Możemy również dodać tekst, ustalając jego rozmiar, kolor i położenia w kolażu, a nawet możemy dodać polu tekstowemu własne tło. Dodatkowo aplikacja pozwala nam wprowadzić motywy graficzne, których jest całkiem pokaźny zbiór. Po zakończeniu nasz kolaż możemy zapisać na dysku, wysłać przez maila, na Facebooka, Twittera no i oczywiście na Instagram. Aplikacja nie jest zła, ale niestety nie wnosi nic nowego ani ciekawego. Zestaw funkcji nie jest szczególnie pokaźny, mimo, że po aplikacji, która chce być zapleczem dla użytkowników Instagram, można by spodziewać się czegoś więcej. Również nawigacja nie jest zbyt intuicyjna. Dużo ciekawsza i bardziej rozbudowana wydaje się aplikacja PicFrame Artist Pro, którą swego czasu opisywałem na Antyapps. InstaCollage Pro to kolejna aplikacja to tworzenia kolaży. Ani szczególnie zła ani szczególnie dobra. Bez wątpienia twórcy tejże, dając jej taką nazwę oraz logo, starają się uszczknąć nieco z popularności Instagram, ale jeżeli dobrze poszukacie, to jesteście w stanie znaleźć lepsze produkty. Dlaczego więc o niej piszę? Bo, jak wspomniałem, aplikacja ta może być pożyteczna i nie jest droga, kosztuje tylko 0,79 euro. Ocena: 4 