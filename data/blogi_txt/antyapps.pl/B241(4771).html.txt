31.01.2012 Wiem, że brzmi dość dziwnie i bardzo krytycznie, ale nie martwcie się to świetny koncept. Wyobraźcie sobie, że jesteście bogiem, który postanowił w swojej doskonałości stworzyć świat. Zaczynacie oczywiście od czterech podstawowych elementów – ogień, woda, powietrze i ziemia. Na czym skończycie to tylko Wasz interes.  Gra jest w podstawach bardzo prosta – patrzymy na dwa elementy i łączymy je ze sobą. Początkowo mamy na przykład wodę i powietrze, łączymy je, a w efekcie otrzymujemy sztorm. Idą tak dalej potrafimy stworzyć energię, a stąd już tylko krok do życia. Stąd mamy różne bakterie, robaczki, zwierzęta i oczywiście ludzi. Krok dalej jest już cała ludzkość i ich szalone pomysły na przedmioty. W tej chwili gra oferuje ponad 250 kombinacji z około 20 różnych grup. Jest strasznie rozbudowana, a im dłużej gramy tym bardziej wymyślne kombinacje przychodzą nam do głowy. Prostszy przykład z początków gry? Połączcie wodę z ogniem i sprawdźcie, co otrzymacie. Każdy wytworzony element okraszony jest też cytatem (po angielsku) jakiejś znanej persony nawiązującym do niego. Nie wiem dlaczego, ale naprawdę polubiłem się w nie wczytywać.  Słowo należy się też oprawie wizualnej, która nawiązuje do rysowania na kartce papieru, zresztą jak sama nazwa wskazuje (Doodle). Co ważne każdy z elementów jest całkiem przyjemnie rozrysowany w ten sposób, że nie musimy godzinami zastanawiać się co jest czym, choć każda ikonka jest podpisana. Całość gry dzieje się w zasadzie w naszej głowie, ale to chyba tym większe brawa należą się deweloperowi, że udało mu się tę ideę tak płynnie przenieść na ekran telefonów.  Czy warto? Oczywiście, że tak – gra oferuje mnóstwo dobrej zabawy i główkowania, a starczy na długie godziny, jeśli zgodzicie się nie podglądać podpowiedzi i samemu siedzieć nad rozwiązaniem. Na początku bardzo szybko się rozkręcamy, ale z czasem zaczyna nam czaszka dymić, a ciekawych koncepcji przychodzi do głowy, jak na lekarstwo. Doodle God to świetna i banalna koncepcja, która nie potrzebuje doskonałej grafiki, a i tak bawi. Polecam! Link do aplikacji (iPhone, 0.79 Euro). 