28.08.2013 Mimo że dyski, karty i inne nośniki danych tanieją w oczach, użytkownicy iOS nie mogą zrobić z nich za dużego użytku. Tam nie wymienią, ani — co gorsza — nie dołożą żadnej dodatkowej pamięci. Warto zatem co jakiś czas zrobić konkretne czystki — a jeśli nie macie już czego usunąć ręcznie, warto zatrudnić do pomocy iCleaner, który podchodzi do sprawy nieco inaczej. Po prostu czyści cache i pliki tymczasowe — te drugie tylko wówczas, kiedy mu na to pozwolimy (jednoznaczne jest to z pozbyciem się m.in. haseł w używanych przeglądarkach). W dwóch trybach — szybkim (zalecanym, jeśli nigdy nie trzymaliśmy na urządzeniu żadnych sekretnych danych) oraz bezpiecznym (z użyciem algorytmu DoD 5220.22-M). Po wyborze satysfakcjonującej nas opcji, klikamy na przycisk „start” i czekamy. Na dole mamy wykresy i pasek progresu. U mnie cały proces trwał około czterech i pół minuty i z 3728MB wolnego miejsca zrobiło się 3877MB. Sporo, tym bardziej, że poleciały pliki po których niespecjalnie jest sens płakać. Choć nie powiem — chętnie zobaczyłbym opcję, w której ustawiałbym wyjątki nie do ruszenia. Oprócz usuwania zbędnych plików, iCleaner pozwala również szybko wyrzucić wszystkie informacje związane z kontaktami — tutaj mamy dwie opcje, albo wskazujemy kogo chcemy się pozbyć, albo stawiamy wszystko na jedną kartę i czyścimy całość. Nie jest to może jakoś specjalnie odkrywcze narzędzie, ale z pewnością dla wielu okaże się pomocne. Tym bardziej, że ani w iPhone’ach, ani iPadach nie dołożymy świeżej karty micro SD, która magicznie dorzuci nam kolejnych kilkanaście gigabajtów przestrzeni. iCleaner dostępny jest w wersji uniwersalnej za 0,89 euro. 