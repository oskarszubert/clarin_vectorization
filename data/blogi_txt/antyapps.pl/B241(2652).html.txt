12.04.2012 Nigdy nie czułem potrzeby zrozumienia zasad tego sportu. Nie jest jakoś szczególnie popularny w Polsce, dlatego jego nieznajomość nie czyni mnie ignorantem. Dyscyplina ta budzi jednak spore emocje w Stanach Zjednoczonych, ale również i… Japonii. Baseball Superstars 2012 to gra stylizowana na japońskie anime. Choć nie rozumiem zasad, to i tak gra daje mi sporo frajdy. Jak w to się gra? To nie jedna z tych prostych gierek, które w całości można opisać w jednym akapicie. Wbrew pozorom Baseball Superstars 2012 to naprawdę rozbudowana gra. Nie tylko rozgrywamy tutaj mecze, ale również trenujemy naszego zawodnika czy pogłębiamy jego wiedzę. Podczas grania w tę grę po prostu stajemy się zawodnikiem baseballa i musimy zajmować się każdym z elementów, jakim zajmuje się prawdziwy pałkarz. Wszystko to w typowo japońskiej oprawie z bossami, którzy miotają piłkami jak szaleni.  Podczas meczu naszym zadaniem jest wybijanie piłki. Możemy wybijać ją na dwa sposoby, a każdemu z nich przydzielony jest osobny przycisk na ekranie. Oprócz tego mamy do wyboru power-upy. Co jest jednak najciekawsze, to fakt, iż za pomocą akcelerometru ustalmy miejsce, w które uderzy pałkarz. Widzimy małe kółeczko poruszające się po obszarze, do którego zasięg ma pałkarz i naszym zadaniem jest nacelowanie w ten sposób na rzucaną piłkę. Sprawia to tak ogromną frajdę, że kompletnie nie przeszkadza mi fakt, iż nie rozumiem zasad tej gry. Taki sposób sterowania jest po prostu rewelacyjny. Sama gra rozgrywana jest trochę tak jak japońskie erpegi. Między meczami czy treningami pojawiają się dialogi. Widzimy postacie takie jak trener, które dają nam wskazówki czy też motywują. Są tutaj również wskaźniki takie jak morale drużyny. Główny ekran gry to rzut na miasto. Z tego miejsca możemy wybierać poszczególne miejsca, w których chcemy dokonać jakiejś akcji. Możemy iść na stadion by rozpocząć mecz, możemy wybrać się na boisko, żeby rozpocząć trening, możemy także udać się do szpitala, by poprawić swoje zdrowie. Oprócz tego oprawa audiowizualna jest po prostu świetna. Gra naprawdę cieszy oko. Sumując wszystko, co powiedziałem, nie dziwi mnie jej popularność w markecie Google’a. Czy warto? Gra jest dostępna do pobrania za darmo. Nie oznacza to jednak oczywiście, że będzie dla nas darmowa. Do prostego grania po kilka, kilkanaście minut dziennie, gdzie koncentrujemy się po prostu na wybijaniu piłki – darmowa wersja wystarczy. Osoby, które rozumieją zasady tego sportu i zaczną przykładać się do statystyk bohatera, drużyny, do jej wyników w tabeli, z pewnością będą musiały zainwestować w wirtualną walutę. Ta umożliwia zakup dodatkowych akcesoriów zwiększających szybkość czy siłę uderzenia. Oprócz tego możemy także kupować napoje energetyzujące, dzięki którym przyśpieszymy grę i zdobywanie umiejętności. Zachęcam do spróbowania. Warto. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 