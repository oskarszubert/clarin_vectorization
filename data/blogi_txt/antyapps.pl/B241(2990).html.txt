27.08.2013 Mobilnych produkcji piłkarskich, w których zadaniem użytkownika jest wykonywanie stałych fragmentów gry, widziałem już sporo. Jest to całkiem popularna kategoria rozrywki, charakteryzująca się szybkim tempem zabawy, mocno zręcznościowym charakterem oraz prostymi zasadami. Niestety większość z testowanych przeze mnie tytułów tego rodzaju była do siebie podobna niczym dwie krople wody, przez co, znużenie bardzo szybko zaglądało mi w oczy. Perfect Kick wyróżnia się wśród całej masy podobnych produkcji dwiema cechami. Mniej ważną, ale rzucającą się w oczy od pierwszego momentu jest oprawa. Gra wydana pod patronatem Chillingo charakteryzuje się „dziecinnym” stylem graficznym i nieproporcjonalnymi sylwetkami kopaczy (ogromne głowy!). O ile nie do końca przepadam za tego rodzaju udziwnieniami, to muszę napisać, że w tym wypadku całkowicie zaakceptowałem narzuconą konwencję. Znakomicie pasuje ona do czysto zręcznościowego charakteru rozgrywki.  Drugą cechą, która ma jednocześnie największy wpływ na moją ostateczną ocenę Perfect Kick jest sama rozgrywka. Tym razem naszym przeciwnikiem na boisku nie będzie „sztuczna inteligencja” komputerowego przeciwnika (tak, jak w konkurencyjnych produkcjach),  a żywy przeciwnik – z pokoju obok, z innego miasta, z innego państwa, a może nawet z innego kontynentu, do wyboru do koloru. Zdarzają się nawet kobiety;) Dzięki zaimplementowaniu w Perfect Kick trybu wieloosobowego rozgrywka wchodzi na całkowicie inny poziom. Wie o tym każdy, kto kiedykolwiek miał okazję zmierzyć się z graczem z krwi i kości. Gra dostępna jest również na urządzenia działające pod kontrolą systemu Android. 