31.07.2013 Wiosną Bartek pisał o Cukrzycy, jednej z aplikacji pozwalającej diabetykom na bieżąco zapisywać wyniki pomiarów glukozy we krwi. Dziś mam przyjemność przedstawić kolejny program, który pozwoli nam sprawnie zapisać wszystkie dane, a następnie przedstawi całość w kilku różniących się od siebie formą wariantach. Po otwarciu programu naszym oczom ukazują się cztery ikonki, które przeniosą nas kolejno do:  Dziennika — czyli listy naszych wpisów posegregowanych chronologicznie; Dodawania — zakładki, w której dodajemy kolejne wpisy. Znalazło się tam pięć pól: pora dnia, data, godzina, poziom cukru (mg/dl) oraz miejsce na dodatkowy opis; Statystyk — podsumowanie wszystkich wpisów, z której dowiemy się m.in. o ilości wykonanych testów, średnim poziomie krwi w ogóle, czy z podziałem na każdą porę dnia; Wykresów — miejsce z graficznymi, słupkowymi wykresami, w których jedna oś wskazuje ilość mg/dl, druga zaś liczbę przeprowadzonych badań.   Cztery proste i klarowne zakładki, w których sprawnie możemy nie tylko dodać wszystkie istotne dane, ale także mamy do nich bezproblemowy, niezmącony niczym dostęp. Doskonale rozumiem, że choroba jaką jest cukrzyca potrafi być bardzo męcząca, dlatego cieszę się, że twórcy aplikacji pozwalają diabetykom wyrzucić dotychczasowe notatniki w których skrupulatnie spisywali swoje codzienne wyniki pomiaru glukozy, szczególnie, że sam program jest niezwykle prosty w obsłudze i intuicyjny. Brakuje w nim jednak opcji grupowania wyników na przestrzeni dni, tygodni czy miesięcy — wszystko gromadzone jest bowiem w jednym zbiorze. Wiadomo też nie od dziś, że nasze sprzęty z Androidem na pokładzie co jakiś czas musimy sformatować by znów odżyły, dlatego zmartwił mnie brak opcji wyeksportowania oraz późniejszego zaimportowania wprowadzonych wyników, by… choćby w razie awarii mieć kopię zapasową. Po Cukrzycy kolejny program, obok którego diabetycy nie powinni przejść obojętnie. Oczywiście nie są to aplikacje niezbędne, ale potrafią być bardzo pomocne w kontrolowaniu choroby. Na ile? Sprawdźcie sami. Dziennik cukrzyka dostępny jest za darmo na platformie Google Play. 