20.11.2012 Przeglądarki internetowe nie są mocną stroną Windows Phone. W dużej mierze mogą być tylko graficznymi nakładkami na silnik Internet Explorera, to choć daje i tak duże możliwości, odstrasza największych graczy od wejścia na ten rynek. W to miejsce wchodzą więc inni, mniej znani gracze. Jednym z nich jest przeglądarka Habit Browser. Posiada ona całą masę dodatkowych narzędzi, który próżno szukać w Internet Explorerze. Masa jest w typ wypadku dobrym określeniem. Jeżeli nie wierzycie, zaraz po starcie skierujcie swoje kroki do opcji, mają one 7 stron ustawień, a na każdej roi się od możliwości konfiguracji. Szczegółowej edycji podlega spora część pasków menu, możemy wybierać jakie funkcje będą na nich dostępne, w jakiej kolejności oraz gdzie ulokujemy sam pasek. Podobnie jest z prawie każdym elementem Habit Browser. Na opcje spokojnie można przeznaczyć kilkanaście, bądź też kilkadziesiąt minut (jeżeli chcemy przetestować rozwiązania). Nie znam drugiej tak rozbudowanej przeglądarki na Windows Phone, a i na inne systemy ciężko byłoby mi wskazać.  Samych możliwości jest równie sporo co i opcji. Poza zestawem standardowych (ulubione, historia) mamy możliwość szybkiej zamiany strony na kod qr, albo też odczytanie takiego kodu umieszczone na innej stronie. Jest też tryb nocny, możliwość zmiany tego w jakim trybie oglądamy strony (domyślnie jest iOS), a także przeszukiwanie treści na serwisach. To i tak tylko część tego co oferuje nam Habit Browser. Aplikacja wita nas opisem w języku polskim, jednak bardzo szybko przekonacie się, że tłumaczem był translator. :) Najlepiej w opcjach zmienić język na angielski, jest bardziej czytelny nawet dla kogoś kto słabo nim włada, niż niektóre automatyczne tłumaczenia. Ze względu na spora ilość tych wszystkich rozwiązań, ważną rolę w Habit Browser odgrywa UI. Jest bardzo dobrze przygotowane, a autorom udało się połączyć czynnik praktyczny z ciekawym pomysłem i wykonaniem. Wprawdzie sama aplikacja wymaga kilku chwil na naukę, aby w pełni korzystać z jej możliwości, ale zapewniam że warto.  Gdybym miał się do czegoś przyczepić, to zdecydowanie do braku opcji synchronizacji zakładek i opcji. Wizja utraty wszystkiego co sobie skonfigurujemy podczas zmiany telefonu, czy też potrzeby resetu obecnego potrafi zniechęcić. Odstrasza też tłumaczenie, dlatego radzę jak najszybciej je zmienić. Habit Browser dostępny jest w darmowej wersji próbnej, która pozwala poznać jego mocne i słabe strony. Jeżeli przypadnie Wam do gustu, za pełną zapłacicie jedyne 3,49zł. Aplikacja działa na: Windows Phone 7,5 oraz Windows Phone 8 