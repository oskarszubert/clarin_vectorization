24.02.2012 Lubię aplikacje, które nie wymyślają nowych potrzeb, a rozwiązują realny problem. Każdy z nas wylądował przynajmniej raz w życiu w sytuacji, gdy miał już dość jakiegoś spotkania lub natrętnego znajomego, który nie rozumie delikatnych sugestii, że nie chcemy już rozmawiać. Wybawieniem z opresji jest telefon lub sms na przykład od kogoś bliskiego, że musimy wrócić do domu. Fake Call   SMS wyśle takie smsy lub do nas zadzwoni :) Korzystanie z programu jest banalne i szybkie, co w tego typu przypadkach jest kluczowe. Wystarczy wyjście do toalety, kilkanaście sekund na wypełnienie poszczególnych punktów formularza aplikacji takich jak kontakt, który będzie do nas dzwonił czy smsował. Następnie wystarczy ustawić, po jakim czasie ma nadejść próba kontaktu. Chwilę po powrocie z toalety powinniśmy usłyszeć powiadomienie o nowej wiadomości lub próbie połączenia :) Program może stać się pomocnikiem w przypadku naprawdę nudnych spotkań, z których nie wypada nam wyjść bez wyraźnego powodu. Fake Call   SMS posiada sporo opcji konfiguracyjnych jak na przykład ekran połączenia. Ten jest oczywiście fałszowany i tak na prawdę nigdzie nie dzwonimy czy też nikt do nas nie dzwoni, całość nic nas nie kosztuje. Jest to prosta animacja udająca tę, która występuje podczas standardowego połączenia telefonicznego. Wdrożona została nawet funkcja przeciągania paska, aby odebrać połączenie. W ten sam sposób możemy podrabiać przychodzące wiadomości. Program fałszuje nawet notyfikacje na górnym pasku systemowym! Zachowuje się tak, jakbyśmy naprawdę otrzymali daną wiadomość. Możemy także udawać smsy wychodzące, żeby pokazać komuś, że „przecież wysłaliśmy mu tę wiadomość” :) Program dostępny jest w dwóch wersjach. Darmowa jest ograniczona funkcjonalnie. W moim przypadku darmowa wersja nie może służyć do wiarygodnego podrobienia połączeń przychodzących, bo motyw graficzny takich połączeń dla HTC jest dostępny jedynie w płatnej wersji. Można skorzystać jednak z innych, ale czujny znajomy spoglądający przez ramię może zorientować się, że coś jest nie tak :) Polecam wypróbowanie tego programu samodzielnie. Można go pobrać za darmo w owej ograniczonej wersji, podczas gdy pełna wersja dostępna jest za niecałe 5 złotych. Warto ją zakupić, gdyż posiada między innymi taką funkcję jak skrót do wykonania fałszywego połączenia za pomocą jednego kliknięcia.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 