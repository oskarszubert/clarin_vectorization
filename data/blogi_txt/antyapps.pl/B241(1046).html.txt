21.08.2013 „Wszystko w końcu się łączy”, powiedział Charles Eames, a twórcom z Playdots Inc. tak bardzo spodobało się to hasło, że postanowili stworzyć grę, w której oddadzą hołd jednemu z bardziej charakterystycznych designerów w historii sztuki nowoczesnej. Jeśli kojarzycie prace oparte na łączących się ze sobą kulach lub okręgach, które tworzył razem z żoną, na pewno łatwo będzie wam się domyślić, na czym może opierać się gra Dots. Gra polegająca na łączeniu… Grę na AntyApps opisywał już Marcin przy okazji wersji na systemy iOS. Tym razem kropek doczekali się użytkownicy Androida. Wiem, że zdarzyło mi się już w tym roku kilkukrotnie zachwycać nad prostotą produkcji opierających się na starym jak świat schemacie polegającym na eliminowaniu takich samych przedmiotów na planszy, gdzie układają się one w rzędach, ale dopiero tym razem z czystym sumieniem mogę zacytować Leonarda Da Vinci: „prostota jest szczytem wyrafinowania” i właśnie w przypadku tego tytułu ulubione powiedzenie Steva Jobsa w stu procentach pokrywa się z tym, co widzimy na ekranie. Dots: A Game About Connecting prostsze być już chyba nie może, ale wszytko w tej grze zaprojektowano tak, żeby harmonicznie do siebie pasowało.  Na pewno ktoś zaraz napisze, że jak można się tak zachwycać zwykłą, dwuwymiarową grą w kulki. Otóż można, ponieważ twórcy aplikacji zamiast porywać się na nieskończone udziwnianie i okraszanie dodatkowymi bonusami klasycznej gry, po prostu dodali minimalistyczny, nowoczesny wygląd i delikatne, przyjemne dla ucha dźwięki. Myślę, że Dots po prostu trzeba zainstalować i samemu przekonać się, co mam na myśli, w tak kwiecisty sposób rozpisując się o tej prostej gierce. Dodane gdzieniegdzie cytaty znanych twórców, możliwość „zagrania” na kolorowych kropkach w dziale, który, wydawać by się mogło, ma informować nas o twórcach aplikacji czy udostępnianie wyników z gry na naszym Twitterowym koncie, to smaczki, które razem tworzą ten prosty, a zarazem intrygujący klimat. W grze możemy wybrać, czy rozegramy partię na czas albo z ograniczeniem do 30 ruchów. Nie zapomniano również o trybie dla dwóch graczy, gdzie po ukończeniu partii po prostu podajemy smartfon lub tablet osobie, która chce się z nami zmierzyć w Dots. Gra posiada również tablicę wyników, na której pojawiają się osiągnięcia graczy z całego świata, nasze najlepsze wyniki, zdobyte trofea oraz całkowita liczba naszych kropek. Dots to pozycja, która prawdopodobnie przeszłaby niezauważona, gdyby potraktować ją tylko w kategorii „gry”. W produkcji urzeka przede wszystkim interfejs i designerska nuta, którą twórcy celowo zawarli w swoim produkcie. Użytkownicy systemu iOS tytuł mogą pobrać TUTAJ. Ci, którzy czytali nieco więcej o tym, któremu Apple zawdzięcza swoje największe sukcesy, na pewno wiedzą, dlaczego pozycji takiej jak Dots nie mogło zabraknąć na iPadach oraz iPhonach. 