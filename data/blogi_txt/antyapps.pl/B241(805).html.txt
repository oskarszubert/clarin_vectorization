17.12.2013 Ekran blokady w naszym smartfonie to najczęściej oglądany przez nas widok w trakcie każdego dnia. Warto zatem, aby był on użyteczny i pomagał w codziennych czynnościach zamiast przeszkadzać i utrudniać życie. Na pomysł inteligentnego i pomocnego ekranu  blokady wpadli twórcy Cover. Rezultat wygląda naprawdę interesująco i może okazać się jednym z najbardziej praktycznych rozwiązań w Waszym smartfonie. Nie ukrywam, że podchodzę dość sceptycznie do wszelkich aplikacji określanych jako „inteligentne” itp. Okazuje się bowiem, że często nie są one w ogóle przystosowane do polskich realiów, albo po prostu działają nieskutecznie. Dlatego początkowo byłem mocno zdystansowany do tego, co ma oferować Cover. Nowy ekran blokady jest bowiem wyposażony w spersonalizowane pulpity, na których znajdziemy listy aplikacji dostosowane do tego co aktualnie robimy i gdzie jesteśmy.  Na jakiej podstawie aplikacja to określa? Otóż musimy ją najpierw odpowiednio skonfigurować, podając informacje o adresie domowym, adresie pracy, a także dostosować ustawienia dotyczące podróżowania pieszo lub samochodem. Przeprowadzi nas przez to przyjemny dla oka i bardzo intuicyjny kreator pełniący zarazem rolę szybkiego samouczka. Cover jako ekran blokady sprawdza się naprawdę nieźle. W zależności od tego, w którym miejscu aktualnie się znajdujemy, na ekranie zobaczymy inną tapetę oraz zestaw aplikacji, które możemy szybko uruchomić, przeciągając palcem w prawo. To nie wszystko. Program potrafi również automatycznie włączyć WiFi i połączyć się z domową siecią, a także przestawić tryb dzwonka na np. wibracje. Analogicznie wygląda to w innych sytuacjach, jak praca, spacer po mieście czy podróż autem. To bardzo kompleksowe rozwiązanie, którego możliwości sam byłem zaskoczony. Ciekawym dodatkiem i swoistą wisienką na torcie jest tutaj wbudowany podręczny launcher, który możemy aktywować w dowolnym momencie, przeciągając palcem we wskazanym miejscu zza górnej krawędzi ekranu. Wyświetlamy w ten sposób pasek z ikonami aplikacji, które mogą być przydatne w wybranym miejscu. Nie znalazłem nigdzie funkcji samodzielnego wyboru programów, które mają się tutaj wyświetlać, ale cóż – taki urok „inteligentnych” aplikacji.  Cover okazuje się narzędziem szalenie przydatnym, które potrafi skutecznie zautomatyzować naszego smartfona i zaoszczędzić nam czas potrzebny na dodatkowe zmienianie ustawień, szukanie aplikacji itp. Może pisanie o nim „inteligentny” to trochę za dużo, bo jednak do działania wymaga naszej pomocy, ale z całą pewnością okazuje się bardzo praktyczny i dobrze spełnia swoją rolę. 