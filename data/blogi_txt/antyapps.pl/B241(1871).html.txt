24.08.2012 Są pomysły które mimo upływu czasu się nie nudzą. Zaliczyłbym do nich na pewno krzyżowki, sudoku czy wykreślanki — gry, w które kiedyś zagrywaliśmy się na kartkach, czy to w specjalnych wydawnictwach im poświęconym, czy gazetom codziennym. Wraz z rozwojem techniki możemy i te wznieść na nowy poziom i niekoniecznie musimy niszczyć drzewa, wszystko zmieści się w naszych smartfonach, tabletach czy innych elektronicznych gadżetach. Jak dzisiejsza Wykreślanka po polsku. Zasady chyba dla nikogo nie są tajemnicą? Na kwadratowym polu wykreślamy jak największą ilość wyrazów jaką uda nam się znaleźć. Jeżeli chodzi o kierunki, to wszystkie chwyty dozwolone: pionowo, poziomo, na skos; jak tylko chcecie! Poziom trudności zależy tylko od naszego widzimisię. Przed rozpoczęciem zabawy wybieramy siatkę, która może zaczynać się już 4×4, a kończyć na… 20×20! Dalej wybieramy jeszcze poziom zagęszczenia słów i rozpoczynamy zabawę. Nad siatką pełną porozsypywanych liter, czeka na nas zestawienie wszystkich wyrazów które musimy odnaleźć w tym gąszczu. Na mniejszych powierzchniach są to 2-3 słowa, a im dalej w las, tym jest ich więcej. Sam design Wykreślanki po polsku pozostawia wiele do życzenia. Rażące turkusowe tło i koszmarna czcionka które witają nas na starcie na szczęście ustępują klasycznym, czarnym literom podczas zabawy. Dodatkiem niezbędnym w tym zestawie są też oczywiście reklamy, ponieważ aplikacja dostępna jest za darmo, a znaleźć ją możecie nigdzie indziej, tylko w Google Play. Ocena: 3+ 