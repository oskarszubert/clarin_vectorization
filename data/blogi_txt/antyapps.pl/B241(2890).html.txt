11.12.2013 Opóźnienia stały się nieodłącznym elementem naszej rodzimej kolei. Niezależnie od pory roku czy też warunków atmosferycznych, każdy kto wybiera się w podróż takim środkiem transportu musi liczyć się z dodatkowym oczekiwaniem na pociąg, bądź w pociągu. Zbliżający się sezon świąteczno-zimowy jedynie spotęguje ten efekt. Dlatego lepiej się na niego spokojnie przygotować, w czym pomoże aplikacja Opóźnienia Kolejowe.  Jej nazwa mówi wszystko. W oparciu o bazę Infopasażer program podaje opóźnienia dla składów takich przewoźników jak: PKP PR, PKP IC, PKP PLK, Arriva, KD, KM, KŚ, KW, SKM Trójmiasto, SKM Warszawa. Sam system jest ciągle w wersji testowej, ale na chwilę obecną jest to chyba najlepsze (i jedyne) źródło takich informacji. Przygodę z aplikacją rozpoczynamy od podania nazwy stacji. Nie musi być pełna, ale nie może zawierać błędu. Gdy już odnajdziemy tę na którą ma przyjechać nasz pociąg, otrzymamy dwa okna wyników, jedno dla przyjazdów drugie dla odjazdów. Zawarte na nich dane informują o numerze pociągu, przewoźniku, trasie, planowanym odjeździe oraz opóźnieniu. W przypadku gdy wynosi 0 informacja podana jest tak jak inne białym kolorem. W momencie gdy pojawią się dodatkowe minuty, kolor zmieni się na czerwony. Niestety nie możemy wyszukiwać konkretnych połączeń, jednak aplikacja wyświetla najbliższe powiązane z wybraną stacją. Co ważne możemy dodawać je do listy ulubionych, bądź też przypiąć jako kafelek.  Interfejs sprowadzono do absolutnego minimum. Nie ma tu jakiegokolwiek zbędnego elementu graficznego. Natrafimy jedynie na tekst i przyciski. Z jednej strony aplikacja skupia się tylko na tym co istotne. Z drugiej drobne upiększenie oraz dodatki na pewno wyszłoby jej na dobre. Tak jak chociażby animowane kafelki z informacją o opóźnieniach dla wybranej stacji. Opóźnienia kolejowe dostępne są za darmo. Zwłaszcza przed sezonem świątecznym polecam je każdemu, nie tylko osobom jeżdżącym pociągami ale też oczekującym na swoich bliskich. Dzięki niej w każdym miejscu możecie szybko sprawdzić szacowany czas opóźnienia i oszczędzić sobie czekania 2 godziny na pociąg. ;) Aplikacja działa na Windows Phone 7 oraz 8. 