24.04.2013 Pisanie przeciągnięciami na stałe zagościło w Androidzie. Dziś już nawet natywna klawiatura wydania 4.2 posiada taką funkcję. Tymczasem jej prekursor, aplikacja Swype wreszcie utraciła znaczek „beta” i wylądowała w sklepie Play. Czy wobec tylu świetnych alternatyw nadal jest dla niej miejsce na naszych smartfonach i tabletach? Początki Swype’a sięgają roku 2010, kiedy to ekrany smartfonów nie imponowały rozmiarem, a wciskanie małych literek na dotykowych klawiaturach było koszmarnie niewygodne i niepraktyczne. Wówczas to powstało remedium na ten problem, czyli opisywany dziś Swype. Przez te trzy lata aplikacja mocno się rozwinęła, zyskała szereg nowych funkcji i dodatków. W końcu zdecydowano się jej też nadać status stabilnej. Twórcy podają, że aktualnie ze Swype’a korzysta 250 mln użytkowników, a więc wydawać się by mogło, że to już najwyższa pora.  Wprowadzanie tekstu w Swype może odbywać się na kilka sposobów. Najpopularniejszym jest oczywiście przeciąganie palcem po ekranie, co dopasowuje odpowiednie wyrazy ze słownika. Sposób ten działa w Swype wzorowo, choć, jak wszędzie, natrafimy tu na pewne braki w słownictwie. Ponadto twórcy zaimplementowali tryb odręcznego pisania, co z pewnością docenią posiadacze rysików, a także moduł rozpoznawania mowy. Mamy zatem kilka różnych modeli, co niweluje konieczność ograniczania się tylko do jednego.  Dużym atutem Swype są dodatkowe technologie. Aplikacja potrafi np. na bazie naszej historii pisania przewidywać kolejne słowa, które chcemy wstawić w zdaniu, a także posiada funkcję backupu oraz synchronizacji słownika z serwerami internetowymi. Dzięki tej ostatniej funkcji, nie musimy się martwić o to, że ręcznie dodane przez nas słówka przepadną. Praktycznym ułatwieniem są również gesty, za pomocą których aktywujemy poszczególne funkcje edycji (kopiowanie, wycinanie, zaznaczanie etc.). W ustawieniach aplikacji znajdziemy całkiem pokaźną liczbę przełączników. Twórcy zadbali też o system motywów, dzięki czemu Swype może wyglądać tak, jak sobie zażyczymy.  Swype jest dostępny zarówno na tablety jak i smartfony – jako jedna aplikacja, która automatycznie dostosowuje się do urządzenia. Za 30-dniową wersję trial nie zapłacimy nic. Za pełną – nieco ponad 3 złote. Nie jest to duży wydatek, jak na tak świetny i solidny produkt. Z własnych odczuć dodam też, ze Swype wymaga znacznie mniej pamięci niż rywale o zbliżonych funkcjach – przekonałem się o tym, szukając swego czasu klawiatury dla starej Xperii X10.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 