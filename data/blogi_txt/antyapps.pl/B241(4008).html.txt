02.04.2013 Duck Hunt to, obok ikon Nintendo z Mario i Donkey Kongiem na czele, jeden z tytułów który kojarzony jest z 8-bitową konsolą japońskiego koncernu. W Polsce co prawda rzadko kto miał szansę bawić się na oryginalnym sprzęcie, dlatego strzelanie do kaczek kojarzymy bardziej z Pegasusem, który w latach dziewięćdziesiątych ubiegłego stulecia zajął honorowe miejsce w wielu nadwiślanych domach. Po latach znana i lubiana gra powraca na systemach mobilnych, jako Duck Retro Hunt! Oczywiście by cieszyć się nią, nie potrzeba nam żadnych dodatkowych akcesoriów. Panele dotykowe i zestaw wbudowanych w najświeższe smartfony oraz tablety dodatków pozwalają przenieść grę na nowy grunt, nie odbierając jej wiele z atrakcyjności. Zmiany w mechanice są naprawdę spore, jednak sama idea zabawy pozostała bez zmian. Rozgrywka podzielona została na rundy, w których każdorazowo musimy ustrzelić po pięć sztuk drobiu, by rozpocząć kolejną. Wraz z kolejnymi planszami wzrasta poziom trudności, co wiąże się z tym, iż nasze kaczki są szybsze i bardziej rozbiegane po ekranach urządzeń. Ekran informujący nas o zakończeniu gry widzimy zawsze wtedy, kiedy będziemy na tyle gapowaci, że damy uciec trzem sztukom drobiu — także miejcie się na baczności.  Jak już wspominałem, z oczywistych względów sporo zmian zaszło pod względem mechaniki. Do wyboru mamy trzy schematy sterowania: dwa z nich oparte na wymachiwaniu sprzętem we wszystkich kierunkach, a jeden zupełnie standardowy, dotykowy. Zacznijmy zatem od końca — przewijając palcem po ekranie, obracamy widok, zaś klikając w wirtualny klawisz — strzelamy! Kolejny (Gyro) polega na obracaniu telefonem w kierunku, gdzie chcemy celować. Ostatni z nich, bazujący na rzeczywistości rozszerzonej, pozwala nam strzelać do kaczek latających po miejscu rejestrowanym przez tylną kamerę sprzętu, na którym ogrywamy. By skonfigurować tę opcję, najprościej będzie użyć jednodolarowego banknotu. Jeżeli takowego nie macie pod ręką, zawsze możecie skorzystać ze specjalnie przygotowanych w tym celu markerów, do których odsyłacz znajdziecie także w aplikacji.  Nowe polowanie na kaczki zaskakuje uroczym stylem, łączącym tradycję z nowoczesnością. Piksele są, do tego skąpane w przepięknej oprawie i wyglądające naprawdę zachęcająco. Wszystko to okraszone znanymi bohaterami, choć za każdym razem brakuje mi drażniącego, swego czasu spędzającego sen z powiek, śmiechu złośliwego kundla.  Duck Retro Hunt to znakomity powrót uwielbianego klasyka. Co prawda mechanika jest zupełnie odmienna i o strzelaniu z plastikowego pistoletu możemy pomarzyć, to sam duch arkejdowej zabawy pozostał niezmienny i wciąż dający ogromnie dużo frajdy. Gra dostępna jest póki co jedynie na Androidzie (dla iOS w drodze) w dwóch wersjach: darmowej,okraszonej reklamami, oraz płatnej. 