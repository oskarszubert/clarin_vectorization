03.10.2013 Nie należę do grona pasjonatów golfa. Nie do końca znam nawet reguły rządzące tym sportem. Owszem lubię czasem zagrać w różne proste gry bazujące na zasadach mini golfa, ale to wszystko. Jednak gdy zobaczyłem w sklepie oficjalną aplikację Polskiego Związku Golfa, postanowiłem przyjrzeć się jej z bliska. Grafiki dołączone do opisu aplikacji wyglądały bardzo zachęcająco. PZGolf przy każdym starcie wita nas 2 sekundowym filmikiem przedstawiającym BMW, czyli głównego sponsora aplikacji, drugim jest Microsoft. Wydłuża to znacznie czas dostępu do treści zawartych w programie. Menu główne podzielono na 3 zakładki. Pierwsza z nich zawiera skróty do 7 różnych opcji. Dwie pierwsze czyli Konto Golfisty oraz Dodaj rundę EDS są niedostępne bez posiadania kont. W kolejnej odnajdziemy bardzo szczegółowe dane o turniejach.  Rankingi podzielono na dwie części główne Juniorów i Seniorów, każda z nich posiada jeszcze kilka bardziej szczegółowych podkategorii. Ciekawym dodatkiem jest Quiz, możemy wybrać poziom trudności jak i ilość pytań, a następnie sprawdzić naszą wiedzę o języku i świecie golfa.  Kadra narodowa to zbiór informacji o reprezentantach naszego kraju. Na samym końcu umieszczono kalkulator HCP. To wszystko zawiera pierwsza z trzech zakładek. Kolejna to Reguły, niezwykle obszerne zasady gry w golfa. Całość podzielono na rozdziały i podrozdziały, dzięki czemu łatwiej odnaleźć interesujące nas tematy. Pod względem treści dział przypomina niewielką książką. To właśnie do tej części mam największe zastrzeżenie. Pomimo iż pod względem wiedzy jest świetna, brakuje w niej choćby najprostszego mechanizmu wyszukiwania. Szukasz konkretnej definicji? Musisz powoli przebijać się przez cały rozdział licząc, że na nią trafisz. Ostatnia zakładka to zbiór aktualności dla miłośników tego sportu. Interfejs aplikacji wywarł na mnie bardzo dobre wrażenie. Podczas testowania programu cały czas miałem poczucie spójności i bardzo klarownej wizji tego jak aplikacja powinna działać. PZGolf bardzo dobrze wpasowano w wygląd metro, szkoda że zabrakło wsparcia dla żywego kafelka. Nie podejmę się oceniania aplikacji, ponieważ nie mam możliwości dokładnego sprawdzenia wszystkich jej opcji. Jednak już teraz zazdroszczę fanom tego sportu tak dobrze przygotowanego programu. Działa stabilnie i szybko, posiada w sobie sporo narzędzi, wiedzy i informacji, a nawet trochę zabawy. Do tego wygląda schludnie i estetycznie. Życzę sobie i fanom innych sportów tak dobrze wykonanych aplikacji. 