10.10.2012 Ostatnie zmiany, które przyszły wraz z nowym iOSem dotknęły również galerię zdjęć. I muszę powiedzieć, że zmieniły ją niewątpliwie na lepsze, porządkując zdjęcia i ułatwiając dziele się nimi. Jednak sam wygląd tej aplikacji, jak również funkcje, które oferuje wciąż są dalekie od ideału, dlatego w AppStore nie brakuje aplikacji do wyświetlania i porządkowania zdjęć. Jedną z nich jest darmowa Flayvr. Aplikacja ta oferuje troszkę odmienne podejście do wyświetlania i układania zdjęć, które mamy zapisane na telefonie. Bez wątpienia sam wygląd aplikacji i jej sposób działania jest interesujący i może się podobać. Aplikacja wykorzystuje mocno stylistykę Windows Phone, a więc interaktywne kafelki. I rzeczywiście w Flayvr kafelki są interaktywne, zmieniające pozycję, rozmiar, wyświetlające różne zdjęcia. Ale po kolei. Przede wszystkim aplikacja na początku prosi nas o dostęp nie tylko do naszych zdjęć, ale również kalendarza. Jest to jej potrzebne do tego, aby za nas stworzyć odpowiednie kolekcje, oparte na datach. To bardzo pożyteczna funkcja, zwłaszcza, jeżeli nie chce nam się samym robić albumów i wybierać zdjęć z camera roll, Flayvr zrobi to za nas.  Po wejściu w daną kolekcję dostajemy widok siatki zdjęć, która, jak wspomniałem wcześniej, imituje interaktywne kafelki, zmieniające swój rozmiar, miejsce i wyświetlających różne zdjęcia. Po kliknięciu w dane zdjęcie zajmuje ono centralne miejsce, a następnie, przesuwając palcem, możemy już w „tradycyjny” sposób przejrzeć całą kolekcję. Oprócz tego aplikacja pozwala nam na edytowanie kolekcji, a przynajmniej ich nazw i lokalizacji. Oprócz tego Flayvr oferuje dzielenie się zdjęciami za pomocą social media, przy czym dzielimy się tutaj całą kolekcją, a nie pojedynczym zdjęciem. Minusy? Po pierwsze aplikacji zdarza się „wysypać”. Po drugie, nie zawsze wszystkie zdjęcia z danego dnia czy „momentu” trafiają do jednej kolekcji. Po trzecie, wyświetlane pojedyncze zdjęcie nie zajmuje całego ekranu, nie da się również powiększać danego zdjęcia. Minusów jest więc sporo, ale sama aplikacja wygląda naprawdę fajnie, a ruchome kafelki robią wrażenie. Bez wątpienia Flayvr pozwala w nieco inny sposób wyświetlać zdjęcia, niż natywna aplikacja, czy lepiej, czy gorzej, to już kwestia subiektywnej oceny. Na pewno nie ma jakichś specjalnych narzędzi, których brakuje w natywnej galerii, a więc konkurować z nią chce tylko wyglądem. Mi Flayvr dość się podoba, a że jest za darmo, więc z czystym sumieniem mogę ją polecić do wypróbowania. Ocena: 4 