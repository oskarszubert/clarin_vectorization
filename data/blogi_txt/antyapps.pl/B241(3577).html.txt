30.04.2013 Na wstępie wyjaśniam, że do tytułu nie wkradł się żaden błąd. Aplikacja Rotten Friends w polskim Google Play figuruje właśnie pod taką, nie do końca poprawnie spolszczoną nazwą. Pomijając błędną pisownię, tytuł mówi sam za siebie. Fani horrorów, zombiaków i kina grozy przynajmniej przez kilka chwil będą mogli nacieszyć się nową zabawką na ich urządzenia mobilne. Interfejs aplikacji pozostawia wiele do życzenia. Trudno jednak powiedzieć, czy grafika rodem z początku lat 90 to celowy zabieg stylizacyjny, przywodzący na myśl kino grozy klazy Z, czy jest to kwestia niskiego budżetu i niewysokich aspiracji twórców apki. Program dostępny jest w dwóch wersjach: darmowej i płatnej. Za dodatkowe zestawy obrazków, którymi możemy zmodyfikować nasze zdjęcia, przyjdzie nam zapłacić 3,16 ZŁ. Korzystanie z aplikacji na smartfonach okazuje się być bardzo problematyczne. Obszar roboczy jest naprawdę ograniczony, a reklamy umieszczone na nim na stałe oraz te, które dodatkowo co jakiś czas pojawiają się na ekranie, w żaden sposób nie ułatwiają poruszania się w programie. Sama aplikacja, jak łatwo się domyślić, oferuje szeroki wachlarz horrorowych akcentów, którymi możemy udekorować nasze zdjęcia. Dodatki możemy dowolnie skalować i rozciągać we wszystkich kierunkach, dzięki czemu z odrobiną cierpliwości możemy naprawdę dobrze dopasować je do naszych fotografii. Darmowa wersja aplikacji udostępnia nam takie atrybuty jak: zombie, diabły, maski, modyfikacje skóry i broń. Pozwoliłem sobie na uproszczenie i swobodne przetłumaczenie niektórych kategorii. W każdej z nich znajdują się niestety takie grafiki, przy których dodatkowo doklejono napis „demo”. Będziemy mogli z nich w pełni skorzystać dopiero przy zakupie płatnej wersji aplikacji. Na pochwałę zasługuje imponująca ilość wszelkich „modyfikatorów”. Pomijając kiczowate przypadki, duża część horrorowych gadżetów, jakimi możemy wzbogacić zdjęcie, to naprawdę realistycznie zaprojektowane rany, wnętrzności, kły i inne niesmaczne atrybuty grozy.  Rotten Friends to świetny pomysł na apkę, jednak fatalne wykonanie. Mam nadzieję, że jej twórcy na fali popularności serialu Walking Dead przyłożą się jeszcze do swojego dzieła i poprawią sposób jej funkcjonowania oraz bardziej dostosują aplikację do małych wyświetlaczy smartfonów. Mimo wszystko entuzjaści horrorów i klimatów gore powinni sprawdzić apkę, bo z całą pewnością może ona dostarczyć im wiele radości. Szkoda tylko, że w tak oporny sposób… 