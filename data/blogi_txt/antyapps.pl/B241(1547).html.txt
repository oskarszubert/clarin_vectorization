13.02.2013 Najczęściej o urządzeniach dotykowych w kontekście gier i tamtejszego sterowania mówi się dość niepochlebne rzeczy. Co rusz słyszymy o nowych projektach które będą padem dla naszego smartfona czy tabletu, czy nawet podłączaniu popularnych kontrolerów bluetooth, np. Dual Shock 3. Twórcy Nitrome Touchy zaś wywrócili ten porządek do góry nogami, zamieniając urządzenia z Androidem na pokładzie w kontroler, zaś cała zabawa toczy się na ekranie monitora naszego… komputera!  Może zaczniemy od technicznych aspektów całego tego projektu. Gry które są dostępne za jego pośrednictwem to nie jest najnowsze Call of Duty ani Assassin’s Creed. Są to proste produkcje we flashu, które ze względu na swoją specyfikę myszką i klawiaturą obsługiwałoby się równie niewygodnie, co padem. Stąd też pomysł, by wpleść w całą zabawę urządzenia mobilne, gdzie poza ekranem dotykowym możemy korzystać również z dobrodziejstw akcelerometru. Instalujemy aplikację, odpalamy grę w przeglądarce i pod warunkiem, że zarówno komputer jak i smartfon czy tablet są podłączone do tej samej sieci WiFi, to wszystko automatycznie zaczyna działać, wystarczy kliknąć na wybraną pozycję.  W usłudze za darmo dostępna jest jedna gra — typowo mobilna duchem platformówka: Swindler. Za pozostały pakiet gier przyjdzie nam zapłacić trochę ponad piętnaście złotych — cały zestaw wyceniony został na pięć dolarów. Przyznaję bez bicia, że jako miłośnik ciekawostek bardzo doceniam to rozwiązanie, jednak nie wyobrażam sobie z niego na co dzień korzystać. Takiego typu produkcje od dawna dostępne są na urządzeniach mobilnych wyposażone w zestaw półprzeźroczystych wirtualnych przycisków i nie potrzeba do cieszenia się nimi drugiego wyświetlacza. Jednak samemu nie mam absolutnie potrzeby wykorzystywać takich nowinek bajerów, szczególnie że przy spotkaniach ze znajomymi po prostu odpalamy współczesne konsole wzbogacone o kontrolery ruchowe, a baterie tam wytrzymują dłużej niż w moim Androidzie kiedy jest tak intensywnie używany :)  Całemu projektowi zdecydowanie warto poświęcić chwilę uwagi — bo z technicznego punktu widzenia naprawdę nie można mu nic zarzucić. Całość działa bez zarzutu, i nie zauważyłem nawet najdrobniejszego opóźnienia. Ponadto w końcu autorzy wyszli poza schemat i dostarczyli czegoś świeżego. Jednak jako że w domu gram na konsolach, a smartfon i tablet służą mi do zabawy poza nimi, takie rozwiązanie w moim przypadku jest bezużyteczne. Tym bardziej, że na komputerze nie gram w ogóle. Jeżeli jednak jesteście ciekawi jak to działa, Nitromy Touchy można ściągnąć za darmo zarówno na iOS jak i Androida. 