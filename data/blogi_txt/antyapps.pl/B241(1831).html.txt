07.11.2011 Jest coś pociągającego w formule gier Pixelbite z Reckless w tytule. W końcu ile razy można przestrzegać zasad ruchu drogowego i spokojnie jechać do celu. Reckless Racing, a teraz jeszcze bardziej Reckless Getaway pozwalają się wyżyć i obudzić swoje uśpione wewnętrzne ja. Jeśli szukacie czegoś lekkiego, a zarazem wybuchowego to dobrze trafiliście.  Jak się w to gra? Reckless Getaway to tak naprawdę ucieczka z miejsca napadu, więc dostajemy wyznaczony wycinek trasy, w którym pędzimy do przodu na złamanie karku próbując nie zniszczyć naszego samochodu i umknąć policji blokującej drogę. Całej zabawy byłoby za mało, gdyby chodziło tylko o jeżdżenie  – trasy są dość szerokie, więc mamy miejsce na trochę finezyjnych akrobacji, zresztą po to są rozstawione na mapie liczne rampy i skocznie. Możemy również taranować inne samochody i radiowozy, ale trzeba uważać, żeby nie zahaczyć o elementy zabudować, bo kamera porusza się cały czas do przodu i nie czeka na nas. W momencie, w którym wypadniemy poza jej obszar po prostu tracimy punkty, a co za tym idzie możliwość uzyskania maksymalnej liczby gwiazdek. Żeby urozmaicić rozgrywkę twórcy wrzucili jeszcze monety dostarczające więcej punktów oraz bonusy dające nitro, falę uderzeniową lub skok. Każdy z nich jest przydatny na swój sposób.  Jak na Arcade przystało gra jest bardzo losowa, więc wynik uzyskiwany na planszy zależy chyba nawet bardziej od szczęścia niż naszych umiejętności. Jest to o tyle problematyczne, że kolejne miejscówki odblokowuje się za gwiazdki i tak jak na początku nie ma problemu, by przejść dalej zdobywając raptem połowę z nich to potem jest coraz trudniej, a same trasy przecież wcale nie robią się łatwiejsze. Słówko należy się jeszcze grafice, która zaskakuje pozytywnie, no może poza sztampowym menu. Sama gra jest ładna, kolorowa, chodzi płynnie i co ważne ma bardzo różnorodne trasy – od miejskich przejazdów po ucieczki przez górskie kaniony i ośnieżone stoki. Aż chce się odblokowywać kolejne plansze. Czy warto? Reckless Getaway jest całkowicie natychmiastowe – nie musimy nic analizować, zastanawiać się czy też przyjmować konkretnych strategii. Po prostu zasuwamy do przodu w stylu czystego arcade i podziwiamy ładną grafikę, a minuty szybko nam upływają. Na szczęście gra oferuje sporo różnorodnych plansz, które wystarczą pewnie na kilkanaście powrotów do domu wieczornym autobusem. Jak dla mnie to nie ma się nad czym zastanawiać i spokojnie można brać w ciemno, gdy lubicie gry wyścigowe na iOSie. Pamiętajcie tylko, że to bardziej Burnout niż symulator dobrego zachowania na drodze. Link do Reckless Getaway (2,39 Euro). 