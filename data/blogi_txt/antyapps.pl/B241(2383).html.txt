28.12.2011 Polskie banki zaczynają dostrzegać powoli rynek smartfonów i wypuszczają kolejne aplikacje związane ze swoimi usługami. Po podmiotach takich jak Pekao czy BZWBK przyszedł czas na mBank, który również udostępnił swoim klientom specjalny program, który umożliwia zarządzanie kontem z poziomu smartfona. Wyszło im to całkiem nieźle. Na początek muszę powiedzieć, że dziwi mnie fakt, że mBank pojawił się z dedykowaną aplikacją tak późno. Zawsze to właśnie ten bank kojarzony był z nowymi technologiami i samoobsługowym zarządzaniem konta, podczas gdy na rynku smartfonów jako pierwsi pojawili się konkurenci. Odnośnie samej aplikacji, pierwsze co rzuca się w oczy, to naprawdę przyjemny design. Widać, że aplikacja nie była projektowana na kolanie, a wręcz przeciwnie – poświęcono jej sporo czasu. Dzięki dopracowanemu wyglądowi oraz intuicyjnemu interfejsowi korzystanie z tego programu staje się przyjemnością. Pierwszy ekran, jaki widzimy po uruchomieniu aplikacji to oczywiście formularz logowania. Tutaj znalazłem problem. Pomimo tego, że mBank chyba nie posiada limitu długości hasła (wiem, że na pewno Alior posiada ograniczenie), to w polu w aplikacji da się wprowadzić tylko 20 znaków. Chcąc skorzystać z aplikacji mobilnej mBanku musiałem zatem zmienić swoje własne hasło dostępu przez kanał internet. Uważam, że zasady powinny być takie same, ale możliwe, że to po prostu niedopatrzenie przy projektowaniu programu. Główny ekran aplikacji to trzy skróty do rachunków w mBanku lub kart – zarówno debetowych, jak i kredytowych. Jedno kliknięcie w tym miejscu przenosi nas do informacji o saldzie konta, łącznej sumie wydanych pieniędzy kartą debetową czy zadłużeniu karty kredytowej. Pod skrótami, które są oczywiście definiowane przez użytkownika, znajdują się ikony przekierowujące do poszczególnych funkcji programu. Znajdują się tutaj Rachunki, Karty, Kredyty, Lokaty, Inwestycje, Ubezpieczenia, Dla Ciebie i Ustawienia. W większości przypadków możemy jedynie zapoznać się z informacjami na temat poszczególnych funkcjonalności naszego konta. Nie możemy na przykład zgłosić wniosku o kredyt z poziomu aplikacji mobilnej, choć z poziomu www jest to możliwe. Aplikacja mobilna daje nam natomiast możliwość zakładania lokat i dokonywania przelewów zdefiniowanych oznaczonych jako zaufane, to jest które nie wymagają potwierdzenia hasłem smsowym. Zakładka Dla Ciebie pozwala natomiast zapoznać się ze specjalną ofertą banku dla stałych klientów, gdzie na podstawie dotychczasowej historii konta wyliczana jest na zdolność kredytowa i proponowana jest na przykład karta kredytowa lub kredyt gotówkowy. Z poziomu tej zakładki możemy wystosować prośbę o kontakt ze strony banku w sprawie oferty. Z poziomu tego programu możemy również uzyskać dostęp do mapki bankomatów czy wpisów z bloga banku. W przypadku tej pierwszej funkcji zauważyłem jednak, że brakuje niektórych pozycji. Aplikacja jest naprawdę dobra i trudno mi dostrzec w niej jakieś wyraźne wady. Z pewnością ułatwia dostęp do konta i jest pozycją obowiązkową każdego klienta mBanku. Można ją pobrać z Android Marketu za darmo. 