03.02.2012 Cóż można podarować w Walentynki? Bardziej standardowo od kwiatów być nie może. Do tego dochodzą gadżety w stylu biżuterii czy też wspólne, romantyczne wyjazdy. Standard. Często najlepsze wrażenie robią prezenty może bardziej skromne, ale własnoręcznie przygotowane, na które poświęciliśmy nie pieniądze, ale przede wszystkim swój czas i odrobinę talentu, lub jego brak. Tete a Tete to właśnie taka aplikacja, która ma nam nieco w tym wykazaniu się inicjatywą pomóc. Czy robi to skutecznie?  O aplikacji dowiedziałem się podczas wczorajszego spotkania P-Teamu w Poznaniu. Koledzy mówią: „Ejjj, jest taka super aplikacja, pisze sama za ciebie wiersze! I to takie wiesz, pod ciebie, ty mówisz mniej więcej o czym ma być, a program robi resztę”. Niesamowite! I podobno stoją za tym Polacy, którzy zarobili już na tym 10 tysięcy dolarów. Czym prędzej więc szarpnąłem się na 2.99 euro (niemało!) i postanowiłem przetestować program. Po odpaleniu appki pokazuje nam się oszczędne menu, z którego wybieramy typ wiersza czy wiadomości, jaką chcemy napisać. W większości dotyczą oczywiście miłości i zakochanych – poświęcone są czy to wspomnieniom, przeprosinom, zaproszeniom czy choćby opisaniu jak bardzo głęboka jest miłość. Gdy już zdecydujemy się na konkretny typ, następnie pokazują nam się kolejne okna, gdzie jesteśmy inspirowani (np. słowami, cytatami etc) do wpisywania konkretnych haseł. Na początku zatem określamy osobę, do której piszemy. Klikamy dalej i widzimy kolejny fragment wiersza, który musimy uzupełnić (np. wpisz dwie rzeczy, z których jedna kocha drugie – grubas kocha ciasto czy trawa kocha słońce i wodę). Zależnie od wybranego typu wiersza, przebijamy się przez kilka takich ekranów wpisując kluczowe słowa (możemy w dowolnym momencie dołączyć też zdjęcie), aby na końcu pojawiła się możliwość przesłania stworzonego dzieła komuś na maila. Na początku myślałem, że ja wpisuję tylko ogólne hasła, wokół których wiersz powstanie. Jakże się zdziwiłem, gdy rezultat był taki, że aplikacja po prostu skleiła to, co napisałem do kupy i to wszystko. Jej zadanie to nie jest pisanie wierszy, tylko pokazanie nam z grubsza jak mogłaby konstrukcja takowych wyglądać i podawanie ewentualnie przykładowych słówek. Jeśli więc wcześniej nie potrafiliście pisać wierszy i dusza płaczącego do księżyca artysty nie jest wam bliska, to Tete a Tete tego nie zmieni. Jeśli zaś piszecie wiersze od dawna, to tym bardziej aplikacja ta nie będzie potrzebna. Chciałem napisać o Tete a Tete coś dobrego, ale naprawdę to mało użyteczny program. Co więcej, zrobiony przez Polaków, ale nie posiada polskiej wersji. Myślę, że możemy szukać dalej poetyckich inspiracji. Tete a Tete można nabyć tutaj. 