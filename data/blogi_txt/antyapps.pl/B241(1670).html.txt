08.04.2013 Piłkarskie symulatory na Androidzie to żadna nowość. Zresztą nie tylko na Androidzie. Od 2011 roku w sieci króluje I Am Playr – niezwykle realistyczna produkcja, w której duży nacisk postawiono na fabułę oraz wysokiej jakości przerywniki filmowe, w których udział biorą prawdziwi (!) aktorzy. Teraz I Am Playr doczekał się swojego przedstawiciela na Androidzie. Czy ten również trzyma poziom? Z I Am Playr miałem kontakt jakiś rok temu. Wtedy to webowa wersja gry zachwyciła mnie swoim dopracowaniem i przyjemnym modelem zabawy. W październiku ubiegłego roku produkcja zadebiutowała na iOS, a od niedawna możemy w nią grać również na Androidzie. Czy jest to identyczna gra, jak ta z przeglądarki? Nic z tych rzeczy. Piszę te słowa niestety z dużym żalem, bo do webowego ideału mobilnemu I Am Playr sporo brakuje.  Twórcy postawili na synchronizację. W aplikacji musimy się zatem zalogować za pomocą naszego konta na Facebooku, by uzyskać dostęp do podstawowych funkcji. Bez tego udostępniono nam jedynie prosty tryb treningu, w którym musimy trafiać w wybrane cele. Niestety nawet po zalogowaniu nie będziemy mieli możliwości posuwania fabuły do przodu czy oglądania tych rewelacyjnych filmów. W zamian za to mobilny I Am Playr pozwala na szlifowanie naszych umiejętności oraz odblokować punkty fitnessu, pozwalające na rozgrywanie meczów z rywalami na desktopie.  W mobilnym I Am Playr również znajdziemy pierwiastek rywalizacji. Tutaj jednak ma on formę bardziej społecznościową. Walczymy bowiem nie z komputerowym przeciwnikiem na boisku, ale na tablicy rekordów ze znajomymi grającymi w I Am Playr. Wrażenia są oczywiście nieporównywalnie gorsze – zwłaszcza, jeśli gra nie cieszy się dużym zainteresowaniem w naszych kręgach. Sam gameplay jest przyjemny i nawet wciągający. Póki co do dyspozycji oddano nam oddawanie strzałów w określone punkty oraz trening podań. Niebawem ma do nich dojść też trening strzałów na bramkę, co z całą pewnością będzie o wiele bardziej emocjonujące. Reakcja piłki na nasze przesunięcia palcem jest szybka i precyzyjna. Początkowo trudno ją wyczuć, ale dłuższa praktyka pozwala z powodzeniem radzić sobie z postawionymi przez grę wyzwaniami.  Model biznesowy? Mikropłatności, rzecz jasna. Tym razem płacić będziemy za możliwość natychmiastowego poprawiania rekordów oraz specjalne power-upy przed wykupowane przed kolejnymi treningami. Oczywiście pozwala to osiągnąć o wiele wyższe wyniki i zawstydzić przyjaciół. Jak dla mnie średnio kusząca perspektywa, choć z drugiej strony same monety jakoś szalenie drogie też nie są. I Am Playr na Androidzie trochę mnie rozczarował. Przyznam, że po kontakcie z wersją webową, oczekiwałem fajerwerków. Co otrzymałem? Prostą, społecznościową zręcznościówkę z wątpliwym modelem finansowym i bardzo schematycznym gameplayem podzielonym na trzy kategorie. Taka produkcja raczej nie porywa, zwłaszcza, że za rogiem czai się rewelacyjny New Star Soccer, gdzie mimo gorszej grafiki możemy swobodnie rozwijać naszego piłkarza. Opisywana dziś gra wydaje się natomiast mocno bazować na popularności marki, co prędzej czy później może się zemścić na twórcach.   Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 