17.07.2013 Podobno wszelkiego rodzaju zagadki logiczne to stały element rozmowy o pracę, sprawdzający IQ przyszłych pracowników w Japonii. Idąc dalej i wierząc badaniom na ten temat, część z nich potrafi rozwiązać jedynie 10% społeczeństwa. Jeśli to prawda, przyszli pracownicy w Europie mają się z czego cieszyć. Na wypadek gdybyście jednak wybierali się za chlebem do azji, albo po prostu chcieli sprawdzić swoje możliwości z zakresu logicznego myślenia, w Google Play jakiś czas temu znalazła się aplikacja zawierająca całkiem pokaźny zestaw zadań pomagających stymulować nasz mózg. Po pierwszym uruchomieniu aplikacja potrzebuje chwilę czasu na rozpakowanie wszystkich zadań, z którymi przyjdzie nam się zmierzyć. Jeśli wierzyć informacji z paska postępu, który na chwilę pojawił się na ekranie, będzie nas czekać przeszło sto różnych łamigłówek podzielonych na trzy główne kategorie (logiczne, matematyczne i obrazkowe) oraz czwartą, oznaczoną jako „inne”, gdzie znalazły się wszelkiego rodzaju paradoksy, zadania nie do rozwiązania oraz nasze ulubione szarady, które wcześniej oznaczyliśmy gwiazdką. Aplikacja wymaga od nas dobrej znajomości języka angielskiego, ponieważ zadania są głównie „opisowe”. Nawet rozwiązując obrazkowe zagadki i rebusy będziemy musieli zapoznać się z krótkimi opisami i pytaniami, dlatego osoby nieznające mowy Szekspira raczej nie polubią się z Brain Teasers. Aplikacja może nie powala szczególnie atrakcyjnym interfejsem, jednak poruszanie się po poszczególnych działach oraz przechodzenie do kolejnych łamigłówek jest wyjątkowo wygodne i intuicyjne. Dodatkowo każdą z zagadek możemy dodać do ulubionych oraz udostępnić na Facebooku lub w innym, wybranym przez nas programie. Ponadto twórcy zadbali o narzędzie do wyszukiwania szarad. Ich ilosć jest całkiem spora, dlatego funkcja ta nieraz może się nam przydać. Dla tych, którzy nie mają określonych preferencji w kwestii doboru zadań, stworzono także przycisk „random”, gdzie aplikacja losowo wybiera zagadkę, z którą przyjdzie nam się zmierzyć. Po zmierzeniu się z kilkoma trudniejszymi zadaniami zawartymi w zbiorze Brain Teaser wiem już, że gry logiczne nie są moją najmocniejszą stroną. Aplikację polecam jednak tym, którzy lubią tego typu rozrywkę albo chcą sprawdzić możliwości swojego umysłu. Rozwiązanie wielu z zebranych łamigłówek z pewnością może dostarczyć dużo satysfakcji, a zachowanie aplikacji w waszych smartfonach i tabletach będzie pretekstem, żeby rzucić wyzwanie znajomym. 