30.07.2013 Nie dane mi było jeszcze poznać uroków ojcostwa, jednak już teraz wiem, że na pewno spałbym spokojniej wiedząc, że moje dziecko ma w swoim smartfonie zainstalowaną aplikację Opiekun Rodziny, czyli zupełnie nowy program pochodzący od rodzimych twórców z Designcity.pl. Jest to wygodne narzędzie wykorzystujące nawigację GPS, pozwalające nam na bieżąco sprawdzać, gdzie znajdują się nasze pociechy. Co ważne, apka napisana jest w całości po polsku. Przyznam, że testowanie aplikacji sprawiło mi na początku kilka problemów. Tak jak z łatwością udało mi się założyć i aktywować moje konto Opiekuna Rodziny, tak niestety urządzenia moich znajomych, których postanowiłem wykorzystać do pomocy w testach, postanowiły się zbuntować. Pierwsza i najważniejsza uwaga: najpierw instalujemy aplikację, a dopiero później wysyłamy zaproszenia. Nie wiem, czy był to przypadek, jednak sms aktywacyjny przychodził od razu jedynie do tych osób, których numery telefonów nie znalazły się na mojej liście zaproszonych. W przypadku użytkowników, którym najpierw wysłałem zaproszenia, czas oczekiwania na potwierdzenie numeru z kilku sekund (tak jak było w moim przypadku) wydłużył się do przeszło pół godziny. Kiedy jednak udało się pokonać pierwsze problemy, przystąpiliśmy do dalszych testów. Zapraszając wybrane osoby do kręgu naszej „rodziny” możemy zdecydować, czy będzie to nasz podopieczny czy opiekun. Różnica polega na tym, że ten pierwszy nie widzi na mapie tego drugiego. Muszę przyznać, że o ile nie mamy przed sobą skrzętnie ukrywanych tajemnic i sekretów, można by zrezygnować z podobnego rozwiązania i pozwolić użytkownikom widzieć się nawzajem. Myślę, że dziecko z utęsknieniem czekające na rodzica w szkole lub innym miejscu również byłoby zadowolone mogąc śledzić zbliżających się mamę lub tatę. Tu jednak, jeśli chcemy śledzić się nawzajem, musimy wysłać dwa oddzielne zaproszenia: opiekuna i podopiecznego, co nie do końca wydaje się być wygodnym i prostym rozwiązaniem. Wiedząc już, gdzie znajdują się osoby dodane do kręgów naszych bliskich, twórcy aplikacji udostępnili kilka dodatkowych opcji, które faktycznie mogą się nam przydać w codziennym życiu. Pierwszą z nich jest komunikator umożliwiający wymianę wiadomości. Dodatkowo apka została wzbogacona o funkcję nadania wiadomości SOS, czyli szybkiego wezwania pomocy oraz krótkich gotowych wiadomości obejmujących naszą lokalizację i krótką notkę w stylu „już jadę” albo „właśnie wychodzę”. Kolejnym ciekawym elementem aplikacji jest wyznaczanie stref bezpieczeństwa. Jeśli nasze dziecko oddali się poza określony obszar, na nasze urządzenie mobilne zostanie natychmiastowo wysłana informacja z aktualną lokalizacją. Warto tu również dodać, że sprawdzałem aplikację pod kątem dokładności i faktycznie adresy prawie zawsze zgadzały się z faktyczną lokalizacją osób, z którymi się komunikowałem.  Aplikacja do 2 sierpnia dostępna jest za darmo. Później przyjdzie nam zapłacić 6 ZŁ za miesięczną subskrypcję każdego użytkownika. Kwota ta na pewno jest do przyjęcia w przypadku rodziny 2+1, jednak moim zdaniem w rodzinach wielodzietnych może okazać się nieco za wysoka. Obecnie aplikacja jest dostępna tylko na urządzenia wyposażone w system Android, jednak jak zapewniają twórcy, aplikacje na Windows Phone oraz iOS ukażą się już niebawem. 