03.09.2012 Kto nie oglądał Star Wars, no kto? Ten moment, w którym przez kosmos przelatują złociste (a właściwie żółte) napisy zwiastujące rys fabularny w takt nieśmiertelnego motywu muzycznego, pamięta chyba każdy. Prawdziwa magia kina. Teraz zaś każdy może stworzyć sobie taką czołówkę w kilka minut dzięki specjalnej aplikacji. Nazywa się Star Wars Crawl Creator i jeżeli nie jest aplikacją, którą powinien mieć każdy fan Star Wars, to nie wiem co nią jest (trochę przesadzam oczywiście). Tak czy owak, aplikacja ta to prosty kreator, dzięki któremu można stworzyć własną Star Warsową czołówkę i posłać ją w świat. Jej obsługa jest banalna. Po uruchomieniu aplikacji dostajemy oczywiście widok kosmosu, po którym sunąć będzie nasz tekst. W lewym górnym rogu znajduje się księżyc, po kliknięciu w który wyświetlą nam się narzędzia do stworzenia naszej czołówki. Najważniejszy jest oczywiście tekst. Mamy tutaj 4 rodzaje wyświetlanego tekstu: intro, logo, tytuł epizodu i sama treść. Każdy z tych elementów różni się wyglądem, ale oczywiście zachowany jest w konwencji Star Wars. Ustalamy więc wszystkie elementy, wpisujemy tekst i gotowe.  Po stworzeniu napisu możemy zobaczyć, przesuwając palcem, jak się będzie przemieszczał, lub również uruchomić podgląd wideo. Dodatkowo warto nasz napis wyposażyć w odpowiedni motyw muzyczny, aby śmigającym w otchłań kosmosu literom coś przygrywało. Gdy skończymy nasz projekt, możemy go oczywiście wysłać przez różne social media, mailem czy wiadomością, ale najlepszą dla mnie funkcją tej aplikacji jest możliwość stworzenia filmiku, który potem możemy umieścić w sieci. Wygląda to naprawdę fajnie i sprawia sporo radości.  Nie ma różny bez kolców i bez wątpienia można by chcieć kilku dodatkowych funkcji, jak chociażby określanie rozmiaru czcionek. Poza tym aplikacja działa trochę wolno, choć raczej się nie zacina. Generalnie Star Wars Crawl Creator ma pozwolić nam na stworzenie kultowej czołówki na własną modłę i z tego zadania wywiązuje się w 100%, więcej w sumie nie trzeba. I byłbym w 100% zachwycony tą aplikacją, która dostarcza sporo frajdy, gdyby nie fakt, że za tego prostego kreatora twórcy wołają prawie 3 euro. Według mnie Star Wars Crawl Creator nie jest wart tych pieniędzy, choć bez wątpienia znajdą się fani serii, którzy chętnie za to zapłacą. Na szczęście obecnie aplikację można dorwać za darmo, więc warto pobrać i wypróbować. Ocena: 4 