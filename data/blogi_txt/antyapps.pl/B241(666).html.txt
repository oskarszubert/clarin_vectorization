10.10.2011 Android jako mobilny system operacyjny posiada oczywiście obsługę wiadomości SMS, jednak domyślna aplikacja zajmująca się tym tematem dla niejednego pozostawia wiele do życzenia. Powstało sporo programów, mających w zamyśle twórców dać użytkownikom większe możliwości odnośnie wiadomości SMS, jednak większość z nich jest przeładowana, przez co działa naprawdę wolno. Problem ten nie dotyczy ChompSMS, który jest szybki, a jednocześnie naprawdę funkcjonalny. Podobnie jak w przypadku domyślnej przeglądarki w Androidzie, aplikacja zarządzająca wiadomościami SMS dla wielu użytkowników jest pod względem funkcjonalności niewystarczająca. Jako jedna z wielu firm, Delicious Inc. postanowiła rozwiązać ten problem. Moim zdaniem to właśnie im wyszło to najlepiej, wszak testowałem już kilka aplikacji tego typu i to właśnie ta pomimo sporej liczby funkcji działała najszybciej. Co daje nam instalacja ChompSMS? Lista wątków jest wzbogacona o zdjęcie kontaktu, z którym korespondujemy, sama konwersacja przedstawiona jest w formie różnokolorowych chmurek znanych z iPhone, zyskujemy także dostęp do nowych emotikon czy też widżetów do umieszczenia na ekranie głównym. Oprócz tego naprawdę użyteczną funkcją aplikacji jest popup wyskakujący na ekranie, gdy dostaniemy nową wiadomość. Nie tylko dobrze wygląda, ale jednocześnie spełnia w pełni swoje zadanie. Standardowo odpowiedź na wiadomość SMS wymaga od użytkownika przejście do odpowiedniej aplikacji, podczas gdy w tym przypadku możemy odpowiedzieć za pomocą popupu – funkcja Reply. Oprócz tego twórcy wdrożyli swój własny system krótkich wiadomości, będący jednym ze źródeł przychodu. Użytkownicy ChompSMS mogą przesyłać wiadomości za pomocą internetu. Usługa TextFreek działa w oparciu o prawdziwe numery telefonów, dlatego nie jest tutaj wymagane spamiętywanie loginów naszych znajomych. Wiadomości przesyłane w ten sposób teoretycznie są darmowe, wszak wykorzystujemy transfer danych via internet, jednak tutaj pojawia się właśnie model biznesowy twórców – korzystanie z TextFreek wymaga zakupu kredytów. Usługa może być szczególnie interesująca dla posiadaczy planu abonamentowego z dużym limitem przesyłanych danych oraz osób, które często wysyłają wiadomości SMS do osób za granicą. Wadą aplikacji jest brak polskiej wersji oraz reklama w oknie wątków, której usunięcie wymaga wpłacenia datku na rzecz twórców programu. 