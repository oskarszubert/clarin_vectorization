22.11.2012 Pobudka, szczególnie ta poranna, potrafi być traumatycznym przeżyciem. Nikt chyba nie lubi wstawać skoro świt, choć zapewne i ranne ptaszki są wśród nas. Podnoszenie się z łóżka jest niczym wspinaczka na Mountain Everest albo wyprawa w poszukiwaniu świętego Graala. Budzik więc odgrywa w naszym życiu niebagatelną rolę, choć pewnie większość z nas go po prostu nienawidzi. Tak czy owak, dobrze mieć pod ręką dobry alarm. Dlatego dzisiaj proponuję przyjrzeć się ciekawej aplikacji Alarm Clock Rio, którą można uznać za nasze poranne centrum pobudki. Na co pozwala nam ta aplikacja i jak wygląda? Generalnie mamy dwa różne widoki w Alarm Clock Rio, nader cieszące oko: klasyczny z przeskakującymi godzinami i LCD. Oczywiście zadaniem budzika jest budzenie nas, więc zobaczmy, co możemy ustawić w tej aplikacji. A jest tego całkiem sporo. Oczywiście ustawiamy godzinę, nazwę budzika, powtarzalność alarmu, głośność, wibrację czy drzemkę. Możemy również ustawić dźwięk naszego budzika. I tutaj mamy do wyboru, poza klasycznymi dźwiękami, dostęp do naszego iPoda i naszej muzycznej biblioteczki. Nic tak nie budzi z rana jak kawał ciężkiego metalu włączony na pełen regulator. Oprócz możliwości ustawiania muzyki na życzenie aplikacja może wyświetlać nam również pogodę. Wystarczy dać jej dostęp do naszej lokalizacji i na głównym ekranie zobaczymy temperaturę i poziom zachmurzenia. W ten sposób, po przebudzeniu od razu wiemy, co nas czeka za oknem, bez podnoszenia żaluzji. Również wyłączanie alarmu jest dość dobrze rozwiązane, u góry mamy guzik do całkowitego wyłączenia, u dołu do drzemki. Niestety, aby to zrobić, najpierw musimy odblokować sam telefon, więc o jeden ruch więcej, niż potrzeba. To w przypadku, jeżeli aplikacja jest uruchomiona, jeżeli działa w tle, to wyskakuje powiadomienie i przesuwając je na ekranie wyłączamy budzik, ale w tym przypadku muzyczki już nie ma. Twórcy aplikacji dodali jeszcze do naszego budzika… latarkę. Jeżeli potrząśniemy telefonem, ta się uruchomi. W sumie, obecnie, kiedy człowiek wstaje, gdy jeszcze jest ciemno, może to być całkiem przydatne. Co mogę więcej napisać o tej aplikacji? Alarm Clock Rio to całkiem dobry produkt, ładnie zrobiony, stabilnie działający, pozwalający wykorzystywać naszą muzykę do porannego budzenia i mający jeszcze kilka ciekawych opcji. Szkoda tylko, że nie spisuje się aż tak dobrze po zablokowaniu ekranu. Niemniej jednak można go wypróbować, zwłaszcza, że teraz jest za darmo. 