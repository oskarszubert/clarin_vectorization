16.04.2013 Gry strategiczne nie są moim konikiem. Co prawda zdarzały się w historii medium tytuły z tego gatunku, przy których spędziłem długie godziny, jednak z porównaniem do reszty jest ich stosunkowo niewiele. Grove Keeper to, jakby nie patrzeć, strategia czasu rzeczywistego wspomagana przez czary i moc natury. Bardzo przystępna, wciągająca i wymagająca sporej podzielności uwagi. Jedna z tych, od których naprawdę trudno było mi się oderwać… Produkcja pokazuje jakie siły drzemią we władaniu naturą, bo to głównie ona wspomaga nas w walce. Roztrzaskane głazy ustawione tak, by stanowiły dla nas tarczę obronną, rośliny związujące i spowalniające wroga czy ciskające w nich pioruny — już na początku widać, że bez niej nasze zadanie byłoby o niebo trudniejsze. Tak, to prawda, mamy do dyspozycji również armię pomagierów która ostrzeliwuje oprawców, jednak sama nie dałaby sobie rady — wróg w każdej z rund ma zdecydowaną przewagę liczebną. Robimy zatem wszystko, by nie dać zburzyć konstrukcji w której schronienie znalazł bohater opowieści i wyjść z opresji cało.  Na starcie wroga armia napiera tylko z jednej strony, wraz kolejnymi planszami jednak zadanie staje się o wiele bardziej skomplikowane, przez co podzielność uwagi jest niezbędna jeśli chcemy wyjść z potyczki obronną ręką. W tym samym momencie musimy kontrolować wszystkie możliwe strony, wskazywać kolejne cele i wykonywać gesty na które reagują władane przez nas jednostki oraz wspomniane już siły natury. Całość idealnie komponuje się z panelami dotykowymi, gdzie mażemy po ekranie w łatwy sposób wydając polecenia kolejnym obiektom.  W grze dostępnych jest osiem rozdziałów, z czego w każdym czeka na nas zestaw zadań. W sumie sporo godzin główkowania, szukania odpowiedniej techniki podczas walki na śmierć i życie. A jeśli wciąż wam będzie mało, zawsze możecie podjąć wyzwanie w trybie survivalu. Co ciekawe, w ramach transakcji wewnątrz aplikacji możemy jedynie nabyć opcję odblokowania dostępu do wszystkich leveli, nie ma tam żadnego sklepu, który pozwoliłby na ułatwienia rozgrywki. To bardzo duży plus w dobie nieustannie oferowanych ulepszeń i pomocy, by gra przeszła się sama, jeśli tylko odpowiednio dużo w nią zainwestujemy.  Pod względem technicznym Grove Keeper prezentuje bardzo wysoki poziom — zarówno wektorowy, estetyczny styl, jak i przyjemna dla ucha, lekka muzyka wypadają bardzo pomyślnie. Sterowaniu opartemu o kilka prostych gestów również nic nie mogę zarzucić, bo nawet przy natłoku wrażeń na ekranie wszystko działa jak powinno. Mimo że, jak wspomniałem wyżej, fanem strategii nie jestem, to tej produkcji udało się mnie wciągnąć na dłużej, co jest naprawdę niezłym wyczynem w ostatnim zalewie świetnych gier, przez co nie mogę jej nie polecić. Zarówno miłośnikom gatunku, jak i tym od niego stroniącym. Szczególnie, że gra wciąż dostępna jest za darmo zarówno w wersji zwykłej jak i HD. 