27.01.2014 Hej Amigo, jesteś gotowy na przygodę?! Jeżeli odpowiedziałeś twierdząco, to najwyższy czas byś poznał Pancho, którego pasją jest zdobywanie najwyższych i najtrudniej dostępnych miejsc na świecie. Co więcej, nie wspina się na nie tradycyjnym sposobem lecz przy pomocy… dwóch balonów. Amigo Pancho to klasyczny przedstawiciel lubianego przez graczy i cieszącego się ogromną popularnością na urządzeniach mobilnych gatunku puzzle z elementami fizyki. Produkcji tego rodzaju mamy w AppStore całe mnóstwo (wystarczy wspomnieć chociażby popularne Where’s My Water czy Cut the Rope), ale tych którym udało się zaistnieć w świadomości graczy jest tak naprawdę niewiele. Przekonajmy się czy bohater dzisiejszego wpisu ma szansę dostać się do tego wąskiego grona.  Zadanie postawione przed użytkownikiem jest jasne – rozgrywka polega na zabezpieczeniu trasy, jaką będzie poruszał się nasz bohater w drodze na szczyt. Jak już wcześniej wspomniałem Pancho, jako środek transportu wykorzystuje balony, dzięki którym może dostać się w niemal dowolne miejsce. A raczej mógłby, gdyby nie cała masa pułapek i wrogo nastawionych istot, na które kolorowe balony działają niczym płachta na byka. W tym miejscu czas na Twój ruch drogi graczu, tylko od Ciebie zależy, w jakim stopniu oczyścisz z przeszkód drogę, którą będzie poruszał się nasz bohater.  Amigo Pancho to gra niezwykle urozmaicona. Niemal każdy poziom oferuje nowe wyzwania – od prostych, po całkiem skomplikowane i wymagające wykonywania wielu czynności w ściśle określonych odstępach czasu. Pierwsze etapy polegają na prostym torowaniu drogi: przekopywaniu tuneli, usuwaniu skupisk dzikich pszczół czy najzwyklejszym unikaniu ostrych jak brzytwa ostrzy. Z czasem zadania stają się bardziej skomplikowane, a co za tym idzie, trudniejsze – zaczynamy operować dźwigniami, przekładniami, dmuchawami i całą resztą mniej lub bardziej skomplikowanych narzędzi. Niezbędna staje się dobra koordynacja, refleks i odrobina logicznego myślenia. Oprawa Amigo Pancho jest przyzwoita. Nie jest to może poziom Cut the Rope, ale i tak jest dobrze. Najważniejsze, że grafika jest czytelna, co w przypadku gier mobilnych nie zawsze jest regułą. Podczas zabawy przygrywać nam będzie przyjemna i nie męcząca muzyka, która szybko wpada do głowy i pozostaje w niej na dłużej. Twórcy gry nie zapomnieli o technicznych drobiazgach, które pozwalają odbierać Amigo Pancho, jako tytuł dopracowany. Gra dostępna jest w wersji uniwersalnej pozwalającej zainstalować ją na urządzeniach o mniejszej oraz większej przekątnej ekranu, obsługiwana jest również usługa iCloud, dzięki której postępy w grze są automatycznie synchronizowane pomiędzy urządzeniami, na których ją zainstalowaliśmy. 