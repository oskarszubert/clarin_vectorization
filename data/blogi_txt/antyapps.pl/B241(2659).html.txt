02.02.2014 Ciepły wiosenny dzień. Przyjemne podmuchy rozgrzanego powietrza, zapach budzącej się do życia natury i dziewczyny, które wreszcie zrzuciły ciężkie, zimowe ubrania. Czyż istnieje lepsza pora na podryw? Prawdopodobnie nie, przynajmniej z punktu widzenia naszego bohatera — tytułowego hipstera. Tym razem podryw się nie udał. Nie wnikajmy czy powodem odrzucenia był nieodpowiedni moment, zły nastrój wybranki, czy nie najwyższych lotów tekst mający być początkiem flirtu. Faktem jest, że nasz hipster został odesłany z kwitkiem i to dosłownie. Jego wybranka okazała się mistrzynią sztuk walki, czego nie omieszkała zaprezentować. Hipster został potraktowany z buta. Teraz leci, a upadek jest nieunikniony i z pewnością będzie bolesny. Tylko od Ciebie drogi użytkowniku zależy to, czy zderzenie z ziemią nadejdzie prędzej czy później. Im później tym lepiej, ale tego chyba nie muszę dodawać, prawda?  Rozpaczliwe machanie rękami jest skuteczne tylko na krótką metę, ale dzięki bonusom w postaci tajemniczych skrzydeł mamy możliwość przedłużenia podniebnych wojaży hipstera. Podobną funkcję spełniają przeróżne elementy otoczenia, od latarni, poprzez samochody, rowery, betoniarki, balony i wiele, wiele innych.  Gra się przyjemnie, ale wiele oryginalności w Hipster Smackdown nie uświadczymy. Podobnych produkcji znajdziemy w AppStore bez liku, a ta wyróżnia się jedynie charakterystycznym bohaterem i całkiem przyjemną oprawą. Czy to wystarczy, by poświęcić jej kilka chwil? Moim zdaniem tak:) 