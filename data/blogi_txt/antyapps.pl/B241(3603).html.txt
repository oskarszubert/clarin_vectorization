25.04.2013 Rysunkowe gify, jakie towarzyszyły stronom internetowym z pogranicza lat dziewięćdziesiątych i nowego millenium, na szczęście w większości przypadków bezpowrotnie odeszły w niepamięć. Na fali popularności serwisów takich jak Tumblr czy Soup.io pojawiły się jednak inne ruchome obrazki. Coraz częściej na tablicach naszych znajomych spotykamy klatki z filmów, zapętlone sceny albo zdjęcia z ruszającymi się elementami zapisane w formacie GIF. Jeśli chcecie stworzyć takie poklatkowe animacje z poziomu waszych mobilnych urządzeń zachęcam do pobrania aplikacji GIF Camera. Aplikacja to najprostsze narzędzie do tworzenia animowanych obrazków, jakie można sobie wyobrazić. Wystarczy nakręcić filmik, wybrać ilość klatek i nowy GIF jest praktycznie gotowy. Tak samo postępujemy, jeśli animację tworzymy z oddzielnych zdjęć. Animacje możemy także tworzyć wykorzystując filmy jakie wcześniej posiadaliśmy w zasobach naszego tabletu lub smartfonu. Dodatkiem jest możliwość odtworzenia całości od tyłu oraz zmiana szybkości wyrażona w ilości klatek na sekundę. Aplikacja dobrze radzi sobie z krótkimi animacjami. Problem pojawia się, jeśli zwiększymy długość “filmiku” do 60 klatek, czyli maksimum oferowanego przez program. Ostrzeżenie pojawiające się na ekranie dotyczące zawieszenia telefonu lub aparatu podczas tworzenia tak długich ujęć niestety sprawdza się w praktyce i najdłuższy GIF, jaki udało mi się stworzyć bez samoczynnego wyłączenia się apki, miał niespełna 30 klatek. Urozmaiceniem aplikacji jest dział Funny Gifs, gdzie możemy obejrzeć animowane obrazki odnalezione w sieci przez twórców apki. Nie wnosi to jednak zbyt wiele do atrakcyjności GIF Camera i moim zdaniem twórcy mogli postawić na dodatkowe funkcje edycyjne, zamiast tworzyć skromną galerię gifów powszechnie dostępnych w sieci.  GIF Camera był w moim przypadku substytutem aplikacji Cinemagram, która jak sama nazwa wskazuje jest “ruchomym” odpowiednikiem Instagramu. Android 2.3.3, na którym zwykle testuję aplikacje, nie jest już niestety zgodny z wymaganiami wspomnianej apki, stąd wybór padł na prostszą wersję programu o podobnej funkcjonalności. GIF Camera pozbawiony jest niestety wszelkich filtrów i innych dodatków upiększających animacje, dlatego korzystając z niej czułem pewien niedosyt. Jeśli jednak nie potrzebujecie skomplikowanego narzędzia do animowania nieruchomych obrazów lub wycinania krótkich fragmentów waszych filmów, myślę, że GIF Camera powinien się sprawdzić. 