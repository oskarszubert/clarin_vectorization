03.10.2013 Od momentu wprowadzenia do Gmaila zakładek twórcy raczej nie zaskakiwali nas dużymi nowościami. Zmieniło się to wraz z wydaniem wersji numer 4.6, w której całkowicie odmieniono widok konwersacji, a także dopracowano funkcje wysyłania i synchronizacji. Wszystko to sprawia, że Gmail dla Androida znacząco zyskał na funkcjonalności. Dotychczas widok konwersacji w Gmailu nie należał do szczególnie intuicyjnych. Wiadomości były dość niechlujnie pozwijane, a znalezienie konkretnych pozycji graniczyło z cudem. Szczerze powiedziawszy zniechęcało mnie to całkowicie do prowadzenia jakiejkolwiek wymiany e-maili z poziomu smartfona. W nowej wersji twórcy wprowadzili jednak szereg usprawnień. Temat wiadomości wraz z przypisanymi jej etykietami przypięto na samej górze. Poniżej znajdziemy zaś zwiniętą listę starszych e-maili. Kluczowe znaczenie odgrywa tutaj ten najnowszy, który widać od razu po otworzeniu wątku. Przeglądając całą historię rozmowy można łatwo zorientować się, dzięki awatarom oraz dość wyraźnie oznaczonym datom. Całość jednocześnie sprawia wrażenie ładniejszej, na co zapewne mają wpływ charakterystyczne, znane m.in. z Google Now karty. Oczywiście nowy widok konwersacji to nie jedyna nowość w wersji 4.6. Poprawiono tutaj ponadto zaznaczanie wątków do usunięcia lub oznaczenia etykietą. Teraz każde naciśnięcie palcem awatara, sprawi, ze pojawi się na jego miejscu wyraźny ptaszek komunikujący nam o zaznaczeniu. Jest to o wiele bardziej transparentne niż wcześniej. Twórcy usprawnili również proces wysyłania. Teraz wiadomości, które z jakiś powodów nie zostały dostarczone do adresata (brak łączności lub kiepski transfer) zostaną wyraźnie oznaczone w folderze „Do wysłania”. Dzięki temu mamy większą szansę na to, że nie przeoczymy takich sytuacji i zawsze będziemy mogli odpowiednio wcześnie zareagować. Delikatne zmiany wprowadzono również do funkcji synchronizacji. Ograniczają się one tutaj właściwie do wyświetlania specjalnego powiadomienia na szczycie listy wątków o wyłączeniu tej funkcji w naszym urządzeniu. Gmail pozwala teraz szybko ją aktywować bez konieczności grzebania w ustawieniach.  Z pozostałych nowości warto wymienić ciemniejsze ikonki w interfejsie, a także wyświetlanie poprawnych awatarów w powiadomieniach na pasku stanu. Jako ciekawostkę dodam, że Gmail 4.6 jest pierwszą wersją, w której zasobach znaleziono pliki sugerujące rychłe wprowadzenie reklam do aplikacji. Mają one mieć formę zbliżoną do wiadomości sponsorowanych, które od pewnego czasu są wyświetlane w wersji przeglądarkowej. Zmiany w wydaniu 4.6 trzeba ocenić jak najbardziej na plus. Widok konwersacji w końcu został uporządkowany i nie przyprawia o zawrót głowy. Wprowadzono też szereg pomniejszych poprawek i usprawnień, które jednak w jakiś szczególny sposób nie wpływają na komfort użytkowania programu. Są jednak ważne, bo łącznie sprawiają, że Gmail dla Androida jest produktem coraz bardziej dopracowanym. 