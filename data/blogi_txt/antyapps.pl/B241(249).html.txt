31.01.2013 Pierwszy miesiąc nowego roku za kilkanaście godzin stanie się przeszłością. W ciągu ostatnich czterech tygodni przetestowaliśmy przeszło 100 aplikacji i gier przeznaczonych na urządzenia z systemem iOS. Wybór najlepszych z tego licznego grona nie był łatwy.  The Photo Cookbook to jedna z najlepszych książek kucharskich na iOS. Aplikacja prezentuje się niezwykle estetycznie i jest zmyślnie zaprojektowana. Każdy przepis zilustrowany został krok po kroku wysokiej jakości fotografiami. Program wyjątkowo dobrze prezentuje się na większym ekranie iPad’a – korzystanie z niego podczas przygotowywania potrawy jest bardzo wygodne i intuicyjne. Aplikację polecamy szczególnie osobom ze smykałką  do gotowania!  Om Nom: Candy Flick to najnowsze dzieło twórców kultowego Cut The Rope. Aplikację traktuję bardziej jako prezentację możliwości współczesnych urządzeń mobilnych niźli pełnoprawną grę. Oddam tutaj głos Pawłowi, który testował nowego Om Nom’a na początku stycznia: (…) Przy pierwszym uruchomieniu gry Om Nom: Candy Flick program poprosi nas o wydrukowanie specjalnej „maty” – choć równie dobrze możemy wyświetlić ją na ekranie innego urządzenia np. iPada. Gdy ten krok mamy już za sobą, zabawa rozpoczyna się na dobre. Namierzamy kamerą wydrukowany kwadrat by chwilę później w jego miejscu pojawił się nasz stary, dobry, trójwymiarowy i jeszcze bardziej żądny cukierków przyjaciel z Cut the Rope. Co dalej? Mamy pięć cukierków, które musimy wyrzucić w kierunku zielonego stworka. W zależności od tego jak daleko będziemy znajdować się od pozycji Om Noma, a także pod jakim kątem się w stosunku do niego znajdujemy celne rzuty premiowane są inną ilością punktów. (…) Zabawa, choć stosunkowo szybko się nudzi, jest pierwszorzędna. Aplikację warto ściągnąć by przekonać się jakie możliwości drzemią w nowoczesnych smartfonach i tabletach. TVShow Time czyli najlepszy mobilny asystent, który poinformuje nas o zbliżających się telewizyjnych premierach amerykańskich i brytyjskich seriali doczekał się niedawno sporej aktualizacji. Aplikacja zyskała nowy, bardzo udany wygląd oraz rozbudowane funkcje społecznościowe. Najbardziej wartościowymi funkcjami w TVShow Time są bez wątpienia: zawsze aktualny kalendarz nadchodzących premier oraz asystent, który zaproponuje seriale odpowiadające gustom użytkownika.  Amelia i Postrach Nocy to najpiękniejsza i najbardziej klimatyczna interaktywna historia, z jaką miałem do czynienia na iPadzie. Świat wykreowany przez polskie studio OhNoo zachwyca, uczy i bawi. Niezwykła surrealistyczna konwencja graficzna opowieści sprawia, że Amelia na długo pozostanie w naszej głowie. Ogromną zaletą aplikacji są dwie wersje językowe: polska i angielska.  Yesterday to przedstawiciel gatunku będącego obecnie nieco na uboczu czyli klasycznych przygodówek. Największymi zaletami tytułu są: klimat i ciekawie zarysowana fabuła. Bardzo dobrze prezentuje się również muzyka oraz statyczne elementy graficzne. Niestety niewielki ekran większości smartfonów nie pozwala w pełni cieszyć się grą, dlatego tytuł ten polecam przede wszystkim posiadaczom tabletów.  My Dashboard nie jest aplikacją doskonałą, ale pewne braki nadrabia unikalną funkcjonalnością. Program jest swego rodzaju wirtualnym kokpitem dla naszego iPad’a lub iPhone’a. Z jego pomocą możemy kontrolować praktycznie wszystkie najpopularniejsze kanały społecznościowe, prognozę pogody, rss-y, oraz wybrane serwisy internetowe. Dzięki My Dashboard wszystkie potrzebne informacje wyświetlane są na jednym, w pełni konfigurowalnym ekranie. Aplikacja ma pewne problemy ze stabilnością, która ma zostać poprawiona przy okazji kolejnej aktualizacji.  Slingshot Racing to najlepsze mobilne wyścigi w jakie miałem przyjemność grać. Szalona jazda po steampunk’owych trasach wciąga i zachwyca. Na uwagę zasługuje przede wszystkim rewolucyjny system sterowania, inny od wszystkiego co dotychczas widzieliśmy w tej materii. Ten niesamowicie grywalny tytuł dostaje dodatkowego kopa w trybie wieloosobowym – przy jednym tablecie/smartfonie może zasiąść jednocześnie aż czterech graczy. Polecam!  Vine to prawdopodobnie najgłośniejsza premiera pierwszego miesiąca 2013 roku. Za aplikacją stoi ekipa odpowiedzialna za Twitter’a, co już na wstępie daje usłudze dobry start. Wideo-Twitter wygląda świetnie i jest bardzo intuicyjny w obsłudze. Na uwagę zasługuje przede wszystkim rewelacyjny sposób rejestrowania materiału – przyłożenie palca do ekranu aktywuje kamerę, natomiast cofnięcie – dezaktywuje. Prościej się już chyba nie da. Czy sam pomysł się przyjmie – to już zweryfikują użytkownicy z całego świata. Nam się podoba! 