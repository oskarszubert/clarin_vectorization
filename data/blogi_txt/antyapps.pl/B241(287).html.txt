24.10.2012 Wczoraj miejsce miała konferencja Apple, na której przedstawiono nowe urządzenia, w tym długo wyczekiwanego iPada mini. Ale czym byłby iPad, a właściwie ebooki na iPadzie, bez aplikacji iBooks? Dlatego też Apple zaktualizowało swoją aplikację do wersji 3.0. Jeżeli oczekujecie rewolucji, to jej nie będzie. Co nie znaczy, że aktualizacja nie niesie nowych i pożytecznych funkcji. Jedną z najważniejszych zmian w iBooks jest głębsze  połączenie tej aplikacji z iCloud. Jest to chyba najistotniejsza nowość – od teraz, oprócz synchronizacji  zbiorów, ale również zakładek oraz notatek via iCloud, aplikacja pokazuje również wszystkie zakupione rzeczy dostępne w chmurze. W tym miejscu zabrakło mi jednak możliwości wyświetlania owych zbiorów chociażby w iCloud.com czy synchronizacji notatek z notatnikiem.   Oprócz tego wprowadzono kilka zmian w samym wyświetlaniu książek. Przede wszystkim wprowadzono widok ciągłego przewijania. Jeżeli męczy Was animacja udająca przerzucanie kartek i wolelibyście scrollować ebooka w dół, teraz będziecie mieć taką okazję. Dodano również możliwości dzielenia się zaznaczonym tekstem przez maila, SMSa, Twittera czy Facebooka.    Bardzo fajną opcją jest możliwość automatycznego update’u książki. Jeżeli damy dostęp do naszych książek, to w momencie kiedy wydawca danego tytułu naniesie na niego poprawki, albo doda jakieś usprawnienia czy rozdziały, może nam automatycznie zaktualizować zakupioną książkę. Szczególnie pożyteczne może to być w dziedzinie podręczników, gdzie wiedza bardzo szybko się dezaktualizuje. Jednak, mając coś w sobie z cynika, obawiam się raczej, że twórcy podręczników niechętnie będą korzystać z takiej opcji, w końcu zarabiają często na tym, że co roku wydają dany tytuł wzbogacony jakimiś dodatkami i dzięki temu podkręcają sprzedaż. No chyba, że Apple ich do tego zmusi, zobaczymy. Na koniec wspomnę jeszcze o wprowadzaniu szukania definicji w języku niemieckim, francuskim, hiszpańskim, japońskim i chińskim.   Jak wspomniałem wcześniej, nowa wersja iBooks nie niesie rewolucyjnych zmian. Właściwie, to jest to tylko kosmetyka, nie licząc oczywiście synchronizacji z iCloud. Osobiście jednak uważam, że iBooks jest jedną z lepszych tego typu aplikacji na rynku i będzie świetnie sprawdzać się na iPadzie mini. Czekam mimo to na lepszą synchronizację iBooks z innymi aplikacjami, jak chociażby ze wspomnianym notatnikiem, ale również z aplikacjami z pakietu iWorks. 