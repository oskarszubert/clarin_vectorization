27.09.2013 Mazanie po tablicy — masa frajdy. A jeszcze więcej kurzu, pyłu i brudu. Jeśli nie macie chęci, cierpliwości, albo najzwyczajniej w świecie możliwości zaoferowania swoim pociechom klasycznej, szkolnej tablicy wraz z zestawem brudzących kred, warto rozważyć opcję z… instalacją odpowiedniej aplikacji. W tym wypadku — po prostu Bord. Nie jest to nic rozbudowanego, nawet jak na standardy programów do rysowania których targetem są najmłodsi. Ot, po prostu — ekran zamieniamy na zieloną lub czarną tablicę, zaś w dolnej części ekranu wybieramy spośród przybornika narzędzie: kredę w jednym z sześciu kolorów, lub gąbkę do wycierania. Bonusowo możemy także pokombinować z ich grubością — tutaj autorzy aplikacji dali nam do wyboru trzy warianty. Palcem, czy też specjalnym stylusem — w zależności od preferencji, rysujemy co nam się tylko podoba. Następnie efekty naszych twórczych zabaw możemy zapisać w pamięci urządzenia lub bezpośrednio udostępnić w najpopularniejszych serwisach społecznościowych czy też posłać mailem.  Autorzy dali nam również do wyboru zestaw kilku grafik, których powstawanie od podstaw możemy zobaczyć klikając na wskazany rysunek. Wówczas włącza się jeszcze opcja przyspieszania animacji. I to byłoby już na tyle :) Nie jest to nic odkrywczego ani specjalnie wciągającego. Efekt mazania kredą przypomina mi zabawy w starym MS Paint, kiedy to tworzyło się sprayem najróżniejsze kształty po ekranach, wówczas jeszcze, monitorów CRT. Prosta i niewymagająca, ale może dla którejś z Waszych pociech okaże się na tyle wciągającą, że inne, nawet te bardziej rozbudowane rozwiązania, okażą się zbędne. Aplikacja dostępna jest w AppStorze w wersji uniwersalnej, za którą przyjdzie nam zapłacić 0,89 euro. Jeżeli się pospieszycie, macie szansę załapać się na promocję, w której grę można pobrać za darmo. 