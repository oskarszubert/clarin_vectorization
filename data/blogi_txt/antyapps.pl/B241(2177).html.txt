27.08.2013 O projektowaniu logotypów napisano z pewnością spory stos książek, że już o publikacjach w sieci nie wspomnę. To trudna sztuka, w której tajniki zagłębiać się teraz, pozwolicie, nie będę. Nie jestem specjalistą, ale by przyciągnąć do produktu, takowe musi być wyraziste i jakoś nawiązywać do marki. Logo Maker, mimo że jest dość rozbudowaną aplikacją, w kategoriach „poważnych” pomocy dla reklamy traktować nie przystoi. Ale jeżeli potrzebujecie tylko nowego, przebojowego dodatku na Wasze blogi czy w inne „małe” miejsca, to czemu by nie dać mu szansy?! Najbardziej rozbudowanym elementem Logo Makera jest zakładka związana z zabawami typograficznymi. Po dodaniu tekstu możemy nie tylko zmienić czcionkę oraz kolor, ale także dodać cień, blask, obrys (także podwójny!), pobawić się odstępami między literami, a nawet wypełnić je gradientem czy wybraną grafiką z pamięci naszego urządzenia. Oczywiście nakładane warstwy tekstu możemy dowolnie przenosić po planszy i dostosowywać do naszego widzimisię. Oczywiście sam tekst to jeszcze nie wszystko. W aplikacji nie zabrakło obiektów — na te składają się zarówno tła, jak i dodatki które ozdobią dodawane przez nas napisy. Zostały podzielone na kilka działów tematycznych, a oprócz nich możemy zaimportować własne grafiki z biblioteki. Niestety jednak o możliwości ich zaprojektowania za pośrednictwem Logo Makera możemy zapomnieć, całość bazuje jedynie na gotowych już elementach.  Dostępne są też polecenia, dzięki którym zamieniamy obiekty miejscami. Przygotowaną pracę możemy wyeksportować na dwa sposoby. Podstawowy, który zakłada jedynie zapisanie przygotowanej grafiki, oraz troszeczkę bardziej twórczy. Aplikacja pozwala zamieścić przygotowaną przez nas pracę na jednej z zaimplementowanych plansz — ciężarówce, bilboardzie czy w ramce wiszącej na ścianie. Jeżeli uznacie, że materiały w podstawowej wersji programu nie zaspokajają Waszych potrzeb, zajrzyjcie do zaimplementowanego w aplikacji sklepiku. Tam czekają dodatkowe obiekty które możecie wykorzystać w Waszych pracach, a za 0,89 euro możecie dokupić kolejną paczkę czcionek czy dodatkowych bohaterów.  Logo Maker z pewnością nie zastąpi pracy profesjonalnego grafika, jednak nie ma co ukrywać, że jest to dość fajnie radząca sobie aplikacja. W wersji uniwersalnej można ją nabyć w AppStorze za 3,99$ — obecnie trwa promocja, w której dostępna jest za darmo :) 