16.03.2013 Owca i wilk od lat toczą niekończące się boje. W przysłowiach, przypowieściach oraz bajkach często spotykamy się z historiami dotyczącymi tych dwóch gatunków zwierząt. Najczęściej ta pierwsza jest ofiarą, która nie ma szans przeciwstawić się silniejszemu drapieżnikowi. Color Sheep odwraca ten porządek do góry nogami — pod warunkiem, że uda Wam się sprawnie dobierać kolory do tych, które przywdziali wrogowie.  Najważniejsza zasada jaką kierujemy się w grze, to po prostu nie dać się schrupać krwiożerczym wilkom. Jak tego dokonać? Atakować pierwszym. Nasze akcje jednak działają jedynie na zwierzaki, które są tego samego koloru co my, dlatego będziemy musieli niczym kameleon zmieniać barwy wojenne naszej dzielnej owcy. Na ekranie urządzenia umieszczono kilka wirtualnych przycisków, które pomogą nam w metamorfozach. Podstawowe barwy: zielony, niebieski i czerwony przywdziejemy naciskając wcześniej jeden z klawiszy za nie odpowiedzialny, przy okazji korzystając z funkcyjnych przycisków ustalających jakie mają to być odcienie: jasne czy ciemne? Dodatkowym utrudnieniem jest fakt, iż zwierzaki z którymi przyjdzie nam się zmierzyć mają sierść nie tylko w tych trzech kolorach, także musimy przygotować się na mieszanie barw również we własnym zakresie. Na szczęście wszystkie mieszanki i oddziaływania są wyjaśnione w treściwym samouczku — a będzie co spamiętać, w sumie do kombinowania będzie dwadzieścia kolorów! W ramach ułatwienia co jakiś czas podrzucane nam są specjalne przedmioty, które pomagają nam sprawnie rozprawić się ze wszystkimi wilkami, lub w inny sposób urozmaicają zabawę.  Rozgrywka podzielona jest na rundy z falami przeciwników — w każdej z nich kolory są bardziej zróżnicowane, a i zagęszczenie na planszy ciągle się intensyfikuje. Dużym niedopatrzeniem, moim zdaniem, jest brak opcji rozpoczęcia zabawy od trudniejszego poziomu trudności. Ciągłe zaczynanie od zera jest po dłuższych zmaganiach naprawdę męczące i drażni na tyle, że faktycznie odechciewa się grać — tamtejsze partyjki trwają o wiele dłużej, niż zakręcone zmagania w Super Hexagon. Miła produkcja testująca nasz refleks, a co ważniejsze — wykraczająca poza oklepane kryteria infinity runnerów i kolejnych kopii Angry Birds. Dopracowana oprawa audiowizualna i ciekawy pomysł który mieli twórcy z pewnością warte są sprawdzenia na własnej skórze. Grę można kupić zarówno w Google Play (3,14zł) jak i w AppStorze (0,89 euro). 