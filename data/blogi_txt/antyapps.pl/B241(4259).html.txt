05.11.2012 Poniedziałkowy poranek to taki moment w życiu każdego człowieka, w którym prawdopodobnie wszyscy marzymy by podróże w czasie były możliwe i bezpłatne, by znów mieć przed sobą cały weekend. Niestety, na takie udogodnienia przyjdzie nam jeszcze pewnie sporo poczekać. Tydzień temu zachęcałem was do przypomnienia sobie ubiegłych lat zapisanych na serwerach portali społecznościowych z aplikacją Timehop. Dziś, zapraszam na „teleport” z prawdziwego zdarzenia, nawet do roku 1860.  Co oglądało się w roku 1870? Jak wyglądały teledyski nagrane w latach 60tych? Czym żył świat po rozpoczęciu nowego stulecia 1900?  Jakie filmy oglądali nasi dziadkowie? Jak wyglądały reklamy? Podejrzewam, że pytania tego typu męczą nie jednego z was. Do tej pory, by znaleźć archiwalne materiały video z wybranego okresu trzeba było się nieco napracować. Od dziś jest to prostsze niż znalezienie ostatniego klipu Justina Biebera. Zajmujące się projektowaniem aplikacji mobilnych, studio Original Victories Inc. postanowiło zmierzyć się z problemem łatwego zapominania oraz chęciami odkrywania historii w nowoczesny i interesujący sposób. Najnowsza aplikacja sygnowana logo developerów – Video Time Machine – pozwala nam w kilka sekund przeglądnąć bazę ręcznie wyselekcjonowanych materiałów z lat od 1860 do 2012. Obsługa programu jest banalnie prosta. Przed nami dwa „pokrętła” – jeden odpowiadający za rok, drugi za kategorię interesującego nas materiału. Połączenie obu wyświetla w lewym oknie proponowany materiał video. Jest ich oczywiście więcej, by je odkryć wystarczy przeciągnąć palcem po ekranie. Pomocny będzie także przycisk oznaczony ikoną dwóch kostek, który wylosuje dla nas zarówno rok jak i kategorię materiałów. Po kilku minutach z aplikacją, mogę spokojnie stwierdzić, że to program który nie prędko mi się znudzi. Zawierająca obecnie ponad 20 000 filmów baza, to zapewnienie dobrej zabawy na dłuuuugie, długie dni. Oglądanie archiwalnych nagrań to naprawdę niezła rozrywka, zwłaszcza gdy uświadomimy sobie, jak bardzo nie dawno zachwycaliśmy się „szałowymi” na ten czas reklamami nowych samochodów, jakże oryginalnym teledyskami i pełnymi rozmachu zwiastunami nadchodzących produkcji kinowych.  Swoje pięć minut Video Time Machine będzie miała zarówno w rękach nastolatków, jak i nieco starszych użytkowników urządzeń z iOS. Spieszcie się, jeszcze przez kilka godzin program do pobrania jest bezpłatnie. 