22.12.2011 Zenonia to seria od zawsze związana ze smartfonami, chociaż pierwsze wrażenie może tego wcale nie sugerować. Od samego początku Gamevil wzorował się na 16-bitowych częściach kultowego The Legend of Zelda i tak przez kolejne 3 części. Teraz wypuszczono, całkowicie za darmo, część czwartą i zmiany widoczne są przede wszystkim na pierwszy rzut oka. Jest przepięknie.  Zenonia 4 to RPG i to w klasycznym ujęciu – bardzo japoński, chociaż z tego kraju nie pochodzi. Do tego nie reprezentuje nurtu turowego, tylko szybkie, dynamiczne walki w czasie rzeczywistym. Sam mam za sobą dopiero kilkanaście minut rozgrywki, także większych zmian w systemie nie zdążyłem stwierdzić, ale wciąż jest wystarczająco głęboko – mamy kilka klas postaci, masę przedmiotów, sporo statystyk, poziomy… Wszystko to, co w RPG powinno się znaleźć. Ale nie to zaskoczy dotychczasowych fanów serii. Największa zmiana dokonała się w sferze wizualnej. Zupełnie od nowa zaprojektowano postacie oraz tła, wszystko jest w piekielnie wysokiej rozdzielczości i piekielnie ładne. Niezrozumiałą decyzją jest dla mnie brak wersji domyślnie wspierającej iPada. Po uruchomieniu gry na tablecie pozostaje mniejsze bądź większe, ale okienko. Gdy gramy na x2, ekran wygląda przepięknie, a pojawiające się w trakcie rozmów duże rysunki postaci są wręcz obłędne – nie można było tego jeszcze trochę rozciągnąć? Wielka szkoda, może zostanie to z czasem nadrobione.  Z nowości warto jeszcze wspomnieć o nowej arenie PvP, gdzie można teraz zmagać się 2 na 2 z graczami z całego świata. Ale odkrywanie szczegółów jeszcze przede mną. Sam wracam do dopiero co rozpoczętej przygody i zalecam Wam to samo. Takie perełki, porównywalne bez mrugnięcia okiem z pozycjami konsolowymi to wciąż rzadkość. A za darmo? Praktycznie się nie zdarzają. Grać! Zenonia 4 jest do pobrania stąd. 