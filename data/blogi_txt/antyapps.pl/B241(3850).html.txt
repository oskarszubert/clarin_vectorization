21.08.2013 Mały głośnik smartfonie cz tablecie to raczej kiepski pomysł na odtwarzanie muzyki. Znacznie ciekawszym rozwiązaniem może być strumieniowanie jej do wielu gadżetów, co da nam nieporównywalnie więcej mocy (choć niekoniecznie jakości…). Do tego celu wykorzystać możemy aplikacje SoundSeeder Music Player oraz SoundSeeder Speaker. Rozwiązanie to przywodzi na myśl funkcję znaną posiadaczom Samsungów, gdzie nosi ona nazwę Group Play. W odróżnieniu od niej nie potrzebujemy jednak zestawu urządzeń z logo koreańskiego producenta. Tutaj wykorzystać możemy właściwie dowolne gadżety wspierające łączność WiFi. Rozwiązanie to działa w sposób bardzo prosty. Wystarczy, że podłączymy wszystkie urządzenia do jednej sieci, a także zainstalujemy na nich aplikację SoundSeeder Speaker. W rezultacie będą one widoczne dla Music Playera, który otrzyma możliwość strumieniowania do nich odtwarzanej melodii. Konfiguracja nie powinna potrwać długo. Niestety do dyspozycji mamy tylko pliki lokalne, a więc nie ma żadnej możliwości, by przesłać do innych urządzeń utwory ze Spotify, Deezera czy Google Music. Znacząco ogranicza to możliwości tego rozwiązania. Podejrzewam, że przy dość niskich cenach abonamentu w usługach ze streamingiem muzyki coraz mniej osób przechowuje pliki MP3 na urządzeniu. Przynajmniej ja nie mam u siebie ani jednego. Możliwości dostosowania działania utworzonego w ten sposób systemu dźwiękowego nie są zbyt duże, ale powinny usatysfakcjonować większość użytkowników. Z poziomu odtwarzacza możemy oczywiście przełączać utwory, ale również regulować indywidualnie dla każdego urządzenia poziom głośności czy przełączać jakość dźwięku. Player obsługuje formaty: mp3, mp4, m4a, aac, 3gp, ogg oraz flac. Bezpłatna wersja aplikacji jest jednak bardzo mocno ograniczona, bo pozwala na strumieniowanie muzyki tylko do jednego urządzenia i to na 4 minuty ciągłego odtwarzania. Potem konieczne jest odnowienie połączenia. Za pełny dostęp zapłacimy ok. 12 złotych.   SoundSeeder to bez wątpienia rozwiązanie unikatowe, które do tej pory było domeną urządzeń z logo Samsunga. Aplikacja może nie zachwyca wszechstronnością czy możliwościami konfiguracji, ale robi to, co do niej należy. Oczywiście, aby tak się stało, musimy wykupić dostęp do pełnej wersji, bo demo jest praktycznie bezużyteczne. Warto też wziąć pod uwagę ewentualne problemy z niektórymi modelami, o których informują twórcy. W moim przypadku nie miało to co prawda miejsca, ale lepiej być świadomym ewentualnych trudności. 