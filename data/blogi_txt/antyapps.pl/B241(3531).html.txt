11.09.2012 Agencja informacyjna Reutera to jedna z największych i prawdopodobnie najlepiej rozpoznawalna agencja prasowa na świecie. Firma zatrudnia kilka tysięcy dziennikarzy pracujących w każdym zakątku świata – nie wykluczając rejonów konfliktów zbrojnych. W AppStore znajdziemy aplikację, za pomocą której oglądniemy najlepsze i zawsze aktualne zdjęcia wykonane przez fotoreporterów wspomnianej agencji. Reuters Galleries, bo tak zwie się program o którym mowa, dostępny jest za darmo. Galeria Reutersa opakowana jest w intuicyjny interfejs w odcieniach szarości i czerwieni. Pojedyncze fotografie oraz same galerie możemy oglądać w widoku zarówno poziomym jak i pionowym – interfejs dostosowuje się automatycznie do położenia iPad’a. Pomiędzy poszczególnymi zdjęciami poruszamy się podobnie jak we wszystkich tego typu programach – wykonując gest palcem z prawej do lewej strony lub odwrotnie. Jest to szybkie i znakomicie sprawdzające się rozwiązanie.  Zdjęcia dostępne z poziomu aplikacji podzielone są na liczące zazwyczaj kilkadziesiąt fotografii galerie. Główną atrakcją jest tzw. Editor’s Choice, to właśnie w tym miejscu znajdziemy najlepsze zdaniem edytorów fotografie z minionych 24 godzin. Nieco poniżej znajdują się pełne reportaże z konkretnych wydarzeń, dobór tematyki tychże jest moim zdaniem ciekawy i aktualny.  Sam poziom fotografii stoi w mojej opinii na bardzo wysokim poziomie. Właściwie każdy obraz czy reportaż budzi określone emocje, wśrod których przeważa niestety smutek. Zdjęcia nie są cenzurowane, więc nierzadko znajdziemy wśród nich delikatnie mówiąc, nieprzyjemne sceny. Taki jednak urok fotografii reportażowej, która z definicji nie unika trudnych tematów. Z całą pewnością dla poszukiwaczy zdjęć pięknych krajobrazów Reuters Galleries nie będzie najlepszym wyborem jaki można sobie wyobrazić. Aplikacja dostępna jest w AppStore za darmo. Niestety ze smakiem obejdą się użytkownicy urządzeń Apple z mniejszą przekątną ekranu gdyż Reuters Galleries zainstalujemy jedynie na iPadzie. 