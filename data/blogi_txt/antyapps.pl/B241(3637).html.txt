13.11.2013 Nie dalej jak w zeszłym tygodniu, pisząc o Crash Test Monkeys, po raz kolejny zastanawiałem się nad tym, co mają w głowie twórcy gier wymyślający naprawdę absurdalne połączenia bohaterów. Co ciekawe, szalone układy między różnymi zwierzakami i sytuacjami, w jakich są stawiane, najczęściej wychodzą na plus. Trzeba przyznać, że najczęściej towarzyszy temu duża dawka humoru, która dodatkowo pozytywnie wpływa na odbiór gry. Dziś naszym zadaniem będzie uratowanie szeregowca owcy z rąk podstępnego lisa. A żeby cel został osiągnięty, będziemy potrzebować jeży. To w końcu normalne, że w wojnie owiec z lisami małe kolczaste zwierzaki służą za amunicję. Jeśli więc szukacie alternatywy dla Angry Birds, Saving Private Sheep 2 może okazać się waszą nową ulubioną grą „na wolną chwilę”. W moim przypadku syndrom „jeszcze jednej planszy” podczas strzelania jeżami wystąpił właściwie od pierwszego odpalenia gry. Mimo że grafika nie jest tu czymś wyjątkowym, to tytuł zdecydowanie nadrabia grywalnością. Sam mechanizm rozgrywki jest bardzo zbliżony do tego, co świetnie znamy z Angry Birds. Owieczka naciąga procę, aby wystrzelić jeża w kierunku lisa. Sterowanie oczywiście odbywa się w ten sam sposób, jaki towarzyszył nam w Gniewnych Ptakach. Wystarczy przeciągnąć palcem po ekranie, pamiętając o odpowiedniej trajektorii lotu pocisku, a następnie „puścić”.  To, co różni ten tytuł od podobnych konkurentów, to możliwość „przechwytywania” jeży przez inne owce znajdujące się na planszy. Przeszkody, jakie pojawią się na naszej drodze, często uniemożliwiają nam oddanie strzału w kierunku lisa, dlatego rozwiązaniem okazuje się być współpraca z owieczkami znajdującymi się bliżej celu. Nie bez znaczenia będą tu również elementy krajobrazu, jakie spotkamy na naszej drodze. Te również mogą wchodzić w interakcję z naszym kolczastym zwierzakiem, zbliżając lub oddalając go od osiągnięcia celu. To z kolei sprawia, że gra przypomina również kultowe Incredible Machines (patrz również: Crazy Machines oraz X-Physics), ponieważ w pewien sposób tworzymy tu łańcuchową reakcję (w tym przypadku bardziej turową), której celem jest trafienie lisa.  Dodatkowym atutem gry, który jeszcze bardziej upodabnia ją do wspomnianych tytułów, jest generator plansz, jaki możemy odblokować zdobywając określoną liczbę monet. Pozwala on kreować najróżniejsze kombinacje umożliwiające transport jeża od pierwszej owcy do lisa. Za znalezione monety możemy również kupić nowe stroje dla naszych wełnianych bohaterów, dodatkową amunicję lub możliwość ominięcia jednej z plansz.  Saving Private Sheep 2 to naprawdę wciągający tytuł. Owce z pewnością nie dorównują graficznie serii Angry Birds, jednak frajda z gry jest dokładnie taka sama, dlatego polecam wszystkim entuzjastom gier, które w niezobowiązujący sposób zajmują nasz czas w kolejkach lub podczas podróży komunikacją miejską. Tytuł dostępny jest również na urządzenia z systemem iOS. 