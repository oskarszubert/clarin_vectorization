23.04.2012 Kilka dni temu, za pośrednictwem naszej strony na Facebooku, napisał do nas Pan Maciej – Jaki program do skanowania (robienia zdjęć) gazet, artykułów na iOS by Panowie polecili? – cóż… do tej pory jak ognia unikałem aplikacji tego typu, ponieważ wydawały mi się zbędne. W zupełności wystarczył mi aparat. Kiedy jednak bliżej przyglądnąłem się programom „do skanowania”, uświadomiłem sobie jak dużo traciłem.  Od chwili, gdy telefony komórkowe są wyposażone w coraz to lepsze aparaty, ludzie zaczęli wykorzystywać je nie tylko do zachowywania wspomnień z wakacji, ale także do wykonywania „zdjęcio-skanów”. Używając wbudowanych programów robiących zdjęcia, tak manewrowali telefonem, by aparat obejmował jedynie pożądany materiał, „pstryk” i gotowe. Okazuje się jednak, że te manewry są zbędne, aplikacje do „skanowania”, które znajdziemy w AppStore naprawdę wysokiej jakości, a efekty więcej niż zadowalające. Panie Macieju, ze wszystkich aplikacji ułatwiających skanowanie, chciałbym panu wyjątkowo polecić dwie pozycje – GeniusScan oraz TurboScan+OCR.  GeniusScan to prosta aplikacja, dostępna w dwóch wersjach – płatnej i bezpłatnej. Umożliwia „skanowanie” zarówno do plików PDF jak i JPG. W przypadku tego pierwszego, jest o tyle fajnie, że możemy nawet stworzyć kilkustronicowy dokument i następnie całość przesłać za pośrednictwem maila (w przypadku wersji darmowej) lub opublikować na którymś z wirtualnych dysków np. DropBox, Box.net, Google Docs (w przypadku wersji płatnej). Zapisywanie w JPG umożliwia nam także publikację obrazka na Facebooku lub Twitterze. Więcej na temat GeniusScan, pisał kilka miesięcy temu Jakub Tepper. Aplikacja TurboScan+OCR jest nieco bardziej zaawansowana technologicznie i dostępna wyłącznie w wersji płatnej. To nie tylko program służący do skanowania dokumentów, ale także do rozpoznawania zawartego w nich tekstu. Samo skanowanie w TurboScan+OCR przebiega na podobnych zasadach jak w przypadku GeniusScan. Wybieramy źródło obrazka – kamera lub album – program automatycznie wykrywa znaczący fragment zdjęcia (możemy go oczywiście dowolnie edytować), wykonuje szybką obróbkę graficzną zdjęcia, a następnie umożliwia zapisanie gotowego dokumentu. Istnieje opcja wysłania pliku poprzez email lub zuploadowanie go na naszą „chmurę” używając zewnętrznej aplikacji np. Dropboxa lub Box.net. To jednak możemy mieć także używając darmowego GeniusScan, co zatem wyróżnia TurboScan? Możliwość przechwycenia skanowanego tekstu. Wyobraź sobie sytuację, w której przez pomyłkę skasowałeś ważny dokument, masz jednak jego wydrukowaną kopię. Zamiast tracić kolejne godziny na przepisywanie dokumentu, wystarczy wykonać jego zdjęcie przy pomocy programu TurboScan+OCR. Algorytm przetworzy grafikę i wychwyci z niej tekst zwracając nam go w formie zwykłego dokumentu TXT. Prosto, szybko i na temat. Gdyby tego było mało, zaraz po wykonaniu pierwszego zdjęcia, możemy wykonać kolejne by poszerzyć zawartość naszego nowego pliku o kolejne strony. Jedyną wadą jest chyba tylko brak odpowiedniego formatowania, to jestem jednak w stanie wybaczyć… :). Program jest zdolny przerobić zdjęcie na dokument tekstowy w kilku językach, m.in.: polskim, angielskim oraz niemieckim. Sprawdziłem i to naprawdę działa!  Zarówno GeniusScan jak i TurboScan+OCR mają swoje wady i zalety i tak naprawdę ich połączenie byłoby aplikacją idealną dla tego problemu. Główną zaletą GeniusScan jest fakt, że już w wersji darmowej oferuje naprawdę wiele. To co spodobało mi się najbardziej, to możliwość tworzenia kilkustronicowych dokumentów PDF. To naprawdę gigantyczne udogodnienie mając na uwadze ograniczenia programu Mail dla iPhone, który pozwala przesłać tylko jeden załącznik w jednej wiadomości. TurboScan+OCR ma natomiast dobrze dopracowaną funkcję rozpoznawania tekstu, która wielokrotnie może komuś uratować życie i zaoszczędzić mnóstwo czasu. Plusem jest także wysokiej jakości obróbka zdjęć, która jest wykonywana automatycznie, dzięki czemu nasze zdjęcia wyglądają jak prawdziwe skany. Natomiast pomimo tego, że jest płatny, nie znalazłem tutaj możliwości tworzenia PDFów składających się z kilku stron, jedynie pliki TXT mogą mieć „dokładaną” treść z kolejnych zdjęć. Jeżeli miałbym wybrać zwycięzcę tego porównania, GeniusScan w wersji darmowej jest w zupełności wystarczający do zwykłego skanowania dokumentów „w biegu”, kiedy nie mamy pod ręką stacjonarnego skanera. TurboScan+OCR  przyda się z pewnością w sytuacjach bardziej ekstremalnych. Zarówno GeniusScan (darmowe) jak i TurboScan+OCR (2.39€) znajdziecie w AppStore. 