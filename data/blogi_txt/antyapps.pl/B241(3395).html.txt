11.06.2013 Problem z udostępnianiem w serwisach społecznościowych jest taki, że musimy na ogół robić to dla każdej usługi z osobna. Lekarstwem na to ma być aplikacja Quick Social, dzięki której możemy niemalże błyskawicznie opublikować post na Google+, Facebooku i Twitterze. Czegóż chcieć więcej? Autorem aplikacji jest polski developer, Maciej Wilczyński, a więc już na starcie zaskoczy nas ona w pełni spolszczonym interfejsem. Idea przyświecająca podczas procesu tworzenia była bardzo prosta – stworzyć narzędzie, które pozwoli na udostępnianie treści ze smartfona/tabletu w wielu miejscach za jednym zamachem. Do tej pory, wybierając opcję udostępniania musieliśmy dla każdej usługi z osobna przygotowywać posty – pisać ten sam komentarz i czekając na uzyskanie połączenia. Dzięki Quick Social zrobimy to tylko raz.   Panel administracyjny aplikacji jest bardzo przystępny i przyjemny dla oka (co pewnie jest zasługą pełnego wykorzystania atutów interfejsu Holo). Znajdziemy tutaj dużą liczbę ekranów z opcjami. Na pierwszym umieszczono główne i dość elementarne ustawienia. Przełącznik aktywujący funkcję Quick Share umieszczono jednak już na kolejnym ekranie. Trzy następne ekrany służą nam natomiast do logowania się w poszczególnych serwisach. Trochę dziwi mnie takie rozdrobnienie. Tłumaczę sobie to tym, że w kolejnych wydaniach autor będzie wprowadzał więcej funkcji i opcji, a więc dba by od samego początku były one intuicyjnie kategoryzowane. Po aktywowaniu Quick Social i zalogowaniu się do któregoś z serwisów zobaczymy jego ikonkę na pasku powiadomień. To tam będziemy udostępniać swoje treści. Możemy to robić dla każdej z platform społecznościowych oddzielnie lub za pomocą funkcji Quick Share wysłać post do wszystkich trzech jednocześnie. Tutaj pojawia się jednak kwestia opłat, bo rozwiązanie to jest dostępne jedynie w pełnej wersji aplikacji, za którą zapłacimy jednak niewiele, bo tylko 3 złote. Wadą darmowego wydania jest też to, że przy każdym opuszczeniu panelu zarządzania, zobaczymy reklamę proponującą nam zainstalowanie jakiejś aplikacji z Google Play.   Quick Social to rozwiązanie będące dopiero we wczesnym stadium rozwoju, a więc trudno nazwać je dopracowanym i kompletnym. Osobiście widziałbym tutaj nieco więcej opcji, jak chociażby ikonka Quick Share w menu udostępnij, a nie tylko na pasku powiadomień. Przydałoby się też zwiększyć liczbę serwisów (jak szaleć, to szaleć) – LinkedIn i Pinterest zapewne też cieszyłyby się dużym zainteresowaniem użytkowników. W aplikacji tkwi duży potencjał i wierzę, że z czasem może ona urosnąć do miana jednego z androidowych hitów w Google Play.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 