28.05.2013 Pewne aplikacje po prostu trafiają w sedno w potrzeby użytkowników. Shoutt ma spore szanse na to, by stać się jedną z nich, bowiem zasady jej działania są bardzo proste. Potrzebujesz pomocy? Chcesz pożyczyć sprzęt? Szukasz chętnego do gry w tenisa lub cokolwiek innego? Odpal aplikację Shoutt i daj znać wszystkim dookoła.  Szczerze mówiąc, taka idea naprawdę przypadła mi do gustu. Po założeniu konta lub zalogowaniu się za pomocą Facebooka oferowane nam funkcje nie są liczone w dziesiątkach, ani setkach. Jedyne czego potrzebujemy to nasza aktualna lokalizacja, kręgi które wybieramy przy pierwszym uruchomieniu oraz treść wiadomości, którą chcemy wysłać w świat. Możemy także określić jej zasięg za pomocą okręgu na mapie. Wszystko zostało wykonane w bardzo przyjemny dla oka sposób i w kwestii wizualnej trudno zarzucić cokolwiek aplikacji Shoutt. Wszystko wygląda więc niezbyt skomplikowanie, prawda? Schody jednak zaczynają się gdy będziemy chcieli aplikację pobrać. Niestety, dostępna jest ona tylko w amerykańskim App Store, dlatego niezbędne jest posiadanie zupełnie odrębnego konta, przypisanego do tego właśnie sklepu. Z całą pewnością skutkuje to także niewielką, bądź nawet zerową ilością jej użytkowników w Polsce. W mojej okolicy nie znalazła się ani jedna osoba, która mogłaby otrzymać o powiadomienie o moim monicie.  Założenie konta i przelogowanie się na sklep amerykański wymaga odrobiny chęci i dosłownie chwili czasu. Uważam jednak, że z dwóch powodów warto te kilka minut na to poświęcić – po pierwsze aplikacja Shoutt na to zasługuje, a po drugie niewykluczone jest, że w przyszłości pojawią się kolejne, skierowane na zagraniczny rynek aplikacje. Shoutt zaintrygował mnie pomysłem,pod wpływem którego aplikacja powstała. Niewykluczone, że pojawią się rozwiązania nieco, lub znacznie lepsze. Być może doczekamy się polskiej odsłony tej idei – tym byłbym naprawdę zainteresowany. 