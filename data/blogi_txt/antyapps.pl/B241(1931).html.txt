18.06.2013 To może wydawać się dziwne, ale do tej pory na Windows Phone brakowało dobrej aplikacji z dowcipami. Dostępne raziły małą ilością dowcipów, bardzo topornym interfejsem i brakiem rozwoju. Tak prosty gatunek aplikacji nie miał dobrego reprezentanta na mobilnych kafelkach. Ten stan rzeczy powoli zaczął zmieniać Humorek (o którym więcej pisaliśmy tu) oraz ostatnio wydane Kawały. To właśnie jej przyjrzymy się bliżej.  Najważniejsza w tego typu aplikacjach jest baza dowcipów oraz jej aktualizacja. Pod tym kątem Kawały prezentuje się dobrze. Mamy dostęp do sporej ilości kategorii tematycznych (25). Najmniejsza liczy sobie 13 dowcipów, najbardziej obszerna 89. Ich poziom jest różny. Zbyt często miałem jednak wrażenie, że ktoś je nieumiejętnie zapisał „paląc” w ten sposób ich potencjał. O aktualizacji ciężko się wypowiedzieć, gdyż aplikacja jest dostępna dopiero od niedawna. Kolejnym istotnym elementem jest interfejs. W tym konkretnym przypadku nie zachwyca. Czasem wręcz irytuje, zwłaszcza przy dłuższych dowcipach, które nie mieszczą się na ekranie i są przesłania przez inne elementy aplikacji. Dodatkowo jego wykonanie jak i dobrana kolorystyka są mocno nijakie. Na szczęście nie wpływa to na łatwość obsługi aplikacji. Autor postarał się o tak niezbędne i często pomijane w konkurencyjnych programach  funkcje jak losowe dowcipy czy też łatwa możliwość ich udostępniania innym. Nie zabrakło również mechanizmu do dzielenia się kawałami ze znajomymi.  Drobnym dodatkiem jest zbiór czterech, „śmiesznych” dźwięków. Ocenę ich poziomu pozostawiam innym, natomiast dla autora należy się plus za takie urozmaicenie. Dobrze rokuje na przyszłość. A zmiany przydadzą się w wielu aspektach. Począwszy od szaty graficznej, poprzez poprawki w interfejsie, a na dodaniu większej bazy dowcipów kończąc. Osobiście aplikacje z kawałami instaluję na każdym nowym smartfonie. Lubię mieć przy sobie zbiór dobrych dowcipów, po które mogę sięgnąć przy każdej okazji. Stąd też ucieszyłem się, że wreszcie także Windows Phone doczekał się dobrych programów w tej kategorii. Jeżeli również cenicie sobie takie aplikacje, sięgnijcie po Kawały. Dostępna jest za darmo dla wszystkich wersji systemu. 