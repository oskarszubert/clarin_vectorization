07.05.2013 Ten stary jak świat sposób zabijania nudy i nadmiarów wolnego czasu jakiś czas temu doczekał się sympatycznej odsłony na urządzenia mobilne. Nadeszła pora na drugą odsłonę celowania papierowymi kulkami do kosza. O ile pierwsza część Paper Toss nie wyróżniała się niczym szczególnym, tak tym razem użytkownicy systemów Android oraz iOS z pewnością dwa razy zastanowią się nad wyborem Angry Birds w kategorii gier polegających na trafianiu do celu… Jak nietrudno się było domyślić, akcja gry rozgrywa się w różnego rodzaju pomieszczeniach biurowych. Tu również na drodze naszej papierowej kulki do kosza pojawiają się różne przeciwności, takie jak choćby znany z pierwszej części wentylator. Twórcy aplikacji poszli jednak o krok dalej i tym razem mamy do dyspozycji cały arsenał amunicji nie do końca biurowej. Za zdobyte punkty możemy rzucać do celu bananem, kulą bilardową, papierowym samolocikiem i innymi przedmiotami, które delikatnie mówiąc mogą wyrządzić sporo szkód jeśli nie trafimy nimi do kosza. Do nowych elementów gry należą również power-upy, takie jak choćby wyłącznik wentylatora czy powiększony kosz, dzięki którym trafianie do celu będzie nieco łatwiejsze. Nowością są także achievementy, które odblokowujemy jeśli uda nam się rzucić w ustawione na planszach „strategiczne elementy krajobrazu”.  Paper Toss 2.0 to naprawdę dobrze zaplanowana kontynuacja niepozornego pierwowzoru. Zadbano również o poprawę grafiki, dlatego na starszych smartfonach gra może się nieco zacinać. Oczywiście podobnie jak w pierwszej części, podczas rozgrywki towarzyszy nam banner reklamowy umieszczony u góry ekranu. Za dodatkową opłatą, możemy się go oczywiście pozbyć. Twórcy gry umożliwili nam również kupno wspominanej wcześniej dodatkowej broni lub power-upów, jeśli nie jesteśmy wystarczająco cierpliwi, aby samemu zdobyć je w grze. Rozgrywka, mimo swojej prostej formy, naprawdę potrafi wciągnąć. Niech nie zwiedzie was prosta formuła „zabijacza czasu”. Z nowymi możliwościami i poprawioną grafiką Paper Toss 2.0 z pewnością niejednemu zajmie znacznie więcej czasu niż zakładał, niewinnie rozpoczynając rozgrywkę w wolnej chwili podczas stania w kolejce lub czekając na spotkanie. Jedyne, czego zabrakło, to możliwość rozgrywki na dwóch graczy. Zapewne każdy, kto spróbuje swoich sił w celowaniu papierową kulką do kosza, będzie chciał zmierzyć się z innymi. W końcu takie właśnie były analogowe początki tej gry… 