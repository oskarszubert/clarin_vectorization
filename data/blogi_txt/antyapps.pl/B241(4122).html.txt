09.08.2013 Programów oferujących szybkie robienie listy zakupów jest w sklepach z mobilnymi aplikacjami zatrzęsienie. Jedne bardziej, drugie mniej rozbudowane; jeszcze inne korzystają z dobrodziejstw najpopularniejszych aplikacji do robienia notatek, przez co są w pełni multiplatformowe. Checklet nie może poszczycić się synchronizacją ani milionem funkcji, ale ma coś, o czym wiele programów może tylko marzyć. Prostotę działania. A ta, moim zdaniem, jest w przypadku szybkich list robionych tuż przed wyjściem do sklepu najważniejsza.  Bo prostota jest tym, co charakteryzuje Checklet. Tworzenie list jest banalnie proste. Wystarczy kliknąć na plus w prawym górnym rogu, nadać tytuł i już możemy przejść do dopisywania produktów. Użytkownicy anglojęzyczni mają jeszcze ten plus, że program posiada ogromną bazę danych związaną z art. spożywczymi. My zaś, niestety, wszystko musimy wklepywać ręcznie.  Kiedy skończymy już sporządzanie planu zakupów, klikamy done i gotowe. W sklepie zostaje nam tylko odznaczanie produktów, które znalazły się już w naszym koszyku :). Oczywiście pisanie o aplikacji jako liście zakupów jest nieco nadużyciem, bowiem spokojnie możemy jej użyć również jako notatnika z rzeczami, które musimy zrobić. Sam jednak z takich dóbr korzystam właśnie na zakupach, stąd ciągłe do nich odniesienia. Jeżeli zależy Wam na nieskomplikowanej aplikacji na której będziecie mogli poodznaczać to i tamto, Checklet nada się znakomicie. Fakt, bezpośrednia synchronizacja z komputerem byłaby niezwykle miłym dodatkiem, ale zamiast tego mamy opcję dodawania list przez e-mail, co jest w pełni satysfakcjonującą opcją. Program jest dostępny w AppStorze za 4,49 euro; jest to wersja przeznaczona na małe ekrany mobilnych urządzeń z nadgryzionym jabłkiem. 