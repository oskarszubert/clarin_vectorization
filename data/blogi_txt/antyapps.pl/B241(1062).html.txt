20.11.2013 Drawing Lessons to świetnie wykonany, przeznaczony głównie dla dzieci, kurs rysowania na iPada. Aplikacja wygląda rewelacyjnie i została zaprojektowana w taki sposób, że użytkownik w każdym momencie może uaktywnić wskazówki, które dosłownie poprowadzą go za rękę, umożliwiając tym samym dokończenie każdego rysunku. Z okazji trwającej właśnie promocji program dostępny jest za darmo. To, co wyróżnia Drawing Lessons spośród licznej konkurencji, to rewelacyjny wygląd i uczucie obcowania z aplikacją dopracowaną w najdrobniejszych szczegółach. Pamiętacie swoje dozania z pierwszego kontaktu z iPhonem czy iPadem? To wrażenie, gdy wszystko chodziło zabójczo płynnie, nowe animacje zachwycały, a cały interfejs wyglądał świeżo i po prostu pięknie? Ja pamiętam je doskonale i mniej więcej takie same odczucia towarzyszyły mi w trakcie zabawy z Drawing Lessons. Główną grupą docelową aplikacji są dzieci. Drawing Lessons pokazuje proste techniki i prowadzi za rączkę, pokazując, w jaki sposób można prosto narysować psa, kota, samochód czy kosmitę. W sumie lekcji oraz rysunków im towarzyszących jest lekko ponad 200, co jest liczbą jak najbardziej wystarczającą. Nie wszystkie rysunki dostępne są jednak od początku. Znaczącą część z nich będziemy musieli odblokować zbierając odznaki w postaci ołówków przyznawanych za bezbłędne odtworzenie zadanego dzieła. Od siebie dodam, że zadanie to dla osób nie wprawionych w tego rodzaju sztukach nie należy do najprostszych:)  W Drawing Lessons nie tylko szkicujemy, ale i kolorujemy. Nadanie naszemu dziełu barwy jest równie przyjemne, jak sam proces szkicowania. Paleta kolorów oferuje 50 odcieni, a podczas samego aktu stworzenia możemy korzystać z funkcji przybliżania i oddalania, cofania wykonanych akcji oraz magicznej gumki, która bez najmniejszego problemu radzi sobie z niefortunnie nakreślonymi kształtami i gryzącymi się kolorami.  Mimo, iż Drawing Lessons to aplikacja dopracowana w najdrobniejszych szczegółach, nie należy zapominać o jej ograniczeniach wynikających z rodzaju urządzenia, na którym została zainstalowana (brak stopni nacisku, wrażliwości na kąt pochylenia rysika/palca, styl rysowania wymagający trzymania nadgarstka w powietrzu). Cóż, nie od dziś wiadomo, że iPadowi (podobnie jak każdemu urządzeniu wyposażonemu w ekran pojemnościowy) bardzo dużo brakuje do tego, by określić go mianem sprzętu nadającego się do poważnego rysowania. Do takich celów służą tablety graficzne działające na całkiem odmiennych zasadach niż urządzenie od Apple (co nie zmienia faktu, że istnieją zapewne szczególnie utalentowane osoby, które za pomocą Drawing Lessons byłyby w stanie namalować prawdziwe dzieło sztuki:)). 