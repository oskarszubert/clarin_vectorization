23.09.2013 Gdy przeglądam zasoby sklepów mobilnych staram się pomijać wszelkiej maści aplikacje do obliczania stężenia alkoholu we krwi. W dużej mierze są to nieprzydatne buble. W tym przypadku moją uwagę przykuł jednak producent, czyli Kompania Piwowarska S.A. Ciekawość wzięła górę. Jak producent alkoholi podszedł do tematyki ostrzegania przed ich nadmiernym spożywaniem? Zaskakująco dobrze. Po starcie aplikacji wita nas prośbą o podanie daty urodzenia, w celu weryfikacji naszej pełnoletności. Jest ona jednorazowa. Pierwsza zakładka zawiera kafelki wraz z najpopularniejszymi alkoholami. Mamy tam kilka rodzajów piw, wino, szampan i wódkę. W razie potrzeby jest też możliwość dodania własnych trunków, w których ustawiamy zawartość procentów oraz objętość. Najpierw jednak powinniśmy wybrać ostatnią z ikon na dolnej belce, przywołuje ona okno danych naszego profilu, to w nim podajemy płeć oraz wagę. Mają one wpływ na prezentowane później wykresy. Gdy już wybierzemy rodzaj alkoholu, ilość i godzinę spożycia, aplikacja stworzy wykres ilustrujący stężenie % w naszej krwi. Granica od której możemy wsiąść za kierownicę, zaznaczona jest na zielono. U góry widnieje komunikat o orientacyjnej wartość obliczeń, a nawet o tym że na jego podstawie nie powinniśmy podejmować decyzji o prowadzeniu pojazdem. Jest to lekko sprzeczne z wcześniejszymi komunikatami o możliwości wykorzystania telefonu jako podręcznego alkomatu, ale rozumiem że autorzy z jednej strony chcą promować aplikację, z drugiej jak najbardziej się zabezpieczyć.  Sprawdź promile posiada dwie dodatkowe opcje, która mogą okazać się przydatne. Pierwsza to tabela z dopuszczalną ilością promili w krajach europejskich. Lista jest alfabetyczna. Druga pomoże nam wezwać taksówkę w jednym z kilkunastu miast naszego kraju. Prezentowane są numery do korporacji, przez co nie można zarzucić programowi że wspiera tylko jedną z nich.  Przykładowo w Warszawie mamy do dyspozycji aż 31 numerów. Interfejs dobrze wpisano w zasady metro, przez co żaden użytkownik Windows Phone nie powinien mieć z nim problemów. Choć nie jest dostosowany do wysokich rozdzielczości, prezentuje się na nich przyzwoicie. Szkoda, że autorzy nie pomyśleli o lepszym wykorzystaniu możliwości systemu i np. dodaniu opcji powiadomień gdy według aplikacji stężenie alkoholu we krwi będzie już dopuszczalne. Brakuje mi też części o zagrożeniach i przepisach związanych z jazdą po pijanemu. Sprawdź promile okazuje się być przydatną aplikacją. Nawet jeżeli autorzy raz zachwalają, a innym razem umywają ręce od prezentowanych przez nią wyliczeń. Na pewno wsparcie się nią będzie lepszym rozwiązaniem, niż poleganie na przeczuciu. Przy okazji otrzymamy spory zbiór numerów do korporacji Taxi w wielu miastach naszego kraju. Sprawdź Promile dostępne jest za darmo. 