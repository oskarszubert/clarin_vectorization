17.07.2012 Windows Phone wciąż posiada czarne plamy jeżeli chodzi o kategorie aplikacji. Z każdym dniem jest ich coraz mniej, ale dalej istnieją gatunki gdzie brakuje programów lub też te dostępne są najzwyczajniej w świecie słabe. W takiej sytuacji znajdują się aplikacje dla kinomanów. Na szczęście, ostatnio do marketplace trafia coraz więcej programów z tego segmentu. Jednym z nich jest Repertuar Kin.  Zastosowanie aplikacji nie powinno budzić żadnych wątpliwości. Jej zadaniem jest przybliżenie nam repertuaru kin w najbliższej okolicy oraz granych w nich filmach. Przy pierwszym uruchomieniu zostajemy poproszeni o skonfigurowanie aplikacji. Polega ono na wybraniu naszej lokalizacji, bądź też sczytaniu jej za pomocą GPS. Następnie naszym oczom ukazuje się ekran polecanych filmów. Nie wiem wg jakiego klucza są dobierane, ale na chwilę obecna 2 z nich mają ocenę poniżej 5.0.  W prosty sposób możemy przewinąć ekran do listy z tytułami filmowymi oraz ostatniej zakładki, która pomoże nam odszukać kino. Widok filmu prezentuje się bogato. W podglądzie otrzymujemy podstawowe informacje o danym tytule takiej jak: jego ocena na IMDb, główni aktorzy, krótki opis, czy też zwiastun. Mamy też klawisze szybkiego przekierowania do serwisu IMDb, Filmaster i Bing. Część treści działa bardzo dziwnie. Daje się zaznaczyć (zmienia kolor), ale nie wiąże się z tym żadna akcja. Wygląda to tak, jakby aplikacja miała nas przekierować, niestety ktoś, coś źle podpiął. O wiele gorzej prezentuje się najbardziej istotna część programu, czyli sam repertuar. Mój główny zarzut dotyczy czytelności list. Po pierwsze nie możemy wyszukiwać w żadne sposób nazwy kina (filmów też). Jedyna metoda odnalezienia tego właściwego, to przewijanie długiej listy. Po drugie brak podstawowych informacji o kinie, takich jak np. telefon, godziny otwarcia, ceny biletów. Dodatkowo, skoro aplikacja pobiera dane o naszej lokalizacji, autor mógłby się postarać o możliwość nawigacji w kierunku wybranego kina. Zdarzają się też sytuacje gdy nazwa filmu wchodzi na opis techniczny (napisy, 3d, itp.)  Pomimo tych niedogodności, sprawdzane losowo seanse zgadzały się z tymi prezentowanymi na oficjalnych stronach kin. To jest chyba najważniejszy plus tej aplikacji. Kolejny to ładny, acz niedopracowany interfejs w stylu metro. W tym programie naprawdę drzemie potencjał i mam nadzieję, że autor go wykorzysta. W recenzjach można natknąć się na informacje o niestabilnym działaniu Repertuar Kin. Pomimo dość długich testów, aplikacja ani razu nie wysypała się. Repertuar Kin znajdziecie pod tym linkiem, oczywiście jest darmowy. Ocena: 3+ 