21.03.2013 Mamy już wyniki głosowania internautów w konkursie AppAward. Wśród zwycięzców znajdziemy bardzo zróżnicowane typy. Znajdą tutaj coś dla siebie zarówno miłośnicy kulinariów, kinomani, fani śmiesznych klipów wideo, a nawet uczestnicy programów lojalnościowych. Poznajcie zatem typy polskiego internetu na najlepszą aplikację mobilną. Od razu na wstępie trzeba zaznaczyć, że wyniki głosowania internautów mogą (i najprawdopodobniej będą) znacznie różnić się od typowań Jury. W każdym plebiscycie opartym na ogólnodostępnym głosowaniu, decydującą rolę odgrywają promocja i marketing, a nierzadko do głosu dochodzi też pierwsze (i najczęściej ostatnie) dobre wrażenie. Warto wziąć na to poprawkę analizując przedstawionych poniżej laureatów. Kategorię „Biznes, finanse i bankowość” zdominowała aplikacja autorstwa New Media Ventures – Freebee. Pozwala ona na łatwe uczestnictwo w różnego rodzaju programach lojalnościowych, w których zamiast wielu różnych kart możemy używać telefonu. Program zwyciężył zarówno na iOS jak i Androidzie. Na Windows Phone internauci wybrali SkyCash, czyli system płatności z wykorzystaniem telefonu komórkowego. Podobną sytuację można zaobserwować w kategorii „Rozrywka”, gdzie pierwsze miejsca na iOS i Androidzie zajął produkt Wirtualnej Polski – Tosiewytnie.pl. Aplikacja pozwala na oglądanie na wyświetlaczu smartfona klipów wideo z tematycznych kanałów prowadzonych w ramach serwisu (najczęściej z przymrużeniem oka). Co ciekawe, wersja dla Androida zgromadziła aż 1074 głosy, co daje jej palmę pierwszeństwa wśród wszystkich aplikacji w konkursie. Użytkownicy Windows Phone wybrali natomiast logiczną grę z nurtu match three -  The Path of Kara.  Kategorię ” Narzędzia” opanowali miłośnicy kulinariów. Tym razem jedynie Androidowcy wybrali inaczej, stawiając na produkcję Conventica będącą kompleksowym narzędziem przeznaczonym dla organizatorów różnego rodzaju eventów. Na Windows Phone i iOS wygrała aplikacja Przepisy.pl. W skrócie można ją opisać jako bazę przepisów z kilkoma praktycznymi dodatkami, jak przelicznik miar czy minutnik. Wielkim wygranym kategorii „Media” jest oficjalna aplikacja Filmwebu, która zwyciężyła zarówno na iOS jak i Androidzie. W zasadzie nie powinno to dziwić, bo od pewnego czasu komunikat zachęcający do głosowania w AppAward wyświetlał się przy każdym włączeniu aplikacji. Użytkownicy Windows Phone postawili zaś na Hot Plot agregujący plotki z życia celebrytów. Większe zróżnicowanie możemy zaobserwować w kategorii „Edukacja”. Na iOS zwyciężyła tutaj interaktywna książeczka edukacyjna Wesołe Warzywa. Androidowcy wybrali kurs języka hiszpańskiego, a użytkownicy Windows Phone wykazali się patriotyzmem, stawiając na Poczet Królów Polskich. W ostatniej kategorii, gdzie zebrane zostały wszystkie pozostałe aplikacje, użytkownicy iOS wybrali produkcję The Salt Mine, która w istocie jest interaktywną podróżą po kopalni soli w Wieliczce. Na Androidzie zwyciężył Navime Gps Tracker służący m.in. do monitorowania treningów i podróży, a na Windows Phone autorska produkcja fińskiego producenta – Nokia Konkursy.  Rywalizacja była zażarta, a niektórzy uciekali się do intensywnych działań promocyjnych, co widać na obrazku powyżej. Nie było jednak mowy o żadnych nieczystych praktykach – całe głosowanie przeszło audyt pod kątem naciągania wyników. Nie pozostaje nic innego jak pogratulować zwycięzcom. Listę laureatów znajdziecie na stronie AppAward. Tam też umieszczono ich dokładne opisy oraz odnośniki do sklepów z aplikacjami, skąd można je pobrać. Co sądzicie o wynikach? Czy wśród wygranych są Wasi faworyci? 