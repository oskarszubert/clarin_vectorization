23.07.2013 Choć zabawa w That Frog Game przywołuje mi na myśl dzieciństwo i wiele godzin spędzonych na popularnym w tamtych czasach klonie Atari, nie pamiętam tytułu protoplasty omawianej dziś gry. Żaby były popularnym motywem w wielu produkcjach. To jednak ta najbardziej przypadła mi do gustu. Tym większa była moja radość gdy w zakamarkach Marketplace natrafiłem na That Frog Game. Zasady That Frog Game są bardzo proste. Po środku planszy, na liściu spoczywa sobie nasz bohater żaba. Obok niego co pewien czas przelatują różnego rodzaju insekty. Naszym zadaniem jest zjedzenie ich w jak największych ilościach. Aby nie było zbyt łatwo, część z nich oddziaływuje na nas niekorzystnie. Tak jest np. z pszczołami. Gdy uzbieramy odpowiednią ilość punktów, przechodzimy do kolejnej planszy. Autorzy zadbali by nie było zbyt nudno. Każdy epizod różni się kolorystyką, spotkanymi owadami, czy też dodatkami na planszy. Co więcej, pod koniec każdego z nich czeka nas walka z bossem. Jakby tego było mało, autorzy udostępnili nam dwa tryby rozgrywki, rankingi oraz statystyki. Jedna z moich pierwszych obaw odnośnie gry dotyczyła tego jak szybko tytuł mi się znudzi. Po pierwszej walce z bossem wiedziałem, że nie nastąpi to prędko.  Kolejnym ważnym i dobrze wykonanym elementem jest oprawa graficzna. Poszczególne elementy są duże, dzięki czemu nie mamy problemu z trafieniem w owady. Animacje, tła jak i same postaci są miłe dla oka. Każdy „świat” posiada swoją odrębną oprawę graficzną. Do tego ważne momenty, takie jak np. walka z bossem podkreślane są odpowiednią zmianą scenerii. To wszystko spacja równie dobra oprawa dźwiękowo- muzyczna. Nie bez powodu na początku gry wita nas zachęta do skorzystania ze słuchawek.  That Frog Game to bardzo pozytywne zaskoczenie. Widząc ją w markecie, zadziałała moc wspomnień z dzieciństwa. Liczyłem na prosty, odgrzany kotlet z poprawioną grafiką. Dostałem bardzo ciekawie poprowadzoną rozgrywkę, kilka urozmaiceń oraz bardzo dobre dopasowanie do dotykowych ekranów. Polecam zarówno tym którzy pamiętają oryginał jak i wszystkim pozostałym. Gra dysponuje rozbudowaną wersją testową oraz pełną w cenie 3,49zł. 