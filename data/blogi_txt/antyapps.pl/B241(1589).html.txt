30.10.2013 Na wczorajszej konferencji Google zaprezentował szereg nowości, jakie wkrótce otrzymają aplikacje mobilne Google+ oraz Hangoutów. Kalifornijski gigant usilnie stara się uczynić swoją platformę przyjaznym miejscem dla miłośników fotografii, ale idzie też za trendami i oferuje nowe funkcje ukierunkowane na wideo oraz komunikację. Wisienką na torcie są zapowiedzi zmian w komunikatorze Hangouts, który będzie teraz mógł również obsługiwać SMS-y. Aplikacja Google+ dla Androida wraz z aktualizacją otrzyma zupełnie nowy moduł dla zdjęć, który pozwoli użytkownikowi na bardziej zaawansowane kontrolowanie funkcji automatycznego poprawiania. Użytkownik będzie mógł teraz określić stopień intensywności poprawek, a także zastosować je od razu do całego albumu. Wprowadzono tutaj ponadto nowy algorytm wyszukiwania, który ułatwi docieranie do zgromadzonych w chmurze fotografii.   Nowości doczekała się również funkcja Auto Awesome, która pozwalała do tej pory na przekształcanie podobnych zdjęć w animowane pliki GIF. Teraz Google uczynił z niej niewielki edytor, który pozwoli na stworzenie z kilku zdjęć jednego, pozbawionego niechcianych elementów, utworzenie animacji, a także skomponowanie ze sobą fotografii i filmów w celu uzyskania ciekawych efektów. Rzecz jasna potem, utworzone projekty będzie można w prosty sposób udostępnić w swoim profilu.  Pozostałe nowości sprowadzają się głównie do drobiazgów. Google wymienił część ikon w interfejsie, dopracował animacje, a także zmienił nazwę modułu „Zdjęcia Google+” na po prostu „Zdjęcia”. Dodatkowo wersja na iOS 7 otrzyma funkcję automatycznego przesyłania wykonanych aparatem zdjęć i filmów do chmury Google’a. Komunikator Hangouty w nowej wersji zostanie rozbudowany o wsparcie dla wiadomości SMS/MMS, co pozwoli mu zastąpić domyślą aplikację wbudowaną w Androida. Na liście rozmów SMS-y będą oznaczone specjalnymi odznakami, aby użytkownik mógł na pierwszy rzut oka ocenić pochodzenie wybranych konwersacji.   Nowością ma być tutaj ponadto możliwość udostępniania swojej lokalizacji w czasie rzeczywistym. W każdym momencie będziemy mogli przesłać naszemu rozmówcy mapę ze wskaźnikiem pokazującym nasze położenie, co jest zdecydowanie wygodniejsze niż zwykłe tłumaczenie. Ostatnią zmianą jest tutaj wsparcie dla animowanych plików GIF, które przesyłane przez użytkowników będą teraz automatycznie odtwarzane na ekranie rozmowy. Nowości mają pojawić się w kolejnych wersjach, które trafią do Google Play w ciągu najbliższych tygodni. Kalifornijski gigant poinformował, że miesięcznie z jego serwisu korzysta już 540 mln użytkowników i chce im w ten sposób podziękować za aktywność.  Google+  Hangouty 