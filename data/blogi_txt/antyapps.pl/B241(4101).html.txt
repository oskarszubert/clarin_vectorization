17.10.2012 Parokrotnie opisywaliśmy aplikacje, które wspierały jedną z kluczowych możliwości dysku od Google, czyli ich pakiet biurowy. Jednak dysko to coś więcej.  Ponieważ Google cały czas ma użytkowników Windows Phone w poważaniu, jesteśmy zdani na aplikacje nieoficjalne, takie jak Insync. Oczywiście wszystko działa w ramach możliwości Windows Phone. Na co pozwala Insync? Po pierwsze mamy dostęp do naszych dokumentów. Możemy je przeglądać oraz zapisywać w pamięci aplikacji ( w przypadku dokumentów wspieranych przez mobilny Office, bez problemu zapiszemy je w telefonie). Jedyne materiały jakie da się przesłać na dysk to zdjęcia. Co ważne, można to robić hurtowo. Wystarczy że zaznaczymy, które elementy mają być wysłane.  Jest też możliwość ustawienia kompresji w przypadku gdy zdjęcia wysyłamy za pomocą transmisji danych.  Z poziomu aplikacji przejrzymy też zgromadzone na dysku grafiki (brak możliwości ich zapisu/pobrania), posłuchamy muzyki (nie działa w tle) oraz obejrzymy materiały wideo. Autorzy postarali się, aby wykorzystać możliwości Windows Phone, jednak wciąż jeszcze program ma niepotrzebne ograniczenia. Jeżeli chodzi o pozostałe pliki to możemy wykonać na nich podstawowe operacje takie jak zmiana nazwy, skasowanie czy też zmiana/nadanie uprawnień. Ta ostatnia funkcja dostępna jest dla każdego pliku i działa bardzo dobrze.  Wprawdzie dostępny jest tryb offline, ale działa on dziwnie. W moim wypadku pliki zostały pobrane i zapisane dopiero po ponownym uruchomieniu aplikacji. Zapisywać w taki sposób możemy także filmy. Interfejs jest czytelny, ale pewne elementy można było zaprojektować lepiej. Jeżeli korzystacie z Dysku Google, nie ma obecnie lepszej aplikacji do jego wsparcia na Windows Phone. Program posiada wersję testową,  za pełną musimy zapłacić 6,99zł. Autorzy twierdzą, że jest to cena promocyjna wynikająca z faktu, że program jest w wersji 0,6. Wraz z premierą 1.0 ma wzrosnąć. Czy warto? Wszystko zależy od tego jak często korzystacie z tej chmury i czy aplikacja posiada niezbędne dla Was możliwości. Osobiście uważam, że to trochę zbyt drogo. Insync możecie pobrać tutaj. Ocena: 4-/6 