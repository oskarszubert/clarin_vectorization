06.04.2012 Liczyłem, że kolejną produkcją, którą Rockstar wprowadzi na telefony po niebywałym sukcesie GTA 3 będzie GTA: Vice City, ale wydawca postanowił inaczej. Mając w głowie premierę Maxa Payne’a 3, która odbędzie się w maju skupiono się właśnie na tej serii, by już w kwietniu moglibyśmy sobie ją odświeżyć w drodze do pracy czy podczas przerwy na kawę. Nadchodzi Max Payne Mobile. Z nowości, jakie obiecuje wydawca będzie możliwość własnej konfiguracji przycisków na ekranie tak, żeby czerpać, jak najwięcej przyjemności z rozgrywki. Oczywiście Rockstar Games dostosuje grafikę do obecnych standardów podkręcając tekstury oraz wszystkie efekty, a dużym dodatkiem dla fanów Maxa Payne’a ma być łączność z Rockstar Games Social Club. Podobnież dzięki wpisaniu się do klubu otrzymamy jakiś bonus do odblokowania w Max Payne 3. Szczegóły na razie nie są znane, ale wiedząc, że gra ma się ukazać na iOSie już 12 kwietnia to chyba zbyt długo nie będziemy musieli czekać na ich poznanie. Zagrają oczywiście osoby z iPhone’ami (od 3GSa w górę), jaki i tabletami Apple (tu już bez rozróżniania). Posiadacze telefonów z Androidem będą musieli poczekać dłużej o tydzień, ale co ważne patrząc po wsparciu dla 3GSa Max Payne Mobile raczej będzie obsługiwany przez większą liczbę telefonów niż było to z GTA3 na początku. W oczekiwaniu na ten odświeżony klasyk zobaczmy sobie, jak to wszystko się zaczęło. Podobno to było tylko 11 lat temu, ale ja mam wrażenie jakby minęła cała wieczność, gdy się tak szybko starzeją.  Maxa Payne’a chyba nie trzeba przedstawiać? To naprawdę jeden z klasyków gier, strzelanina, która na długo zrewolucjonizowała i spopularyzowała mechanikę Bullet Time. Świetna komiksowo opowiadana fabuła oraz Max unikający pocisków rzucając się po podłodze w zwolnionym tempie. Kto grał, ten na pewno pamięta. Arcydzieło Remedy, które na pewno będzie warte odświeżenia. Oby tylko sterowanie dotykowe za bardzo nie przeszkadzało. 