17.10.2012 Pamiętam jeszcze z czasów liceum, jak w domu mieliśmy akwarium. Zawsze uspokajało mnie patrzenie poprzez szybę na ten mikro wodny świat, mimo, że stworzony ludzką ręką. Było w tym coś hipnotycznego, o ile oczywiście w końcu się nie nudziło. Dzisiaj chciałbym Wam przedstawić aplikację, która zamieni Wasz smartfon w wirtualne akwarium. Sim Aquarium 3D nie jest ani grą, ani aplikacją edukacyjną. Jest to aplikacja z kategorii rozrywka, choć ja bym stworzył dla niej kategorię relaks, o ile oczywiście relaksuje Was oglądanie akwariowych rybek, bo właściwie do tego ogranicza się ten produkt. Aplikacja ta to świetnie zrealizowana w 3D interaktywne akwarium, w którym szumi woda, kołyszą się unoszone prądem morskim wodne rośliny i oczywiście pływają ryby. Sim Aquarium ma 2 tryby – widok rafy koralowej oraz widok dwóch ryb skrywających się między roślinami.  W pierwszym trybie mamy swobodnie pływające ryby. Jest ich tylko kilka, ale użytkownicy mogą dodać nawet do kilkunastu różnych rodzajów ryb, mogą również usunąć je wszystkie. Ryby zachowują się jak żywe, a twórcy aplikacji chwalą się, że odwzorowali nie tylko ich wygląd, ale również zachowanie. W widoku tym można również oddalać i przybliżać wybrane części ekranu, a całość sprawia naprawdę dobre wrażenie. Drugi widok dwóch błazenków (nawet nie wiedziałem, że są takie ryby) jest bardziej interaktywny. Możemy dotykać naszych podwodnych pupilków, karmić je, przybliżać i oddalać widok, jak również zmieniać „chwasty” w których pływają. Sama aplikacja to naprawdę kawał dobrej roboty i animacji. Jestem pod sporym wrażeniem. Oczywiście widać, że jest to animacja, a nie real life, ale zrobiono ją bardzo dokładnie, starając się oddać różne detale. Słuchanie szumu morza i „bawienie” się wodą mogą działać naprawdę relaksująco. Jeżeli więc jesteście zestresowani po ciężkim dniu w pracy czy na uczelni, a wodny świat was odpręża, to nie musicie kupować akwarium czy biec do zoologicznego,  Sim Aquarium 3D powinno wystarczyć. Aplikacja kosztuje 1,59 euro, ale teraz jest za darmo. Tak przy okazji – jeżeli macie Windowsa, to istnieje odpowiednia wersja na ten system. Ocena: 4+ 