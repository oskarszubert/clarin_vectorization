23.03.2012 Kody QR to sprytny wynalazek. Pod postacią ikon kryją się adresy stron internetowych, dane kontaktów, nazwy aplikacji czy eventy. Brakuje jednak funkcji odczytywania takich kodów domyślnie w Androidzie. Zainteresowani muszą szukać w tym celu aplikacji trzecich – ja polecam im QR Droida. QR Droid to swego rodzaju kombajn, król w swoim fachu. Ma wszystkie potrzebne funkcje związane z owymi kodami. Nie tylko pozwala odczytywać kody, ale również je tworzyć. Ma to świetne zastosowanie w kontakcie ze znajomymi i networkingu. Wystarczy wygenerować kod ze swoimi danymi, by posługiwać się nim jak wizytówką czy przesłać znajomemu fajną aplikację, której nazwy nie chce nam się literować. Po odczytaniu danych z kodu możemy z nich skorzystać od razu – na przykład przejść do danego URL-a. Wygenerowany kod może natomiast być edytowany w różny sposób – można manipulować jego wielkością czy kolorem, a potem nie tylko dać do zeskanowania swojemu znajomemu, ale i wyeksportować w formie obrazka. Oprócz generowania zwykłych kodów, z poziomu QR Droida mamy możliwość udostępniania obrazków i plików. W rzeczywistości są one wrzucane na serwer, a generowane kody po prostu do nich linkują. Jeśli jeszcze nie rozpoczęliście swojej przygody z kodami QR, zacznijcie ją od QR Droida. Jest to najlepsza tego typu aplikacja na rynku.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 