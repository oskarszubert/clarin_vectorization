26.09.2013 Przed premierą Angry Birds Star Wars II miałem wiele obaw. To dzięki części pierwszej polubiłem ptasią serię i stałem się jej fanem. Zapowiedzi kontynuacji nie napawały optymizmem, zbędne urozmaicenia nastawione na dodatkowe opłaty, świnie jako grywalna część Angry Birds. Czy Rovio udało się wprowadzić zmiany które z jednej strony nie popsują rozgrywki, z drugiej nie pozostawią poczucia niedosytu i braku nowości? To bardzo ciężka sztuka, która udaje się niewielu. Od strony fabularnej gra przenosi nas w czasy nowej trylogii, mniej lubianej przez fanów gwiezdnej sagi. Śledzimy w niej losy młodego Anakina Skywalkera. O ile w przypadku poprzedniej części nigdy nie miałem problemu z identyfikacją jakiego fragmentu filmu dotyczą konkretne poziomy oraz kogo przedstawiają dane ptaki o tyle w kontynuacji, jest to problem. Narracja, zwłaszcza krótkie, komiksowe wstawki są chaotyczne i nie tak dobre jak w części pierwszej. W obecnej wersji gra skupia się na wydarzeniach z filmu Mroczne Widmo, ale autorzy bardzo luźno potraktowali sobie jego wątek fabularny.  Jedną z głównych nowości jest oddanie pod kontrolę graczy świń, które w tym przypadku reprezentują ciemną stronę mocy. Zabawa nimi nie różni się o tego co znamy z ptasiej serii. Czy to źle? Uważam że nie. Seria Angry Birds opiera się na strzelaniu z procy, nie widzę więc potrzeby, aby dodanie świń wymuszało wprowadzenie innych zasad rozgrywki. Ciemna strona mocy ma swoich własnych bohaterów oraz ścieżkę fabularną. Czasem możemy wybrać, po której z nich się opowiadamy, a odblokowanie przeciwnej wymaga od nas zdobycia konkretnej ilości punktów.  W obecnej wersji każda ze stron posiada 2 akty po 20 misji (+ 4 bonusowe do których dostęp odblokowujemy zdobywając odpowiednią mapę). Daje to łączny wynik 88 poziomów. Ale to nie wszystko, każdy bohater otrzymał swoją własną misję specjalną. Aby mieć do niej dostęp, musimy zdobyć nim odpowiednią ilość punktów. Dla jasnej strony mocy przypada 18 plansz, dla ciemnej 14. 120 poziomów to sporo zabawy, a kolejne już są w drodze.  Podstawowe 88 można przejść w dwa wieczory, schody zaczynają się w momencie gdy za cel postawimy sobie zdobycie w każdym z nich 3 gwiazdek, odnalezienie wszystkich sekretów oraz odblokowanie dodatkowych misji dla każdego bohatera. Nie jest to proste, a zarazem daje dużą frajdy. Pomocni mogą okazać się inni bohaterowie. Gra pozwala na zastąpienie dowolnego ptaka (bądź też świni) innym z kolekcji. Jak je zdobyć? W wersji Windows Phone możliwość jest jedna. Odblokowując kolejne osiągnięcia zdobywamy punkty, za które możemy kupić albo poszczególnych bohaterów, albo specjalne pakiety z nimi.  W edycji iOS i Android dochodzi jeszcze mikropłatność oraz mocno promowane TELEPODS, czyli możliwość przeniesienia figurki bohatera do gry za pomocą aparatu w naszym urządzeniu.  Choć w Windows Phone nie znajdziemy tych urozmaiceń ma to pozytywny wpływ na rywalizację. Gra wspiera usługę Xbox Live, gdzie możemy śledzić wyniki naszych znajomych. Brak mikropłatności jest gwarancją, że lepsze wyniki znajomego nie są kwestią wydania większej ilości pieniędzy.  Przez pewien czas zastanawiałem się czy nie dać Angry Birds Star Wars II oceny 6. Gra ma w sobie prawie wszystko by na nią zasłużyć. Ilość pozytywnych opinii jakie zbiera w każdym mobilnym sklepie nie pozostawia złudzeń, że Rovio znowu idealnie trafiło w potrzeby graczy. Jest jednak jeden mankament, który towarzyszy ptasiej serii od początku jej istnienia. Brak możliwości synchronizacji stanów gry. O wiele mniejsze studia i o wiele bardziej skomplikowane tytuły od dawna radzą sobie z tym bezproblemowo. Tylko Rovio z uporem godnym lepszej sprawy pomija ten element w swoich grach. Wprawdzie swego czasu wspominał coś o takich rozwiązaniach, jednak do tej pory nie widać żadnych efektów. To jedyna i główna wada Angry Birds Star Wars II. Cała reszta zdecydowanie warta jest niecałych 4 zł (w zależności od systemu). Tym bardziej że to dopiero początek przygody, a przed nami kolejne aktualizacje i plansze. Podsumowując Angry Birds Star Wars II to jeszcze więcej tego co pokochali gracze na całym świecie plus sporo drobnych urozmaiceń, które nie udziwniają bez potrzeby rozgrywki, a czynią ją jeszcze bardziej wymagającą. Angry Birds Star Wars w wersji na iPhone i iPada do pobrania tutaj. Angry Birds Star Wars w wersji darmowej na Androida do pobrania tutaj, w płatnej tu. 