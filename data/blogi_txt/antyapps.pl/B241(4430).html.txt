08.10.2012 Nie tak dawno temu opisywałem dość interesującą aplikację Text*, która pozwala wzbogacać zdjęcia wybranym tekstem i posiada całkiem rozbudowany system narzędzi do tego przystosowanych. Jeżeli jednak nie chcecie wydawać pieniędzy na tego typu aplikację, to w AppStore można znaleźć niejedną darmową alternatywę. Jedną z nich jest aplikacja Typic. Typic to bardzo prosta aplikacja do dodawania tekstu do konkretnych zdjęć – ładnie zrobiona i posiadająca zestaw narzędzi, który powinien wystarczyć do szybkiej i nieskomplikowanej edycji fotografii. A co najważniejsze, Typic jest za darmo. Budowa tej aplikacji jest naprawdę bardzo dobrze przemyślana, a sama Typic ma prostą nawigację i bardzo ładny design. 2/3 ekranu zajmuje podgląd zdjęcia i nanoszonych na nie zmian, na dole zaś mamy przewijaną belkę z narzędziami. Po zrobieniu lub wybraniu zdjęcia z pamięci telefonu możemy zabrać się za jego upiększanie.  Jak to zwykle bywa w tego typu produkcjach, nie mogło zabraknąć oczywiście filtrów, które „podrasowują” nasze zdjęcia. Nie ma ich jednak szczególnie dużo, bo zaledwie 6 i na pewno nie należą do najoryginalniejszych, jakie miałem okazję widzieć. Po wybraniu filtru możemy dodać tekst. Oczywiście napis możemy umieścić w dowolnym miejscu, ale o rotacji można już zapomnieć. Możemy także zmienić jego czcionkę i rozmiar, jednak wybór jest dość ograniczony. Oprócz tego aplikacja pozwala nam ustawić przezroczystość tekstu, zaokrąglenie ramki, jej kolor (biały lub czarny) oraz poziom rozmycia zdjęcia, jeżeli mamy na nie ochotę. Na koniec możemy wysłać zdjęcie mailem, na Facebooka, Twittera, zapisać lub posłać do Instagram. I to już wszystko. Co mogę powiedzieć o Typic? Bardzo ładnie zrobiona aplikacja z prostą i szybką nawigacją, jednak mająca parę minusów. Przede wszystkim liczbą ciekawych narzędzi nie grzeszy. Ale generalnie dla osoby, która chce szybko dodać tekst do zdjęcia i posłać je w świat, aplikacja ta powinna wystarczyć. Zauważyłem jednak, że przez wprowadzenie przesuwanej belki zdarza się, ze zamiast zaaplikować jakąś funkcję przewijamy pasek z narzędziami. Jest to dość irytujące. Niemniej jednak aplikacja jest za darmo i jak na takową produkcję, jest całkiem niezła. Ocena:4 