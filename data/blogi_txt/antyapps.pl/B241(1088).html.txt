08.09.2012 Spirits to gra, która od ostatniego Humble Bundle’a z grami dla Androida nieustannie mnie prześladowała. Co rusz trafiałem na jakieś pozytywne opinie, znajomi się zachwycali, a wisienką na torcie była ostatecznie promocyjna cena w Google Play — pomyślałem, że nie wypada nie spróbować. Czas w końcu dowiedzieć się w czym tkwi magia tak zachwalanej, nawet przez wybrednych, gry. Już wiem i… także dorzucę kilka ciepłych słów o Spirits od siebie, a co! Skąd porównania do leciwych Lemmingów? Gra opiera się dokładnie na tym samym pomyśle — bohaterowie, jeden za drugim, automatycznie chodzą i odbijają się od napotkanych przeszkód lub, jeśli czekają tam pułapki, giną jeden po drugim gdy nie zareagujemy na czyhające zagrożenia. Naszym zadaniem jest doprowadzić je do celu — by tego dokonać przyjdzie nam skorzystać z ich specjalnych umiejętności jak na przykład wywoływanie wiatru by przelecieć na drugą stronę, kopanie tunelu by przebić się przez grudy ziemi albo budowanie mostu z liści. W celu wykorzystania którejkolwiek z nich, wystarczy kliknąć na Duszka, wybrać dla niego zadanie, kierunek i gotowe. Przy odpowiednim zaplanowaniu, doborze i konfiguracji z pewnością uda nam się doprowadzić bohaterów na miejsce. Co ciekawe, w wielu poziomach, szczególnie tych bardziej rozbudowanych, można skorzystać z różnych opcji dotarcia na miejsce, przez co gra nadaje się na wiele godzin pozytywnej kombinatoryki.  Pomysł znany i lubiany od lat, zatem jak wypada jego wykonanie? Moim zdaniem — znakomicie. Design oparty na barwnych tłach, zabawie światłem/cieniem oraz pokazanie bohaterów w postaci zarysu sylwetek jest od kilku lat jest nieustannie eksploatowany przez twórców nurtu indie. Mimo wszystko dobrze zrealizowany wciąż się nie przejadł, Spirits prezentuje się i rusza fantastycznie. Melodie które przygrywają w tle także idealnie wpasowują się w tę aurę tajemniczości i niezwykłości, którą autorom gry bezapelacyjnie udało się uzyskać. Sterowanie zaś jest na tyle intuicyjne, a przy tym wygodne, że nawet dzieci dadzą sobie z nim radę.  W blisko 50 poziomach twórcom udało się zamknąć ogrom cudownego, tajemniczego klimatu, wiele zagadek bez których rozwiązania nie możemy się oderwać od smartfona czy tabletu, a wszystko to skąpane w uroczej stylistyce. Gra dostępna jest zarówno na urządzenia z iOS (2,39€ i 3,99€ za wersję iPad) jak i Androidem (3,49zł). Jeżeli nie nabyliście jej w Humble Bundlu, to wciąż możecie jeszcze skorzystać z promocji dla systemu z Zielonym Robocikiem, co zresztą serdecznie polecam uczynić. Ocena: 5+/6 