06.09.2012 Każda z cystern oznaczona jest charakterystyczną, widoczną nawet z dalekiej odległości, pomarańczową tablicą, na której pod dwoma tajemniczymi numerami skrywają się informacje dotyczące materiału i niebezpieczeństwa jakie za sobą niesie przewożony ładunek. Z Oznaczenie Cystern ADR w kilka sekund możecie dowiedzieć się z czym tak właściwie mamy do czynienia. Wystarczy po włączeniu aplikacji przepisać cyferki znajdujące się zarówno w górnym jak i dolnym rzędzie, kliknąć szukaj i po chwili możemy dowiedzieć się jaki związek jest przewożony, jakie stanowi zagrożenie oraz informacje o klasie i podklasie. I to wszystkie opcje jakie niesie za sobą ten niewielki program. Zbędny gadżet? Jeszcze jedna aplikacja której zasadności nie rozumiecie? Cóż, przyznam, że sam nigdy nie interesowałem się bliżej tematem i również nie czuję potrzeby sprawdzania takich rzeczy — wówczas przynajmniej nie czuję zbędnej presji. Ale skoro program powstał, do tego na bazie najnowszej normy dotyczącej przewozu towarów niebezpiecznych, to chyba znajduje swoją niszę. Zaspokójcie swą ciekawość, Oznaczenie Cystern ADR dostępne jest za darmo w serwisie Google Play. Żałuję tylko, że nie mogę przejrzeć całej listy dostępnych materiałów — bez wpisania faktycznie istniejących oznaczeń niczego nie zdziałamy. 