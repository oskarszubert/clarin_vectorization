15.01.2013 Ceny rosną, podatki zwiększają, a tylko wypłata nie chce drgnąć. I co zrobić w takiej sytuacji? Nie pozostaje nic innego, jak ciąć wydatki i trzymać ręce na pulsie, a dokładniej, na portfelu. Czasami jednak nie chce się spamiętać wszystkich wydatków, a zaglądanie na konto przyprawia o dreszcz paniki. Jednak pieniądze kontrolować należy, a najlepiej zrobić to poprzez aplikację na smartfonie, gdyż zawsze mamy ją przy sobie i od razu możemy nasze wydatki podliczać. Dziś chciałbym Wam przedstawić Easy Spending Expense Tracker, aplikację do kontroli naszych portfeli. Choć w AppStore wiele znajdziemy podobnych produktów, to bardzo często są przekombinowane lub mało użyteczne. Od Easy Spending Expense Tracker bije prostotą i funkcjonalnością. Aplikacja daje nam do dyspozycji 3 podstawowe karty. Pierwsza wyświetla nasz aktualny bilans. To na niej zobaczymy, ile jeszcze nam pieniędzy na koncie i w portfelu zostało. Z tego poziomu możemy również dodawać nasze wydatki, ale także nową dostawę gotówki. W jednym i drugim przypadku odesłani zostajemy do specjalnego formularza, w którym wybieramy kwotę, kategorię (możemy tworzyć własne), datę wpłynięcia/wypłynięcia, powtarzalność, komentarz, a nawet przypomnienie.  Następna karta pokaże nam historię naszych wydatków w danym dniu, tygodniu, miesiącu lub roku. Możemy zobaczyć ile i kiedy nam przybyło grosza, a ile ubyło. Kolejna karta to raport, których aplikacja kilka generuje. Przede wszystkim mamy do dyspozycji kołowy wykres wydatków i przychodów, również podzielony na okresy czasu. Oprócz tego możemy zobaczyć nasze największe wpłaty i wypłaty, a także generalne podsumowanie i procentowy stosunek wydatków do dostępnych środków. Możemy również wysłać podsumowanie naszych środków na maila. Co więcej oferuje nam ta aplikacja? Możemy ustawić sobie walutę, wyświetlać nadchodzące wpływy, robić mailowy backup lub założyć hasło dostępu. To właściwie wszystko. Aplikacja nie ma szczególnie rozbudowanych funkcji, ale te, które są, bez większego problemu powinny pozwolić każdemu w zarządzaniu jego finansami. Do tego Easy Spending Expense Tracker ma bardzo intuicyjną nawigację. Jedyne, do czego mogę się doczepić, to design. Rozumiem, że miało być czytelnie i schludnie. Jest. Ale jej wzornictwo…. Nie przyłożono się zbyt starannie do graficznej strony tego produktu, co widać po wykresach rodem z Excela. Oczywiście jest to moja subiektywna ocena, ale osobiście mi się design Easy Spending Expense Tracker średnio podoba. 