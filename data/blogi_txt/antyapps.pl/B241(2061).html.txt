15.10.2012 Lato już dawno za nami, wszyscy wróciliśmy z nadmorskich kurortów w których, poza łapaniem promieni słonecznych i zażywaniu kąpieli w słonym, zimnym Bałtyku, korzystaliśmy z wolnego czasu również w innych leniwych konfiguracjach. I niestety próżno tam szukać tylu automatów arcade co przed laty, ale jednego im odmówić nie mogę: w ostatnich latach gdzie się nie obrócę, królują stoły do air hockeya. Czyli popularnie (acz według specjalistów podobno niepoprawnie) nazywanego u nas cymbergajem. Ale skoro jest zimno, wszyscy nadbałtyccy biznesmeni wrócili do domu to pozostają nam wirtualne zamienniki tej wyśmienitej gry. Jeden z nich swoją obecnością zaszczycił Androida — jak wypada ta znakomita zabawa w wersji wirtualnej? Zasady są identyczne jak w tradycyjnych wersjach air hockeya: do naszej dyspozycji dodawany jest stół, pośrodku którego znajduje się krążek. Krążek, który odbijamy za pomocą dwóch „paletek”. Jak? Ano ślizgając palec po ekranie smartfona czy tabletu. Odwzorowanie fizyki jest znakomite — kto swoje spędził przy „realnej” wersji gry, ten z pewnością doceni zawrotne prędkości z jakim, między paletkami próbującymi powstrzymać go od wpadnięcia w dziurę, mknie krążek. W Air Hockey Deluxe możemy bawić się w pojedynkę, zmagając z wyczynami sztucznej inteligencji po drugiej stronie stołu, i ze znajomym. W tym drugim wypadku każdy otrzymuje swoją część stołu, po jednym krążku i… rozpoczynamy zabawę. Lojalnie jednak uprzedzam, że na smartfonach ta zabawa może być prawdziwą męczarnią — powierzchnia ekranu ok. 4 cali jest ledwo starczająca dla jednego gracza, w przypadku dwóch może być naprawdę niemiłym doswiadczeniem. Jeżeli chodzi o aspekty techniczne, to nie mam Air Hockey Deluxe absolutnie nic do zarzucenia. Jak już wspominałem fizyka została odwzorowana znakomicie, ponadto opracowanie graficzne i muzyczne niespecjalnie się czymkolwiek wyróżnia. Ot, jest poprawne, nie drażni, ani specjalnie nie zachwyca. Dla wybrednych przygotowanych jednak zostało kilka stołów do wyboru, różniących się designem, oraz możliwość zmiana koloru „paletek” i krążka. Gra w pojedynkę daje sporo radości, ale dopiero przy rywalizacji z drugim człowiekiem obok naprawdę rozwija skrzydła. Czy warto dać szansę wirtualnej wersji kultowej gry? Bez wątpienia. Szczególnie, że można ją pobrać całkowicie za darmo — oczywiście w Google Play. Ocena: 4+ 