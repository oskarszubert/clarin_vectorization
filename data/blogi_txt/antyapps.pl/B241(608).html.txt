26.11.2012 Jedną z nowości jakie przyniósł ze sobą Windows Phone 8 jest szersze otwarcie api aparatu dla zewnętrznych aplikacji. Dzięki temu dostęp do nich mamy już z poziomu robienia zdjęcia, co znacznie skraca czas potrzebny do uruchomienia i zastosowania potrzebnego efektu. W powyższym opisie zawarłem jedną z nielicznych zalet CamWow. Dlaczego więc poświęcam jej wpis? Bo jest jedną z pierwszych, niesystemowych aplikacji, które wykorzystują tę możliwość. Warto wspomnieć, że Windows Phone 8 pomaga nam wyszukiwać takie programy, wystarczy w menu aplikacji dodatkowych wybrać „znajdź więcej dodatków foto”. Przechodząc jednak do samej aplikacji..  CamWow posiada 16 filtry, które modyfikują nasze zdjęcie i działają w czasie rzeczywistym. Tak więc na żywo możemy obserwować ich efekt. Widok ten jest dostępny nawet podczas wybierania odpowiedniego filtru. Niestety autor nie wysilił się aby je opisać. Gwarantuję jednak, że znajdziecie tam sporo ciekawych modyfikacji obrazu, które działają płynnie i pozwalają na mocną zmianę widzianego obrazu, a w efekcie końcowym zdjęcia.  Sporym minusem jest brak opcji i wspomnianych opisów. Aplikacja zawsze startuje z domyślnie ustawioną kamerą przednią, najwięcej czasu zajmuje jej przełączenie na tę z tyłu. Nie mamy też możliwości edycji jakości wykonanego zdjęcia. Wszystkiego jest za mało. Jednak jeżeli chodzi o podstawowe opcje sprawują się wyśmienicie. Jeżeli posiadacie urządzenie z Windows Phone 8 pobierzcie CamWow. Aplikacja może nie jest odkrywcza, ale pokazuje potencjał szybkiego dostępu z menu aparatu do aplikacji. Przy okazji posiada kilkanaście ciekawych filtrów. Dostępna jest za darmo i nie posiada reklam. 