01.08.2013 Duńskie klocki od ponad sześćdziesięciu lat bawią zarówno starych jak i młodych. Przy odpowiednio dużym zestawie, tak naprawdę ogranicza nas tylko nasza wyobraźnia. Ale jeśli wśród gotowych projektów znaleźliście jakiś, który bardzo chcielibyście skopiować, a nie bardzo wiecie jak — sprawdźcie zawartość LEGO Instructions — może odpowie na nurtujące Was pytania!  Ta aplikacja to prawdziwa skarbnica wiedzy, jeżeli chodzi o najróżniejsze konstrukcje które możemy złożyć z Lego. Na start otrzymujemy listę kilkudziesięciu pozycji, w tym fantazyjnych pojazdów czy fenomenalnych zwierzaków. Ale jeśli uznacie że to za mało, to nie ma problemu — wystarczy zjechać na sam dół tej listy i kliknąć w przycisk, zachęcający do dodania większej ilości pozycji. Wówczas pojawia się lista kategorii, po wyborze których przechodzimy do poszczególnych pozycji. Wystarczy teraz tylko wybrać schemat który nam wpadł w oko, kliknąć „download” i gotowe — kolejne tutoriale dodawane są do pierwszej z list. No dobrze, a co one tak naprawdę w sobie skrywają?  To zestaw instrukcji, który podpowiada krok po kroku jakich klocków powinniśmy użyć i w jakiej konfiguracji je składać. Mogą zawierać się w kilku etapach, ale co bardziej rozbudowane konstrukcje wymagają ich już co najmniej kilkudziesięciu. Pokazują jak po kolei składać klocki i przede wszystkim jakie elementy, w jakim kolorze będą nam potrzebne. I wszystko to prezentuje się naprawdę fajnie. Zabrakło mi jednak kilku istotnych rzeczy, takich jak informacje ile i jakich klocków będzie nam potrzebnych, ewentualnie w jakich zestawach możemy znaleźć poszczególne elementy. Przy takim obłożeniu rynku najróżniejszymi konfiguracjami duńskich klocków, wypadałoby podać choć podstawowe informacje. Stopień trudności również by nie zaszkodził, bo ilość kroków niekoniecznie da nam prawdziwy obraz tego, których złożenie to faktycznie wyższa szkoła jazdy. Tutaj również sprawdziła się zasada, by nie ulegać pozorom — bo te łatwiutkie na pierwszy rzut oka konstrukcje okazują się być o wiele bardziej wymagającymi, niż wypasione terenówki czy statki kosmiczne którymi bawi się wprost znakomicie. Jeżeli macie pod ręką spory zapas LEGO i szukacie inspiracji, tutaj z pewnością ją znajdziecie. Gorzej, jeśli napalicie się na którąś z konstrukcji i będziecie wówczas dopiero robić zakupy, by zdobyć potrzebne do niej elementy. To naprawdę ogromna baza danych, a co najlepsze — LEGO Instructions dostępne jest w wersji uniwersalnej całkowicie za darmo. Można więc przymknąć oczy na niespecjalnie wyszukany design i dość mierną prezencję na 10” ekranach Retina. 