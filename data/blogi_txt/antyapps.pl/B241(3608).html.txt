27.07.2012 Za oknem zacina deszcz, filmy obejrzane, książki przeczytane, w telewizji jak zwykle nic nie ma, poziom waszego znudzenia sięga zenitu? Nie? Macie co robić, za oknem piękna letnia pogoda, a o nudzie nie ma mowy? Nieważne, ta gra i tak wciągnie Was na długie godziny, rodzina będzie płakać, przyjaciele narzekać, pory dnia przemijać, a i tak się nie oderwiecie. A najlepsze, że to zwykłe układanie klocków. Rune Master. Zapamiętajcie ten tytuł, gdy będziecie go przeklinać po wyładowaniu się baterii w telefonie. Gra ta to typowy przedstawiciel swojego gatunku: mamy planszę, kolorowe klocki i musimy je poukładać w odpowiedni sposób, aby zdobywać punkty i przechodzić do następnych poziomów. Nuda? Może, ale mnie wciągnęła na długie godziny. Może dlatego, że gra nie jest wcale prosta. Co więcej, nawet na poziomie easy można stracić sporą część swojego życia, nim się go przejdzie. Dlaczego? Otóż w grze tej, jak domyślacie się, musimy poukładać klocki tego samego koloru i kształtu w linie. Aby znikły musi być ich przynajmniej 4. Przy czym mamy tylko 25 ruchów, aby osiągnąć wymagany poziom punktów do przejścia dalej. Pomóc ma nam w tym zbieranie runów, a więc tych klocków-kamieni, które mają w sobie magiczne znaki. Oczywiście zasada jest ta sama również dla run – musimy uszeregować 4 takie same elementy, a jeżeli przynajmniej na jednym z nich jest symbol, dostajemy dodatkowy ruch.  Gdyby jednak tego było mało, to na pewnym etapie gry zapada mroźna, nordycka zima i niektóre kamyki zaczynają zamarzać. Nie można ich usunąć, nie można przesunąć, można je anihilować szeregując z innymi. O ile na początku gra wydaje się całkiem prosta o tyle na późniejszych poziomach mamy coraz więcej punktów do zebrania, zima trwa coraz dłużej, a kamyki jakoś tak nie chcą się układać po naszej myśli. Na szczęście do dyspozycji mamy super moce, które możemy kupować za zdobyte podczas rozgrywki punkty. Możemy wybrać na przykład losowe przemieszanie elementów, wyburzenie, wyłapanie wszystkich widocznych run, etc. Niestety można tylko wykupić 3-4 mocne na raz, więc trzeba się dobrze zastanowić nad ich doborem. Aż trudno uwierzyć, że tak prosta gra potrafi tak cieszyć i wciągać. Wszystko dlatego, że naprawdę trzeba się napocić i namyśleć, aby przejść kolejne etapy gry. Dzięki temu, mimo prostoty, gra pochłania na wiele godzin. Jeżeli jeszcze jesteście fanami gatunku, to koniecznie ją pobierzcie. Jeżeli nie, to i tak warto ją wypróbować, potrafi zabijać czas jak żadna inna. Rune Master Puzzle jest również na Androida. Ocena: 4+ 