05.01.2012 W Android Markecie jest dostępna aplikacja 50languages, która krzyczy w polskiej wersji Naucz się 50 języków za darmo! Czy naprawdę nauka jest darmowa, czy możemy uczyć się dowolnego języka przy pomocy naszego ojczystego? Jak jest na prawdę z tą aplikacją i samym kursem? Aplikacja rzeczywiście istnieje i z tymi 50 językami to nie jest żart. Możemy uczyć się 50 języków bez względu na to, którym z języków dostępnych w bazie sami się posługujemy. Naprawdę! Twórcy stworzyli około 1600 kombinacji językowych typu angielsko-hiszpańska, polsko-czeska czy hiszpańsko-chińska. Ogromny kawał roboty i udostępniony za darmo, choć nie w pełni w aplikacji mobilnej. Same pliki projektu dostępne są na specjalnej stronie. Projekt występuje pod nazwą book2. Strona internetowa jest okropna i wygląda jak z lat dziewięćdziesiątych. Umożliwia jednak nie tylko odsłuch plików z nagraną wymową lektora, ale również i w pewien sposób naukę. Serwis umożliwia zapoznawanie się z tłumaczeniami słów i danych fraz, a specjalny skrypt umożliwia odsłonięcie lub zasłonięcie tłumaczenia, co pomaga przy nauce. Są to jednak raczej staroświeckie metody. Faktem jest natomiast, iż wszystkie nagrania lektora obcojęzycznego oraz tłumaczenia lektora posługującego się naszym językiem są dostępne do pobrania za darmo. Bez problemu można z nich korzystać później na odtwarzaczu mp3. Aplikacja mobilna wykorzystuje te pliki, jednak dodaje coś więcej. 50languages w wersji dla Androida to nie tylko frazy, ich tłumaczenia oraz nagranie lektora, ale również system fiszek i testów. Umożliwia on bardziej nowoczesną i teoretycznie wygodniejszą naukę języka. Aplikacja jest co prawda za darmo, ale lekcje tutaj dostępne już nie do końca. 20 pierwszych lekcji jest dostępnych dla każdego, jednak za pozostałe 80 trzeba zapłacić – około 10 złotych. Można też zakupić dostęp do wszystkich języków za około 35 złotych. Pytanie, czy warto płacić tyle za funkcję fiszek i powtórek. Zacznijmy od designu aplikacji. Jest okropny. Firma realizująca ten projekt musi zatrudnić jakiegoś dobrego grafika, bo nieprzyjemny design jest po prostu znakiem rozpoznawczym 50languages. Źle wygląda aplikacja mobilna, źle wygląda strona internetowa. Wypadałoby coś z tym zrobić. Idąc dalej, interfejs też nie jest najwygodniejszy. Mnogość przełączników i podstron, które nie do końca zostały przemyślane podczas projektowania powoduje, że momentami można się pogubić. Sama funkcja fiszek natomiast zbytnio nie powala. Aplikacja jest dostępna w języku polskim. Jak można zobaczyć na stronie internetowej, języków do nauczenia się przez polskich użytkowników jest naprawdę sporo :) Uważam, że warto zainstalować 50languages i spróbować skorzystać z darmowych lekcji w tej aplikacji. Zakup dostępu do pozostałych pozostaje jednak kwestią indywidualną. Osobiście wygląd i brak wygody korzystania z aplikacji odtrącił mnie zbyt mocno, bym zdecydował się kupić dostęp do lekcji i dalej korzystać z tego narzędzia. Wykorzystuję natomiast pliki audio ucząc się języka poza domem – wystarczy odtwarzacz mp3 i słuchawki :)  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 