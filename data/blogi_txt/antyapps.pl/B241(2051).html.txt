07.12.2012 W latach świetności mojego dzieciństwa Kubuś Puchatek i Przyjaciele to animacja, która zdecydowanie należała do grona moich ulubionych. Choć lata mijają – w tej kwestii za wiele się nie zmieniło. Historyjki o żółtawym misiu nadal znajdują się wśród moich animowanych faworytów Disneya. Widząc jednak nie tak dawno nowoczesną wersję Puchatka w trójwymiarze, odrobinę zwątpiłem w jego świetność i z nie małą obawą sięgałem po Kubusiową aplikację, którą odnalazłem w AppStore spodziewając się czegoś podobnego. Moje obawy były jednak zbędne.  Winnie the Pooh Wonder and Wander to fantastyczna aplikacja dla dzieci. Rewelacyjnie przygotowana, kolorowa, pełna wyzwań i ukrytych interakcji – coś w sam raz dla małych i ciekawych świata. Program, choć oryginalnie w angielskiej wersji językowej jest tak intuicyjny w obsłudze, że nawet najmłodsi nie powinni mieć z nim żadnych problemów. Dotknij czegokolwiek na ekranie i zobacz jak ożywa! Poruszaj liśćmi, zobacz jak spadają. Przesuń słońce do góry i w dół i zobacz jak niebo zmienia się z dnia w noc. Podróżuj po Stumilowym Lesie i odnajdź innych przyjaciół Puchatka. Zmierz się z ich wyzwaniami.  Interaktywna aplikacja to zbiór czterech mini gier, którymi twoje dziecko będzie po prostu zachwycone. Do wyboru są – puzzle, memo, kolorowanki oraz wyzwanie muzyczne. Z wymienionych, najbardziej przypadła mi do gustu jednak ta ostatnia – wyzwanie muzyczne to naprawdę świetna sprawa. Na ekranie pojawia się płot pełen ptaków, każdy z nich wydaje inny dźwięk. Naszym zadaniem będzie naciskanie kolejnych skrzydlatych stworzeń, które zostaną odpowiednio podświetlone. Całość ułoży się w mniej lub bardziej zgrabną melodię. Równie fajne są także memo i puzzle. Zarówno w przypadku pierwszego jak i drugiego, mamy możliwość określenia poziomu trudności. Im trudniej, tym więcej elementów do połączenia.  Najmniej do gustu przypadły mi natomiast kolorowanki. Jest to jednak prawdopodobnie niechęć spowodowana dość niewielkim i ograniczonym ekranem iPhone’a, domyślam się, że na iPadzie sprawa wyglądała by inaczej. Nie da się jednak ukryć, że twórcy mogli się bardziej postarać i nieco nam ułatwić kolorowanie czarnobiałych szkiców, wprowadzając chociażby auto-udoskonalanie malowanych przez nas linii znane z Adobe Ideas. Domyślnie aplikacja jest bezpłatna. Istnieje jednak możliwość dokupienia specjalnego pakietu puzzli i kolorowanek. Ta przyjemność kosztuje 0,89€. 