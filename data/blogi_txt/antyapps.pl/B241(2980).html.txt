06.12.2012 Stworzenie ciekawej aplikacji staje się coraz trudniejszym zadaniem, zwłaszcza, gdy uświadomimy sobie, że w samym AppStore jest ich ponad 700 tysięcy. Dlatego znalezienie czegoś nowego i całkowicie oryginalnego jest niezwykle trudne. Ale oryginalność nie musi wyrażać się tylko w tym, że nikt wcześniej na coś takiego nie wpadł, ale również nietuzinkowym połączeniem istniejących już pomysłów w nowy produkt. Czymś takim, przynajmniej pod niektórymi względami, jest Pearltrees. Aplikacja ta jest bardzo ciekawym połączeniem dobrych pomysłów i nietuzinkowej nawigacji w jeden interesujący produkt, który bez wątpienia może się podobać. Jak działa aplikacja? Otóż pozwala nam tworzyć drzewa połączonych zainteresowań, które wyrażamy za pomocą notatek, zdjęć, stron internetowych czy nowych węzłów tematycznych. Nawigacja przypomina to, co dobrze znany z Discovr Music, a więc mapę powiązanych elementów. Jak ją tworzymy? Dodając pearls. Możemy więc dodać zdjęcie, stworzyć notatkę, podpiąć stronę internetową (albo wklejając link albo za pomocą specjalnego dodatku do Safari), ewentualnie dodać nowy węzeł, od którego odchodzić będą kolejne elementy.  Po co właściwie to robić?  A po to, aby móc podzielić się danymi zbiorami ze znajomymi, ewentualnie zaprosić ich do współpracy przy tworzeniu nowych. I jest to całkiem ciekawy pomysł, bo można sobie wyobrazić, że za pomocą tej aplikacji można stworzyć ciekawą burzę mózgów na dany temat. Ale to nie wszystko, bo oprócz tego aplikacja, ucząc się naszych zainteresowań, pomaga nam w odkrywaniu pearls innych użytkowników, których możemy następnie obserwować, ewentualnie zaprosić do współpracy. Poza tym każdym elementem możemy podzielić się przez social media. Na czym chcą zarabiać twórcy aplikacji? Na kontach Premium, które na przykład umożliwiają tryb prywatny, czego niestety w darmowej wersji nie ma. Pearltrees to naprawdę interesująca produkcja. Łączy w sobie ciekawy pomysł z dobrze przygotowaną nawigacją. Popracowałbym jeszcze ewentualnie nad grafiką, gdyż szary na białym to chyba nie najszczęśliwszy dobór kolorów, ale generalnie trudno coś tej aplikacji wytknąć. Można się spodziewać pytania– a po co? Mało jest aplikacji, które pozwalają na współpracę czy dzielenie się zainteresowaniami? To prawda, ale to nie oznacza, że Pearltrees nie może się podobać. Mnie tak aplikacja całkiem zaciekawiła i będę obserwował jej rozwój. 