07.05.2013 Z dedykowanymi poszczególnym serwisom aplikacjom mam spory problem: co za dużo, to nie zdrowo. I sam na tablecie / smartfonie mam ich tyle, że można je policzyć na palcach jednej dłoni. Dosłownie. Najczęściej stawiam jednak na kombinację czytnik RSS + ulubiona usługa do „czytania na później”. Ale mimo wszystko uważam, że żaden z miłośników dziennika The Guardian nie powinien przemykać się obojętnie obok jego oficjalnej aplikacji. Wygodna i przejrzysta, daleko jej do przekombinowania. Prosta nawigacja i nieskomplikowany design — w tym tkwi cały jej urok. Na naszej stronie startowej możemy umieścić maksymalnie osiem interesujących nas kategorii, ale to oczywiście nie wszystko, bo pozostałe do których chcielibyśmy mieć szybki dostęp możemy zamieścić w ulubionych (tj. oznaczyć gwiazdką). Wówczas sprawnie będziemy mogli się doń przenieść także ze strony głównej. Z poziomu aplikacji, naturalnie, dostępne są obie edycje dziennika: amerykańska oraz brytyjska. Strona wpisu, poza główną belką gdzie dostępne są przyciski odpowiedzialne za zmianę wielkości tekstu i udostępnianie artykułu, skupia się w zupełności na tekście. Przesuwając palcem w prawym/lewym kierunku, przełączamy się między komentarzami, a tekstami o podobnej treści — jeżeli chcielibyśmy dołączyć się do dyskusji, niezbędne będzie konto w serwisie — to, naturalnie, można założyć również z poziomu aplikacji.  Dużym plusem mobilnej odsłony The Guardian jest możliwość zapisywania tekstów, by czytać je także offline. Aplikacja pobiera wszystkie teksty na smartfon lub tablet — sami zaś możemy wybrać, czy zadomowią się w pamięci urządzenia, czy na zewnętrznej karcie. Świetna sprawa, szczególnie, że nie wszyscy stawiają na stałe podpięcie do internetu. A zdarza się też, szczególnie podczas podróży, że zasięg płata niemiłe figle. Zatem ustawmy o której aplikacja ma pobierać dane z serwerów, w ramach rozrzutności możemy także pobrać wszystkie dostępne tam pliki graficzne, i gotowe! Naturalnie nie zabrakło także opcji ściągania jedynie wtedy, kiedy jesteśmy podłączeni do sieci WiFi. The Guardian bardzo pozytywnie zaskoczył mnie swoim dedykowanym klientem. Minimalistyczny, czytelny, łatwy do spersonalizowania, by ulubione tematy mieć zawsze pod ręką — samo dobro. Jeśli zaczytujecie się w tym anglojęzycznym dzienniku, to czym prędzej pognajcie do AppStora lub Google Play, gdzie aplikację można pobrać za darmo, i cieszcie się nim w najlepszej z możliwych form! Miejcie jednak na uwadze to, że dostęp do wszystkich treści bezpłatny jest przez pierwsze dwa tygodnie. Później 6-miesięczna subskrypcja wyniesie nas około 20 PLN w przypadku wersji na iOS. W Google Play zaś nie ma żadnej adnotacji na ten temat. 