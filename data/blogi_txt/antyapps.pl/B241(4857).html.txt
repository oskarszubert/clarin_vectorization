17.11.2011 Gry planszowe to zupełnie oddzielna kategoria, która przeżywa drugą młodość właśnie dzięki platformom mobilnym, a szczególnie tabletom. W końcu to prawie jak plansza do grania, a całą resztę można zasymulować. Twórcy prześcigają się w robieniu oficjalnych gier, które tak naprawdę również napędzają sprzedaż prawdziwych pudełkowych wydań. Najlepszy przykład to bardzo popularna gra o budowanie połączeń kolejowych – Ticket to Ride, najpierw wyszła na iPada, a teraz doczekaliśmy się wersji Pocket na iPhonie. Jak się w to gra? Na początku gry ciągniemy 3 karty misji wskazujące dłuższe trasy łączące odległe miasta na planszy. Jeśli spełnimy takie zadanie to pod koniec gry doliczamy sobie za nie punkty, jeśli nie to tracimy punkty, które decydują o zwycięzcy. W grze pojawia się plansza Stanów Zjednoczonych z miastami oddzielonymi trakcjami kolejowymi złożonymi z prostych bloków danego koloru. Musimy zebrać odpowiednią liczbę kart tegoż koloru i wtedy budujemy w tym miejscu własną trasę i otrzymujemy za tę trasę punkty. No i to już w zasadzie wszystko, po prostu w swojej turze albo ciągniemy karty albo budujemy trasę. W szczegóły rozgrywki nie będę wchodził, ale obiecuję, że jest całkiem przyjemne i szybko załapiecie, o co chodzi. Interfejs jest bardzo przejrzysty i ułatwia rozgrywkę, a same zasady choć początkowo brzmią skomplikowanie to bardzo szybko dają się okiełznać. Pomaga również tutorial i podpowiedzi pojawiające się na ekranie. Jedyna wada warta wspomnienia to denerwująca muzyka, ale tę bez problemu możemy wyłączyć.  Co ciekawe gra oferuje spore możliwości, jeśli chodzi o wybór rozgrywki – możemy grać samemu przeciwko AI lub w kilka osób przekazując sobie telefon lub lokalnie poprzez Wi-Fi/Bluetooth grając na kilku iPadach czy też iPhone’ach. Posiadacze wersji iPadowej zwrócą uwagę na brak innych map – w tamtej wersji była również Europa oraz Szwajcaria, ale jak tłumaczą twórcy rozbudowanie oraz dodatkowe funkcje byłyby trudne do przeniesienia na mniejsze ekrany. Grając w tamtą wersję jestem w stanie im w tej kwestii uwierzyć. Czy warto? Za dolara czy tam 0,79 Euro to nie ma się nad czym zastanawiać – to jedna z najlepszych wprowadzających planszówek, która może spowodować, że już niedługo zaczniecie kolekcjonować pudełka pełne żetonów, kart, figurek i kości. Dobra zabawa murowana, a chociaż gra nie oferuje jakiegoś szczególnego rozbudowania to każda rozgrywka potrafi być inna i nigdy do końca nie wiadomo kto zwycięży. Link do aplikacji. 