15.02.2012 Niektórzy deweloperzy walczą miesiącami aby zdobyć sobie przychylność prasy, aby chociaż poślednie blogi napisały o ich twórczości. Inni zaś nie robią niemal nic, a znajdują się na ustach wszystkich. Nie chcę powiedzieć, że tak jest z Realmac, bo to znana firma, ale atencja jaką zdobyło ich Clear jest ponadprzeciętna. Czy ten cały szum ma uzasadnienie? Od kilku godzin korzystam z aplikacji – czy warto?  Dla tych co jeszcze nie słyszeli – Clear to aplikacja to zarządzania naszymi zadaniami. W zasadzie nawet mniej, bo zarządzania tam zbyt wiele nie ma – po prostu wpisujemy co mamy do zrobienia, a potem odhaczamy, że to wykonaliśmy lub kasujemy. Poza tym owe zadania można podzielić na osobne listy. I to absolutnie wszystko. Czy zatem Clear to kolejna kopia setek do tego przeznaczonych aplikacji? Diabeł tkwi w szczegółach. W tym przypadku – w interfejsie i sterowaniu programem. Jest maksymalnie minimalistycznie, ale przy tym przepięknie. Nasycone barwy (kolory do wyboru, zadania o najwyższym priorytecie ustawiamy w kolejności od góry, w dół barwy są coraz mniej nasycone), proste kształty, czytelne czcionki. Najważniejsze jest jednak sterowanie programem. Clear wykorzystuje naturalnie przyswojone już przez nas iPhone’owe gesty do obsługi aplikacji. I tak, „naciągając” listę od góry lub rozciągając poszczególne zadania, dodajemy nowe. Przesuwając je w prawo – zaznaczamy jako wykonane. W lewo – kasujemy. Naciągając listę od dołu, kasujemy wykonany/skasowane zadania. „Uszczypnięcie” zaś przenosi nas do ekranu wyżej – z zadań na listy, z list do opcji.  Clear for iPhone (Coming Soon!) from Realmac Software on Vimeo. Chociaż na początku tutorial pokazuje nam co i jak, to nawet bez niego rozpracujemy program w maksymalnie kilka minut. Sterowanie jest aż tak intuicyjne. Dla niektórych ograniczeniem może być, że dla każdego zadania możemy wpisać góra 30 znaków, ale też nikt nie zamierzał tutaj konkurować z MS Project. Clear to, jak nazwa zresztą wskazuje, czysta i prosta aplikacja do codziennych zadań. W tej roli sprawdza się świetnie. Na koniec zaś zostawiłem niewielki rodzynek – dźwięki. Każdej czynności w Clear jest jakiś, bardzo przyjemny dla ucha, dźwięk przypisany. Ale największe wrażenie robi ten przy wykonaniu zadania – przyjemność jego słuchania porównywalna jest jedynie z odkrywaniem Osiągnięć na Xboxie 360. Clear to przede wszystkim produkt designerski, ale i szalenie funkcjonalny. Brzmi znajomo? Właśnie dlatego jest tak doskonale dopasowany do sprzętu, na który został stworzony. Po prostu pasuje do iPhone’a. Clear można nabyć tutaj za 0.79 euro. 