23.01.2013 Czasami można w AppStore natrafić na grę, która na pierwszy rzut oka nie wydaje się ani interesująca, ani wciągająca, i zastanawia, po co w ogóle powstała. Wystarczy jednak chwila, aby przekonać się, że właśnie pobrało się aplikację, przez którą stracimy wiele godzin naszego życia na dobrej rozrywce. O jednej z takich gier będzie ten tekst. Shroomz! To gra tak prosta w swej rozgrywce, że wydawać by się mogło, że nie da się nią zainteresować na dłużej. Jednak Shroomz! wciągają i dostarczają mnóstwo uciechy, na wiele długich godzin. Na czym polega jej sukces? Cóż, twórcy Shroomz! wykorzystali sprawdzony motyw. Kojarzycie może grę, w której z otworów wyskakują figurki, a zadaniem gracza jest jak najszybsze ich uderzanie? Jest to stara jak świat rozrywka, bywalec salonów gier, festynów i im podobnych imprez. Czemu by nie przenieść tego na ekran smartfona? Jak pomyślano, tak zrobiono i tak się narodził Shroomz! Otóż dostajemy 4 rzędy po 4 otwory, z których cały czas wychylają się muchomory, które musimy oczywiście uderzać, a im szybciej klikamy palcem, tym więcej punktów zbieramy. Gra oczywiście jest na czas, więc należy by szybkim, jeżeli chce się mieć dobry wynik.  Aby jednak rozgrywka się nie nudziła za szybko, ze swoich podziemnych norek wyskakują różnego typu grzyby. Niektóre dają nam więcej punktów, ale cześć z nich niesie ze sobą super-moce. Jest ich na chwilę obecną 4: możemy zwiększyć punktację, zamrozić cały ekran na chwilę i powybijać muchomory, wysadzić je, lub wstrzymać odliczanie czasu. Zdobycie tych mocy nie jest jednak proste, bo grzyby pojawiają się i znikają bardzo szybko, a czasami w ferworze gry nawet zapominamy, że możemy wykorzystać tego typu pomoc. I zasadniczo to wszystko. Warto jeszcze wspomnieć, że gra jest dopracowana graficznie i dobrze reaguje na dotyk. Shroomz! to prosta gierka, ale można nad nią spędzić mnóstwo czasu próbując pobić swój ostatni rezultat. Szkoda, że twórcy nie pokusili się o różne tryby i dodatkowe plansze, bo choć rozgrywka jest wciągająca, to przecież w końcu może nam się znudzić nieustanne uderzanie grzyba. Niemniej jednak polecam, zwłaszcza, że obecnie można ją dorwać za darmo. 