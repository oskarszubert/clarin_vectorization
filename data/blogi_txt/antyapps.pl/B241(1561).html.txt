23.04.2012 Guitar Hero to gra, która dorobiła się już dawno miana kultowej, i większej ilości klonów, niż jest gwiazd na niebie. Guitar Hero to nie tylko gra, ale cała masa gadgetów, ze specjalnymi padami w kształcie gitar włącznie. Gry z tej serii dostępne są na chyba wszystkich możliwych platformach, również mobilnych. I właśnie wydaniu tego tytułu na iOSa będzie poświęcona ta recenzja. Gra nie jest w AppStore świeżynką, gdyż pojawiała się już w 2010 roku, ale ostatnio trwa na nią promocja, dzięki czemu można nabyć ją za 0,79 euro. Trudno było się oprzeć takiej okazji, więc postanowiłem kupić Guitar Hero i zobaczyć, jak sprawować się będzie na moim telefonie. Zacznijmy od grafiki. Niestety, ale doznałem pewnego rozczarowania. Graficznie gra ta jest, według mnie, bardzo przeciętna. Nie wiem, czy to wina 3,5 calowego ekranu, ale ciśnie mi się na usta jedno: słabo! Nie zrozumcie mnie źle, nie jest aż tak tragicznie, ale mógłbym wymienić dziesiątki darmowych gier z różnych kategorii, które oferują lepszą wizualną rozrywkę, niż Guitar Hero. Ponieważ grafika jest w przypadku tej gry raczej wtórna, liczy się zabawa związana z symulatorem gry na gitarze, więc skupię się w tym momencie już na samej strukturze gry.    Po pierwsze, zaczynając zabawę z Guitar Hero możemy stworzyć postać naszego bohatera. Oprócz wybrania płci, możemy zdecydować, jak będzie ubrany, jak będą wyglądać jego włosy, twarz, zarost, itd, ale również wygląd naszej gitary. Następnie możemy oczywiście podzielić się jej wyglądem z całym światem za pomocą Facebooka. Oprócz tego mamy statystyki i system osiągnięć, dzięki czemu możemy na bieżąco śledzić postęp na naszej drodze do zostania prawdziwym herosem gitary. Za kolejne punkty i poziomy uzyskujemy odznaki i tytuły, które otwierają w grze dodatkowe funkcje, głównie związane z upgradem naszej postaci. W Guitar Hero możemy darmowo cieszyć się tylko 6 kawałkami muzycznymi, które możemy zagrać zarówno na zwykłej gitarze, jak i na basie. Jeżeli chcemy więcej muzyki, musimy udać się do sklepu. 3-pak FooFighters kosztuje ponad 1,59 euro, więc nie jest to tania rozrywka. Oprócz tego gra, jeżeli jej na to zezwolimy, przeszukuje naszą bibliotekę muzyki na telefonie i wskazuje, czy w sklepie znajdują się nasi ulubieni wykonawcy.    Pora przejść do istoty tej gry, czyli grania na gitarze. Zapewne wszyscy kojarzą, jak wygląda symulator w Guitar Hero. Leci muzyka, w tle nasza postać wije się po scenie i gra, a na wirtualnym gryfie pokazują się ikonki, w które musimy kliknąć w odpowiednim momencie i w odpowiedni sposób. Muszę przyznać, że sam symulator jest dość rozbudowany. Przeciąganie, klikanie, przytrzymywanie, sidle, bar, wszystko to znajdziemy podczas naszej zabawy z wirtualną gitarą. Zabrakło mi możliwości wykorzystania ruchu telefonu, ale przy takim rozbudowani funkcji ten brak nie ma większego znaczenia. Oprócz tego można kumulować punkty, poprzez odpowiednie kombinacje, lub w odpowiednim trybie. W grze znajdziemy pełny przewodnik po tych opcjach, niestety nie jest w formie interaktywnej, więc wypróbować teorię będziemy musieli już podczas rozgrywki. Gra oferuje 4 poziomy trudności. I jeżeli wcześniej nie graliście w tego typu produkcje, to już pierwszy poziom może wydać się dość trudny, za to na ekspercie wszystko dzieje się tak szybko, że trudno mi sobie wyobrazić, że ktoś jest w stanie nadążyć za tym, co się dzieje na ekranie. Muszę jednak przyznać, że gra naprawdę wciąga i dostarcza masę rozrywki, a o to przecież chodzi, prawda? Wracając jeszcze na chwilę do minusów. Poza dość słabą, moim subiektywnym zdaniem, grafiką, jest jeszcze jeden problem z Guitar Hero. Gra po prostu się tnie. Co gorsza, tnie się podczas rozgrywki, przez co psuje całą przyjemność i powoduje, że czasami nie trafia się w odpowiednią „strunę”. Wprawdzie nie dzieje się to cały czas, ale to nie powinno się po prostu dziać na sprzęcie z procesorem dual-core. Kończąc ten koncert: Guitar Hero to naprawdę wciągająca gra, która dostarcza wielu godzin dobrej rozrywki, która może trwać póki nie zabraknie utworów w sklepie. Dzięki systemowi nagród i rozwojowi postaci angażuje graczy. Jednak to, że gra podczas rozgrywki, kiedy nic nie powinno stać między naszymi palcami, a wirtualnymi strunami, tnie się jest bardzo irytujące. Osobiście nie kupiłbym tego tytułu w kwocie 2,39 euro, ale jeżeli nie żal wam 3,3 złotego to możecie ją wypróbować. Ocena: 4- 