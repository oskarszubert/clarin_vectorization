26.06.2013 Tezeusz był jednym z największych herosów antycznej Grecji. Syn Posejdona i Ajtry zasłynął m.in. zabiciem legendarnego człowieka z głową byka – Minotaura. Jak pewnie większość z Was wie, mityczny stwór uwięziony był w labiryncie, którego pokonanie było niemożliwe bez odpowiedniego przygotowania. Na szczęście dla Tezeusza, zakochana w nim Ariadna wyposażyła go w nić, dzięki której nasz dzisiejszy bohater trafił do wyjścia. Twórcy Theseus HD nie byli dla nas tak wspaniałomyślni, jak zauroczona Ariadna dla swojego wybrańca. Drogę do wyjścia musimy znaleźć samodzielnie, a z czyhającym na nasz najdrobniejszy błąd Minotaurem zadanie to, z całą pewnością nie należy do najprostszych. Theseus HD należy do kategorii gier, w których na pierwszy plan wysuwa się umiejętność kombinowania i logicznego myślenia. Zadaniem gracza jest wydostanie się z prostego (pozornie!) labiryntu zamieszkałego przez Minotaura. Mityczny stwór jest od nas szybszy i potężniejszy, ale na szczęście nie grzeszy inteligencją. Nasza w tym głowa, by rogacza zapędzić w przysłowiowy „kozi róg” i bezpiecznie wydostać się z pułapki, będącej dla wielu naszych poprzedników miejscem straszliwej śmierci.  Pojedynek pomiędzy Tezeuszem a Minotaurem rozgrywa się na symbolicznej planszy podzielonej na kwadraty. Poszczególne poziomy różnią się między sobą wielkością oraz rozmieszczeniem ścian labiryntu. Rozgrywka toczy się w turach – pierwszy ruch należy do gracza, a drugie posunięcie do naszego rogatego oponenta. W kolejnych rundach schemat się powtarza i trwa aż do udanej ucieczki z plątaniny korytarzy, bądź do niemiłego w skutkach spotkania z Minotaurem. Kluczową kwestią jest szybkość poruszania się obu uwięzionych na planszy postaci. Tezeusz w każdej rundzie może przesunąć się maksymalnie o jedno pole, natomiast pół-byk o pola dwa. Przewaga mitycznego stwora jest wyraźna i jeżeli czegoś nie wykombinujemy, to ani się obejrzymy, a skończymy jak dziesiątki nieszczęśników przed nami.  Na szczęście wystarczy zaledwie chwila by zorientować się, że nasz rogaty (nie)przyjaciel ma również słabe strony. Minotaur porusza się naśladując kroki Tezeusza. Jednocześnie zawsze próbuje dogonić go najkrótszą możliwą trasą, nie zwracając uwagi na znajdujące się na jego drodze przeszkody. Oznacza to, że wystarczy nieco sprytu i mądre wykorzystanie układu ścian na planszy, by rogacza wywieść w pole. Dobrym pomysłem jest wykorzystywanie ślepych zaułków i innych załamań we fragmentach labiryntu. Podczas rozgrywki możemy korzystać z opcji strategicznego przeczekania swojej tury, cofnięcia ostatniego ruchu lub (dla desperatów, po wcześniejszym uruchomieniu tej opcji w ustawieniach aplikacji) pomocy komputera, który automatycznie wykona za nas kolejne posunięcie.  Grafika Theseus HD jest czysto symboliczna. Pole rozgrywki stanowi plansza na kształt szachownicy z wyraźnie zaznaczonymi polami, a Tezeusza i Minotaura symbolizują figurki. Skojarzenie z szachami jest w tym przypadku jak najbardziej prawidłowe. Na pokonanie czeka przeszło 150 etapów, których poziom trudności jest mocno zróżnicowany. Początek gry jest łatwy (samouczek i kilka pierwszych poziomów), nieco później nie obejdzie się bez chwili zastanowienia, a gracze szukający prawdziwego wyzwania dla intelektu nie powinni narzekać w późniejszych misjach. Dużą zaletą jest możliwość pokonywania poziomów w dowolnej kolejności – od samego początku mamy możliwość wyboru dowolnego etapu z czterech dostępnych rozdziałów (Tutorial, The First Quest, Original Dungeon, The Lost Temple). Theseus HD zawitał na moim tablecie kilka tygodni temu i do dziś go nie opuścił. Gra jest wymagająca i długa, czym odróżnia się od większości produkcji przeznaczonych na platformę mobilną. Produkcja powinna zadowolić wszystkich miłośników łamigłówek. Polecam. 