03.11.2012 Spodziewaliście się, że kiedykolwiek w Google Play natkniecie się na Duke Nukema? Ja również nie, ale patrząc na grafiki promujące Infinite Monsters prawdopodobnie nie da się nie skojarzyć tych dwóch postaci. Po szybkim rzutem oka na obrazki z rozgrywki zorientowałem się, że to „czysty przypadek”, bowiem produkcja ta w niczym nie przypominała kultowej strzelanki. Ale skoro zebrała tyle pozytywnych ocen, a do tego jeszcze prezentuje się nienagannie, pomyślałem, że warto sprawdzić o co tu chodzi. W Infinite Monsters, dosłownie, bez chwili wytchnienia zmagamy się z krwiożerczymi potworami. Zombie i inne mutanty nieustannie usiłują skoczyć nam do gardła, a naszym zadaniem jest rozprawić się z nimi na tyle szybko, by nie zdążyły zrobić nam krzywdy. Poruszać możemy się w dwóch kierunkach: prawą i lewą stronę, jednak naszym głównym celem jest nieustanne zmierzanie w tę pierwszą. Na końcu trasy w każdym levelu czeka na nas bowiem potyczka z bossem. Ci zresztą z każdą przebytą przez nas planszą stają się coraz bardziej nieznośni.  Do dyspozycji mamy cały arsenał broni. Zarówno krótkiej jak i długiej, jednak w standardzie dostajemy tylko jeden, dość mało efektywny w swoim działaniu pistolet z nieskończonym zapasem amunicji. Za pokonywanie kolejnych zastępów potworów nagradzani jesteśmy pieniędzmi, które po skończonym poziomie możemy wydać na kolejną broń, odnowienie życia czy inne gadżety. Bowiem nasz bohater oprócz pistoletów ma jeszcze do dyspozycji moce specjalne, które pozwalają mu w niekończących się starciach z chcącymi go dopaść potworami. Sterowanie w Infinite Monsters jest naprawdę ciekawie przemyślane. Autorzy gry postanowili darować sobie poruszanie się w górę i dół, upraszczając tym samym nawigację do minimum. O ile w klasycznych beat’em upach jakie serwowano nam przed laty na automatach taka opcja niespecjalnie by się sprawdziła, tutaj gra została zaprojektowana na tyle ciekawie, by mimo prostego systemu można się było dobrze bawić bez zbędnych przekleństw w kierunku niesprawiedliwości na nas czyhającej. Wystarczy dobrze gospodarować dostępnymi narzędziami i odpowiedzialnie dokonywać zakupów. Wizualnie prezentuje się świetnie — estetyczna grafika i różnokolorowe tła osadzone w wielu różnych klimatach dopełnione są zapętloną muzyką której po chwili mamy dość. Infinite Monsters to darmowa (okraszona reklamami) produkcja, która mimo że przy dłuższych posiedzeniach przez swą wtórność staje się po prostu nudna, to i tak ma w sobie „to coś” dzięki czemu ma się ochotę do niej wracać i zobaczyć jakie wyzwania przygotowano dla nas w dalszych etapach. I fakt iż nic, poza grafikami i ikonkami, nie ma wspólnego z Duke Nukem można uznać jako plus, szczególnie biorąc pod uwagę jego ostatnią odsłonę. 