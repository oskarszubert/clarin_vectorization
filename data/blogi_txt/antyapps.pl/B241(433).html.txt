29.08.2013 Aubrey Beardsley nie był mi postacią obcą, jednak do dzisiaj nie miałem aż tak dobrego rozeznania w jego pracach. Obejrzałem ich naprawdę wiele, a wszystko dzięki aplikacji od LOVA PRESS poświęconej jego sylwetce. Z czym to się je i dlaczego warto poświęcić chwilę życiu i twórczości artystów, którym pomniczek złożyło wydawnictwo?  Już na starcie dodam, że chcę, by aplikacja posłużyła jako przykład, bo jak już wyraźnie widać w programie, twórcy mają na swoim koncie zestaw elektronicznych publikacji poświęconych wielu znakomitym artystom. Zaś z obrazków zamieszczonych w AppStorze wynika, że wszystkie opierają się na tym samym schemacie. Ale to nawet dobrze, nie będzie nawet odrobiny miejsca by się w nich pogubić — choć to raczej nie jest zadanie, które należałoby do łatwych. Czego zatem możemy się spodziewać?  Pierwsza zakładka to zestaw slajdów poświęconych życiorysowi artysty i nakreśleniu kim on właściwie był. Zręcznie wykonane, zamknięte na kilkunastu stronach — bez zbędnego przynudzania odbiorcy. Od biografii osobistej, przez artystyczną, na smaczkach z prywatnego życia artysty kończąc. Wszystko to wzbogacone o kilka ilustracji, ale to nawet nie przystawka, jeśli weźmiemy pod uwagę to, co czeka na nas w galerii. Ta dostępna jest w dwóch odsłonach — zestawionych na raz zestawów grafik oraz podziału na kategorie. Każda z prac została opatrzona stosownym podpisem, w której znalazł się nie tylko tytuł, ale także data powstania, technika, wymiary oraz miejsce, w którym można ją obecnie znaleźć. Dalej czeka nas zestaw plików wideo odsyłających do YouTube’a. Nie wszystkie związane były bezpośrednio z Beardsleyem, ale i tam znalazło się miejsce dla czterech części dokumentu poświęconego artyście. Zdecydowanie najbardziej niespójny element w programie, choć stanowi ciekawe urozmaicenie i dopełnienie całości.  Samej aplikacji nie mam nic do zarzucenia. Jest naprawdę ciekawym wydawnictwem skupiającym się na jednym twórcy. Część teoretyczna jest na tyle skoncentrowana, że nie ma tam czasu na przynudzanie — i bardzo dobrze! Galeria zaś robi wrażenie rozmiarami, bo o samych dziełach wypowiadać się już nie będę. Działa sprawnie, a z obsługą raczej nikt zaznajomiony z interfejsami używanymi w aplikacjach iOS mieć problemów nie będzie. Beardsley dostępny jest w AppStorze w wersji uniwersalnej za najniższą obowiązującą stawkę, wynoszącą obecnie 0,89 euro. A tuż obok podobne programy poświęcone postaciom takim jak Manet, Degas, Raphael, Van Gogh czy Da Vinci. 