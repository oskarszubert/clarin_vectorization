26.09.2012 Przy okazji tworzenia w minionym tygodniu podsumowania Rankingu Aplikacji dla Androida za sierpień, dziwiłem się imponującej liczbie pobrań aplikacji Przeźroczysty Ekran. Królowała w kategorii najlepszych darmowych programów i mogła się poszczycić ponad trzystoma tysiącami pobrań. Teraz przekonałem się na własnej skórze o co w tym wszystkim chodzi i… wciąż się dziwię. Aplikacja, jak nazwa wskazuje, pozwala nam uczynić telefon transparentnym. Jak? Nakładając obraz menu, aplikacji, czy czegokolwiek co właśnie robimy na urządzeniu z Androidem, na to co rejestruje kamera: w zależności od naszego wyboru przednia lub tylna. Możemy również włączyć funkcję automatycznego robienia zdjęć, z tym tylko zastrzeżeniem, że te nie mogą być wykonywane częściej niż co pięć sekund. W opcjach mamy także możliwość zmiany jakości obrazu, przeźroczystości, wyłączenia dźwięku migawki czy ustawienia innych drobnostek. Zupełnie nie widzę zastosowania dla tej aplikacji — czyżby chodziło o bezpieczne korzystanie z telefonów i tabletów na ulicy dzięki podglądowi na to co znajduje się przed nami? A może to zwykły gadżet, który ma zrobić wrażenie na naszych znajomych? Nie mam zielonego pojęcia, wiem natomiast, że żadne z tych w moim przypadku nie zadziała, dlatego zupełnie nie rozumiem popularności Przeźroczystego Ekranu. A szczególnie jej początków, bo później, jak mniemam, zadziałała reakcja łańcuchowa i ludzie pobierali go ze względu na wysokie miejsce w rankingu. Aplikacja w wersji darmowej po brzegi obklejona jest reklamami. Za profesjonalne, płatne wydanie przeźroczystego ekranu przyjdzie nam zapłacić niewiele ponad 3 złote. Czy warto? Moim zdaniem nie, ale możecie przetestować i przekonać się na własnej skórze. 