09.01.2014 Fora dyskusyjne nie umrą póki istnieją takie narzędzia jak Tapatalk. Ta sprytna aplikacja sprawiła, że przeglądanie kolejnych wątków i dyskutowanie stało się jeszcze przyjemniejsze niż podczas korzystania z przeglądarki www. Twórcy nie spoczywają na laurach i stale ulepszają swoje rozwiązanie w najnowszej wersji całkowicie zmieniono ikonkę, co jednak jest tylko jedną z wielu nowości. Najnowsza oznaczona numerem 4.4 (aktualnie twórcy wprowadzili już dwie pomniejsze aktualizacje z poprawkami – 4.4.1 i 4.4.2) wprowadza szereg zmian w interfejsie aplikacji. Na początku nowości wprowadzono jednak tylko do wydania PRO, za które trzeba zapłacić. Wersja darmowa prawdopodobnie doczeka się ich ze znacznym opóźnieniem.  Przede wszystkim zmieniono ikonkę programu. Ta nowa wpisuje się w stylistykę flat, a więc jest spłaszczona i bardzo prosta. Ograniczono się właściwie tylko do litery „t” w komiksowej chmurce. Przyznam, że to strzał w dziesiątkę – jest skromnie i stylowo. Poprzednia wersja logo wydaje się przy tej monstrualna i odpychająca.  Ikona to jednak drobiazg w porównaniu ze zmianami w interfejsie. Nowy Tapatalk ma efektywnie działać zarówno na tabletach jak i i smartfonach jako jedna aplikacja. Od razu po jej uruchomieniu zobaczymy ekran z pulpitami , na których umieszczono kategorie tematyczne for w katalogu Tapatalka, posty ze subskrybowanych tematów, listę dodanych for oraz panel w wiadomościami. Wszystko oczywiście utrzymane w interfejsie Holo.  Większych zmian na ekranach z listą tematów oraz postów nie znalazłem. W dalszym ciągu większość poleceń znajduje się na wysuwanym zza lewej strony panelu. Twórcy w tej wersji wprowadzili tutaj jedynie możliwość podglądu obrazków. Co więcej użytkownik może teraz wyłączyć wyświetlanie grafik podczas połączenia za pośrednictwem sieci GSM. Tapatalk po aktualizacji działa znacznie szybciej. Zaobserwowałem też zwiększoną stabilność programu. Wcześniej zdarzało się mu kilka razy wyłączyć bez większego powodu. Dziś jest to jedna z najlepszych aplikacji do przeglądania for dyskusyjnych. Fani tego typu komunikacji powinni być usatysfakcjonowani. 