18.09.2013 Pogoda stanowi bardzo częsty temat rozmów Polaków i wielu innych narodowości. Lubimy wiedzieć jakie niespodzianki przygotowała dla nas matka natura i czego mamy spodziewać się ze strony aury w ciągu najbliższych godzin czy dni. Naprzeciw takim oczekiwaniom wychodzą producenci aplikacji mobilnych tworząc kolejne cyfrowe pogodynki. Kategoria „pogoda” w sklepie Apple z mobilnymi aplikacjami rozrosła się do monstrualnych rozmiarów. Znajdziemy tam wszystko – od w pełni darmowych i funkcjonalnych programów, po kosztujące kilkadziesiąt złotych (a znalazłyby się pewnie i droższe) kombajny dostarczające użytkownikowi zaskakująco szczegółowych informacji. Od aplikacji bardzo ogólnych, po niezwykle wyspecjalizowane (pogoda na ryby, na żagle, do biegania, pogoda dla konkretnych regionów i wiele, wiele innych), od tytułów zamieniających nasze urządzenie w cyfrową ramkę z przepięknymi animacjami, po surowe i niezwykle minimalistyczne dzieła – każdy powinien znajdzie coś dla siebie. W gąszczu lepszych i gorszych produkcji (tych drugich jest znacznie więcej), wybranie czegoś, co sprosta naszym wymaganiom nie jest łatwym zadaniem. Od czego jednak macie nas:) Na łamach Antyapps pojawiło się już całkiem sporo recenzji płatnych i darmowych pogodynek. Dziś postanowiłem przyjrzeć się wyglądającej niezwykle zachęcająco i dostępnej w promocyjnej cenie Magical Weather.  MW wygląda ślicznie. Ta cecha programu rzuca się w oczy jako pierwsza i zwraca uwagę podczas każdorazowego uruchamiania aplikacji. Szesnaście animacji zamienia tablet w cyfrowe okno, przez które możemy zerknąć na pogodę panującą za oknem. Co warte odnotowania – pełnoekranowe animacje są na tyle dobrze zrobione, że choć z programu korzystam już od dłuższego czasu, nadal nie odczuwam przesytu ich wyglądem.  Obok graficznego przedstawienia aktualnej pogody aplikacja podaje również prognozę na najbliższe godziny i dni. Oprócz temperatury na ekranie wyświetlane są informacje dotyczące ciśnienia, wilgotności, opadów, siły wiatru oraz promieniowania UV. Program oferuje możliwość wyświetlania w pionie i w poziomie.  Ekran startowy Magical Weather umożliwia zapamiętanie dziewięciu lokalizacji z wybranych przez użytkownika miejsc. Wyświetlane są one w formie stylowych okienek z podglądem aktualnej pogody i temperatury. Aplikacja w wersji na iPada oraz iPada Mini dostępna jest aktualnie w promocyjnej cenie 0,89 euro. Normalna cena Magical Weather wynosi 1,79 euro. 