02.01.2012 The Adventures of TinTin już przy pierwszej zapowiedzi przykuło moją uwagę – ciekawe połączenie różnych elementów rozgrywki, przepiękna oprawa i bohater, którego miło wspominam. Jedyne co stawało mi na drodze to cena, ale na szczęście Gameloft na święta zrobił nam prezent i zamiast 5,49 Euro zaproponował sporo niższe 0,79 Euro. Z oferty oczywiście skorzystałem, czego efektem jest ta recenzja.  The Adventures of TinTin oczywiście opiera się na wydarzeniach z filmu, ale dość ciekawie wykorzystuje ekran dotykowy smartfonów do urozmaicenia rozgrywki. Zacznijmy od tego, że w zasadzie jest to gra przygodowa w 3D, w której najczęściej poruszamy się tytułowym bohaterem, choć zdarzą nam się również epizody choćby jego towarzyszem psem. Przez większość czasu po prostu będziemy poruszać się chodząc za pomocą analoga i wybierając czy chcemy biec czy się skradać lub też wspinać się w elementach platformowych. Tym sekcjom nie mogę nic zarzucić, graficznie są bardzo urozmaicone, a raz na jakiś czas pojawiające się proste zagadki jeszcze bardziej zachęcają do kontynuowania przygody. To jednakże nie wszystko, aby urozmaicić zabawę Gameloft zawarł gotowe sekwencje na szynach, w których będziemy jedynie obserwować pewne wydarzenia na ekranie i raz na jakiś czas wciskać szybko pojawiającą się kropkę lub przejeżdżać po linii palcem. Gracze znają to z innych platform pod nazwą quick time event, czyli fragmentów sprawdzających czas naszej reakcji. Przykład z początku gry to chociażby podążanie za lokajem, aby odebrać mu klucz. TinTin idzie sam, a my tylko reagujemy na kolejne pojawiające się kropki. Sprawdza się to całkiem nieźle na iPhonie, choć jest troszkę denerwujące w sytuacji, gdy na sekundę się zagapimy i musimy powtarzać całą sekwencję od początku. Przyjemnym patentem jest za to cała część dla wszelakich zbieraczy – po planszy rozmieszczonych jest mnóstwo monet oraz fragmentów puzzli, które musimy dotknąć palcem, aby je zdobyć. Jeśli w danym epizodzie zbierzemy wszystkie fragmenty układanki to naszą nagrodą jest projekcja modelu postaci w 3D, oczywiście jeśli uda nam się je złożyć. Innymi słowy nie dość, że mamy motywację, by zbierać podczas gry dodatkowe bonusy to jeszcze zrobiono z tego minigrę. Świetny pomysł! Nie będę się szczególnie rozpisywał o grafice, bo tę możecie zobaczyć na filmikach oraz obrazkach. Powiem tylko, że gra wygląda bajecznie i może poza brakiem jakiejkolwiek mimiki twarzy podczas dialogów jest to najwyższa półka, jeśli chodzi i smartfony. Zresztą niczego mniej się nie spodziewałem od Gameloftu. Jeśli zaś chodzi o scenki przerywnikowe to zupełnie to nie przeszkadza, bo twórcy sprytnie wpisali opowiadanie fabuły w statyczne kadry, jakby z pamiętnika bohatera.  Czy warto? The Adventures of TinTin: The Game kosztuje w tej chwili 0,79 Euro i jest to kwota nawet zbyt niska, jak na jakość oferowaną przez Gameloft w tej produkcji. Z drugiej strony pamiętam moment, gdy pisałem zapowiedź tego tytułu i wspomniałem, że cena 5,49 Euro jest dla mnie zdecydowanie zbyt wysoka. W komentarzach zawiązała się ciekawa dyskusja, ale po zagraniu w pełną wersję podtrzymuję swoją opinię. To jest ten typ gry, który spokojnie może zaczekać na promocję i nic nie straci ze swojego uroku. Teraz jednakże już nie ma nad czym się zastanawiać, już dla samego wyglądu warto wydać to niecałe Euro. Link do aplikacji (wersja uniwersalna). 