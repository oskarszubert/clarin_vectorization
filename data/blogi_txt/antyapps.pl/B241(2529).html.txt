30.07.2012 Rapowanie to trudna sztuka. Jednym przychodzi to zupełnie naturalnie, inni muszą dużo ćwiczyć, a leniwi… ci mogą skorzystać z aplikacji na urządzenia mobilne z iOS/Androidem, która nasze słowa magiczny sposób zamieni w melodyjny rap. Naszym bojowym zadaniem będzie jedynie odpowiedni dobór muzycznego tła i przygotowanie tekstu, który wyrecytujemy przed naszym gadżetem.  Właściwie wszystko o aplikacji napisałem już wyżej — służy ona do automatycznego tworzenie rapowych numerów. Po odpaleniu wybieramy jedną z dwóch opcji:  mówienie do telefonu licząc, że całą twórczą robotę załatwi za nas automat; lub rapowanie samodzielnie (poprawione wtedy zostaną ewentualne niedociągnięcia). Następnie przyjdzie nam wybrać bit, pod który zostaną podłożone nasze nagrania. Podczas nagrywania aplikacja Smule zaskakuje ślicznymi wizualizacjami. Po zakończeniu klikamy w ekran urządzenia, a dalej pozostaje nam już tylko wybrać odpowiednią muzykę, pod którą zostaną podłożone teksty. Po kilku próbach wyraźnie słychać, że AutoRap średnio radzi sobie z polskim, choć przyznam, że kilka nagrań naprawdę fajnie udało mu się dostosować do wybranej przeze mnie muzyki. Na starcie ta zabawa jest darmowa. Do wyboru mamy kilka numerów, jednak gdybyście chcieli skorzystać z muzyki premium (a tam w katalogu czekają na nas hity m.in. od Eminema, Outkast, Beastie Boys czy Rihanny), przyjdzie nam za nią zapłacić. Nie wiem jak sprawa się ma na iOS, ale w przypadku wersji na Androida po zapisaniu swojej twórczości miałem problem z jej odnalezieniem w pamięci telefonu — i jak zorientowałem się po szybkim przejrzeniu komentarzy w Google Play, nie ja jeden. Kolejna świetna aplikacja od Smule po Magic Piano i Songify, dostarczająca naprawdę wiele zabawy. I mimo że nikt nie będzie jej traktował serio, to jako ciekawostka wypada znakomicie, dlatego grzechem byłoby nie nagrać własnego numeru o szarej rzeczywistości w której przyszło nam żyć. AutoRap dostępny jest za darmo zarówno w Google Play jak i AppStore. 