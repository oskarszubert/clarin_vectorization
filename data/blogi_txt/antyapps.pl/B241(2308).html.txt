02.08.2013 Pamiętacie „samolociki” czyli podbijające swego czasu rekordy popularności Flight Control? Mazanie po ekranie tras aeroplanów by doprowadzić je do stosownych lądowisk wciągała na długo, a syndrom jeszcze jeden próby, by zdobyć lepszy wynik niż poprzednio — a co ważniejsze, przebić znajomych — nie pozwalał się od niej oderwać. Tutaj ogólne zasady zabawy są podobne, jednak zamiast pięknych stewardess i epickich lotów przenosimy się do publicznej męskiej toalety. I co dalej?  Dalej musimy zadbać o to, by każdy mógł załatwić swoje potrzeby, najlepiej myjąc później dłonie, nie wchodząc nikomu innemu w paradę. Rysujemy trasy do pisuarów i muszli klozetowych, w zależności od potrzeb. Później zaś odprowadzamy ich kulturalnie do wyjścia. Za dużo testosteronu na metr kwadratowy i bójka gotowa — kiedy tamtejsi klienci się ze sobą zetrą, dochodzi do bijatyki, której efektem jest zakrwawiona podłoga. Na takich incydentów możemy sobie pozwolić raptem cztery, gdyż później zabawa dobiega końca. Po każdej rundzie przychodzi czas na oczyszczenie miejsca pracy. Wszystkie sanitariaty oraz ewentualne plamy musimy zmyć, szorując ekran.  Nie muszę chyba mówić, że wraz z następującymi po sobie rundami zadanie robi się coraz trudniejsze i bardziej zagmatwane, ponieważ w toalecie pojawia się większa ilość zainteresowanych. Jeśli zależy Wam na dodatkowych punktach, warto inwestować w komfort gości i jeśli to tylko możliwe, trzymać między nimi jak największy dystans :-). W sumie do dyspozycji w Men’s Room Mayhem jest pięć różnych lokali, których toalety różnią się wyglądem i ułożeniem poszczególnych elementów. Wraz z kolejnymi lokacjami sytuacja robi się coraz bardziej skomplikowana i proste kreślenie ścieżek już nie wystarczy — trzeba wówczas trochę pokręcić gośćmi, by nie wchodzili sobie w paradę. A ci także mają zestaw charakterystycznych cech, młodzian na dyskotece załatwi wszystko szybciej, niż starusieńki dziadek o lasce. Sama obsługa gry jest banalnie prosta — wystarczy tylko narysować ścieżkę prowadzącą bohatera do celu!  Znany patent w zupełnie nowym settingu. Dość… specyficznym, co wcale samej grze nie umniejsza — jest estetycznie i humorystycznie. Twórcy dopieścili Men’s Room Mayhem w najdrobniejszych szczegółach, dlatego jeśli gry oparte na podobnym patencie wcześniej przypadły Wam do gustu — warto sprawdzić i tę. Jeżeli hity takie jak wspomniany Flight Control przeleciały Wam obok, to tym bardziej nie przechodźcie obok MRM obojętnie. Gra w wersji uniwersalnej kosztuje 0,89 euro; obecnie można ją pobrać w promocji za darmo :-) 