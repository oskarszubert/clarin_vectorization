20.11.2012 Każdy dzień rozpoczynam i kończę internetowym przeglądem informacji. Bez względu na to, czy za oknem jest ciemno, czy jasno – rytuał wygląda dokładnie tak samo. Najpierw Facebook, później bieżące informacje z kraju i ze świata, a następnie nowinki technologiczne. Uzupełnieniem informacji publikowanych na łamach polskich blogów (tak, tak… tutaj macham do kolegów z AntyWeb) są dla mnie wpisy redaktorów serwisów amerykańskich i brytyjskich. Do przeglądania zawartości The Verge, Wired, Mashable oraz TechCrunch służą mi specjalne aplikacje dedykowane tym serwisom, które pobrałem z AppStore. Kto w tej grupie najlepiej poradził sobie z zadaniem stworzenia mobilnej aplikacji?   The Verge | bezpłatne | Pobierz z AppStore Aplikacja przygotowana z myślą o portalu The Verge została opublikowana stosunkowo niedawno (jej premiera miała miejsce na początku lipca 2012) i od tego czasu nie uległa większym zmianom. To co rzuca się w oczy przy pierwszym uruchomieniu programu to świetny design. Na samej górze siedem wyróżnionych newsów, tuż pod nimi nie mniej ważne kolejne nowinki. Każda z nich opatrzona miniaturowym obrazkiem, obok tytuł, autor i czas publikacji. W prawym górnym rogu znalazło się także miejsce na liczbę opublikowanych komentarzy pod wpisem, co znacznie ułatwia ocenę jak bardzo ważny jest poruszany temat. Newsy w The Verge zostały podzielone do trzech grup – Najnowsze, Recenzje oraz Features gdzie znajdziemy dłuższe artykuły. Wszystkie publikowane wpisy możemy także przeglądać w dziale Sections gdzie sprecyzujemy o czym mamy ochotę przeczytać – informacje ze świata Androida, a może Apple? Wybór należy do nas.  Zakładka Media ułatwi nam przeglądanie materiałów video, galerii zdjęć oraz odsłuchiwanie podcastów. Każdy z tych działów prezentuje się nieco inaczej, zachowując styl, klasę i nowoczesność designu z poprzednich zakładek. Wyświetlane artykuły możemy także Śledzić. O wprowadzanych zmianach będziemy informowani przez zakładkę Following. Z aplikacją The Verge przejrzymy także zasoby internetowego forum magazynu, a każdy przeglądany artykuł bez problemu udostępnimy naszym znajomym na Facebooku lub Twitterze. Siłą tego programu jest jego rewelacyjna oprawa. The Verge pokazuje, że mając świetnie dobrane kroje czcionek, które okrasimy dużymi zdjęciami jesteśmy w stanie zrobić aplikację, która przyciąga bez większego wysiłku. W programie brakuje mi jedynie obsługi gestów. Panel Udostępniania pojawiający się po przesunięciu w prawo, opcja dodania własnego komentarza po wykonaniu ruchu w lewo? To mogłoby się przyjąć!  Mashable | bezpłatne | Pobierz z AppStore Program przygotowany z myślą o portalu Mashable towarzyszy mi chyba najdłużej z opisywanego grona. Jego pierwsza wersja pojawiła się już w lutym 2010 roku. Uruchamiając aplikację od Mashable już na pierwszy rzut oka można stwierdzić – ten program nie należy do najnowszych. Nie wiem jak to wygląda w statystykach, ale zawsze wydawało mi się, że Mashable to jeden z najpopularniejszych serwisów technologicznych w światowym Internecie, a tymczasem ich aplikacja to niestety poważna WTOPA! Po pierwsze – program jest wyjątkowo nie wygodny w obsłudze. Kolejne karty z kategoriami wpisów wręcz miniaturowe, których dotknięcie na wcale nie największym ekranie iPhone’a 4S to nie lada wyzwanie. Także design programu nie należy do grupy zachwycających. Powiedziałbym nawet, że bliżej mu do tych odstraszających. Problemy napotkamy także czytając kolejne wpisy. Redaktorzy Mashable, publikujący dość często swoje artykuły w formie galerii zdjęć zupełnie zapomnieli o dodaniu tej funkcji do swojej mobilnej aplikacji. Tego typu newsów zatem nie przeczytamy na ekranie naszego telefonu. Jedyny argument, który przemawia „za” tą aplikacją i jednocześnie powoduje, że nadal jej nie usunąłem to fakt ciekawych wpisów publikowanych na łamach portalu. Dla nich jestem w stanie się „przemęczyć” z koszmarnym, mobilnym wydaniem Mashable… wszystko wskazuje jednak na to, że już niebawem możemy się spodziewać sporych zmian. Kilka dni temu portal rozpoczął testy zupełnie nowej odsłony serwisu, która ma być kompatybilna z każdym ekranem. Póki co Mashable 2.0 jest jednak w fazie BETA więc nie będę brał go pod uwagę. Druga część oraz werdykt zestawienia w AntyApps po godzinie 20:00. Zapraszam. 