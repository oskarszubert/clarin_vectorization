28.12.2012 Zgodnie z tradycją, 26 grudnia rozpoczęła się coroczna akcja Apple - 12 Days Of Christmas – w ramach której firma z Cupertino rozdaje użytkownikom iTunes darmowe prezenty każdego dnia. Pliki muzyczne, teledyski, a także gry i aplikacje. Dziś bezpłatnie pobierzemy edukacyjną grę Geomaster, która odświeży lub uzupełni naszą wiedzę z geografii.  „Wkuwanie mapy” na lekcje geografii przeszedł prawdopodobnie każdy z nas. Jak dziś pamiętam stres towarzyszący mi w liceum podczas gdy pani profesor odpytywała mnie z położenia kolejnych coraz to dziwniejszych państw, miast, jezior i mórz. Wtedy nie pomyślałbym, że kiedy będę to robił dla własnej przyjemności, dziś stało się to faktem.  Geomaster to fantastycznie wyglądająca gra, która sprawdzi naszą wiedzę z zakresu znajomości mapy i państwowych flag. Na początek będziemy musieli zdecydować, z którym z kontynentów chcielibyśmy się zmierzyć. Gdy ten krok będziemy mieć już za sobą, możemy zdecydować czy chcemy odgadywać położenie miast czy też państw/stanów. Zdecydowanie ciekawszą opcją okazuje się być wskazywanie miast. Dotykając ekranu w miejscu, w którym podejrzewamy położenie zadanego miasta pojawia się znak X następnie program oblicza o ile kilometrów się pomyliliśmy i na tej podstawie przyznaje nam ewentualne punkty.  Nie mniej zabawy czeka nas podczas odgadywania flag. Także tutaj decydujemy o tym z jakiego kontynentu będą prezentowane nam flagi. Następnie na naszym ekranie pojawiają się kolejne nazwy państw i trzy propozycje promujących je barw. Poprawne odpowiedzi premiowane są punktami. Program dopuszcza także kilka błędnych typów. Opisując aplikację nie można nie wspomnieć o jej niezwykle dopracowanym designie. Program prezentuje się świetnie nie tylko od strony merytorycznej, ale także graficznej. Przyjemne, szkolne kolory, wyskakujące tablice i porozrzucana kreda dodają programowi niezwykłego klimatu. 