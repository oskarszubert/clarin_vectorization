04.09.2013 Nie wiem, jakie zabawy towarzyszyły waszej młodości, ale ja z lat szkolnych świetnie pamiętam zabawę, w której bez odrywania ołówka od kartki trzeba było narysować wskazane figury geometryczne. Najwidoczniej twórcy gry Colored Path (pozwolę sobie skrócić oryginalną, lekko przydługą nazwę) również mieli styczność z tą łamigłówką, bo w bardzo podobny sposób odbywa się rozgrywka w świecie kolorowych klocków, jaki stworzyli. Jest w tym również coś z tetrisa i ostatnio często odgrzewanych gier polegających na eliminowaniu z planszy podobnych elementów (patrz Squarge lub Pokopang) oraz recenzowanego niedawno Bridges. Jedno jest pewne: entuzjaści gier logicznych na pewno znajdą tu coś dla siebie. Jeśli nie zniechęciła was jeszcze cukierkowa oprawa graficzna i pięcioczłonowa nazwa, którą można było ograniczyć do dwóch słów, teraz powinno już pójść z górki. Tutorialu jako takiego nie będzie. Po odpaleniu pierwszej planszy właściwie od razu załapiecie, na czym polega zabawa. Dopiero później na planszy pojawi się wskaźnik w postaci „palucha”, który nakieruje nas na odpowiednie tory, gdy w grze pojawią się dodatkowe udziwnienia.  Naszym zadaniem będzie odwzorowanie figur zbudowanych z kwadratów, których miniatury pojawiają się nad naszą planszą. Wydawać by się mogło, że nie jest to nic trudnego, jednak trzeba pamiętać o tym, aby kształty powstawały za pomocą jednej linii kwadratów. Innymi słowy, nie możemy sobie dorysować brakującego kwadracika, jeśli gdzieś zostało nam puste pole, które na „wzorniku” jest zapełnione. Brzmi może nieco zawile, jednak obiecuję, że po pierwszych trzech planszach z pewnością załapiecie o co chodzi. Schody zaczynają się dopiero wtedy, kiedy niektóre z kwadratów wymagają wykorzystania innego koloru. Zmienia się on wtedy, kiedy po odpowiednim klocku przeciągniemy palcem po raz drugi lub trzeci. Musimy więc dobrze zaplanować naszą drogę po planszy w taki sposób, aby nie ominąć niektórych klocków, a na inne trafić więcej niż jeden raz. Wszystko zgodnie z zasadą „nie odrywania palca od planszy”.  Muszę przyznać, że gra naprawdę potrafi wciągnąć. Dla tych, którzy zawsze woleli logiczne łamigłówki od kolejnych remake’ów konsolowych i komputerowych hitów na nasze smartfony i tablety, będzie to z pewnością rozrywka na wiele godzin. Grafika prezentuje się naprawdę dobrze dzięki zastosowaniu wysokich rozdzielczości. Nie zapomniano również o osobach mających problemy z rozróżnianiem kolorów. Zamiast nich w opcjach gry możemy wybrać wzorki, które pojawią się na naszych kwadratach. W grze zabrakło mi tylko muzyki, która skomponowałaby się z przyjemnymi dla ucha dźwiękami, jakie towarzyszą nam podczas rozgrywki. Color Block Slide Colored Path dostępne jest w Google Play zupełnie za darmo. 