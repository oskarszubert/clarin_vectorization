27.11.2012 Gry logiczne to chyba jeden z najlepszych i najpożyteczniejszych „zabijaczy” czasu, jakie mam na swoim iPhonie. Kiedy nie ma już co czytać, Facebook się skończył, a ja nadal nie mam ochoty na nic bardziej konstruktywnego od leżenia na łóżku z telefonem w ręku, to właśnie po nie sięgam najczęściej. Ostatnio, zafascynowały mnie gry typu „połącz punkty i zapełnij całą planszę”. Jak się okazuje, w AppStore jest ich całkiem sporo, a przynajmniej ja mam już trzy.   Flow | bezpłatne | AppStore Po raz pierwszy o Flow dowiedziałem się zupełnie przypadkowo. Wsiadając do tramwaju, zobaczyłem uruchomioną aplikację na telefonie jednego z pasażerów. Pomyślałem – też chcę to mieć! Chwilę później już sam główkowałem jak połączyć rozmieszczone na ekranie kropki tak, by równocześnie zapełnić całą planszę. Prosty design aplikacji sprawia, że skupiamy się wyłącznie na powierzonym nam zadaniu. Developerzy oszczędzili nam bowiem fajerwerków i efektów 3D. Flow to świetny przykład aplikacji, która pomimo swojej prostoty zachwyca i wciąga równocześnie. Rozgrywka dostępna jest w dwóch trybach – Free Play – gdzie sami decydujemy o tym ile czasu poświęcimy na daną planszę oraz – Time Trial – gdzie ustalamy czas i wielkość planszy, a następnie musimy połączyć kropki jak najszybciej. Więcej szczegółów znajdziecie w recenzji gry autorstwa Kamila Świtalskiego na łamach AntyApps.  HUEBRIX | bezpłatne | AppStore HUEBRIX to świetna pozycja dla tych z was, który nie tylko lubią rozwiązywać łamigłówki, ale także sami je tworzyć. Każda plansza, to określona liczba kratek, które musimy pokryć danym kolorem. Im dalej tym więcej barw i porozsiewanych przeszkód. Kreatywniejsi gracze, mogą się także skusić na stworzenie własnego poziomu. W tym celu wystarczy uruchomić wbudowany kreator planszy i zacząć działać. Przygotowane przez nas poziomy możemy m.in. wysłać do znajomych z Games Center lub po prostu wylosować jednego z graczy, który będzie mógł zmierzyć się z postawionym przez nas wyzwaniem.  Con-nect | bezpłatne | AppStore Con-nect to świetna propozycja dla tych, którzy odczuwają pewien sentyment do kostki Rubika z dzieciństwa. Choć nie obracamy tutaj elementami kostki, to nasze elementy do połączenia są rozmieszczone właśnie na trójwymiarowym sześcianie, który możemy dowolnie obracać. Sens gry jest dokładnie taki sam jak ten, którym kierowali się twórcy opisywanego już Flow. Tylko pomysł wykonania był po prostu inny. 