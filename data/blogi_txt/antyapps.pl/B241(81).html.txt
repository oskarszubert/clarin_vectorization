08.06.2012 AE Games (nie mylić z EA Games :)) to studio bardzo dobrze znane wśród użytkowników Windows Phone. Ich gry cechuje prosta rozgrywka, bardzo ładne wykonanie i co dla wielu najważniejsze, darmowy model dystrybucji. Do kolekcji dołączył niedawno AE 3D Motor. Jest jeszcze jedna cecha gier od AE Games, budowanie na klasycznych gatunkach. Tak też jest w tym wypadku. W końcu kto nie pamięta gier, w których pędząc przed siebie musieliśmy unikać różnych przeszkód kierując się na lewo, lub też prawo. I nie chodzi nawet o stare, monochromatyczne gierki w stylu 9999 in 1 kupowane na straganach. Ten model rozgrywki możemy spotkać w wielu innych, bardziej nowoczesnych produkcjach. Tylko, że bardzo często czegoś im brak. Na szczęście AE 3D Motor, ma wszystko co potrzeba + jeszcze więcej. Zerwano ze standardem 3 pasów. Obecnie możemy poruszać się po szerokości całej jezdni. Oczywiście im bliżej auta przejedziemy, tym więcej punktów otrzymamy. A auta nie zawsze jeżdżą po jednym pasie. Często skręcają, wymijają, lub też jadą obok siebie, nawet 3 na raz. Zabawę dodatkowo utrudnia tryb turbo (aktywujemy go dotykając ekranu w dowolnym miejscu), który zwiększa nam prędkości, ilość przyznawanych punktów, a zarazem szanse na wypadek. Gra wysoko punktuje tych co lubią ryzyko. Ranking online tylko potęguję chęć bicia rekordów.  Sterowanie odbywa się za pomocą wbudowanego akcelerometru. Gra bardzo dobrze reaguje na nasze gesty, a animacja jest na tyle płynna by nie było problemu nawet z bardzo bliskich mijaniem obiektów. Kontrola nad pojazdem jest bardzo mocną stroną tej gry, jest wręcz perfekcyjna. Graficznie AE 3D Motor prezentuje się przyzwoicie. Autorzy osiągnęli efekt kompromisu pomiędzy ładną grafiką, a zarazem prostą rozgrywką. Nie ma tu wciskanych na siłę efektów, kamer, obiektów. Nic nam nie utrudnia zabawy, w imię ładniejszego wyglądu. Zmieniające się tła oraz animacja jazdy świetnie oddają dynamizm całości. Efekt potęguje przyjemny odgłos silnika.  Jest to jedna z tych gier, które idealnie spisują się na krótką chwilę relaksu, jak też dłuższą zabawę w celu śrubowania wyniku. W obu przypadkach sprawdza się świetnie i daje dużo frajdy. Jak wspomniałem we wstępie, gra jest darmowa. Możecie ją pobrać tutaj. Ocena: 5 