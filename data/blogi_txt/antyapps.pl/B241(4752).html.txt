17.12.2013 Przeprojektowanie, jakiemu Yahoo poddało swoją aplikację pogodową w pierwszej połowie bieżącego roku okazało się strzałem w dziesiątkę. Nowy wygląd programu zachwycił i zebrał zasłużone pochwały tak wśród użytkowników, jak i recenzentów. Aplikacja została również wyróżniona nagrodą Apple Design Award 2013. Wszystko byłoby idealnie, gdyby nie jeden szkopuł – pięknym, odświeżonym wyglądem mogli cieszyć się jedynie użytkownicy smartfonów. Właściciele urządzeń z większą przekątną ekranu zostali potraktowani po macoszemu i musieli obejść się ze smakiem. Taki stan rzeczy trwał do wczoraj, bowiem 16 grudnia Yahoo zaktualizowało swoją pogodynkę, dostosowując ją do dużego ekranu iPada.Yahoo Weather na iPada to aplikacja równie udana, jak jej starszy brat działający na smartfonach. W sumie nie ma co się temu dziwić, wszak pogodynka ta występuje teraz w AppStore jako aplikacja uniwersalna. W przypadku mobilnych prognoz pogody gustuję w programach łączących piękny wygląd z użytecznymi informacjami. Nic tak nie poprawia moje odbioru aplikacji, jak piękne zdjęcia czy animacje prezentowane wraz z warunkami atmosferycznymi na najbliższe dni.  Dokładnie tak wygląda nowe Yahoo Weather.  Najważniejszymi elementami startowego ekranu aplikacji są: wyświetlane na całym ekranie zdjęcie oraz nazwa miasta/regionu, którego dotyczy aktualna prognoza. Przy dolnej krawędzi wyświetlacza umiejscowiono podstawowe informacje opisujące aktualne warunki atmosferyczne w wybranej przez użytkownika lokalizacji. By uzyskać większą ilość danych konieczne jest „wyciągnięcie” ich z dolnej części ekranu. By tego dokonać wystarczy „chwycić” skąpe informacje pogodowe prezentowane w dolnej części ekranu i przeciągnąć je ku górze. W tym momencie zaczyna się spektakl.  Animacje, jakimi uraczyło nas Yahoo! podczas prezentacji prognozy pogody są najwyższych lotów.  Autentycznie, złapałem się na tym, że co jakiś czas zaglądam do aplikacji tylko po to, by przypomnieć sobie, jak dobrą robotę zrobiły osoby odpowiedzialne za wygląd animacji. Musicie mi uwierzyć na słowo, lub – co zdecydowanie polecam, zobaczyć to na własne oczy:) Złego słowa nie mogę również powiedzieć o ilości danych, jakie dostarcza nam pogodynka Yahoo! – znajdziemy tutaj niemal wszystko, od dokładnej godzinowej prognozy na najbliższy czas, poprzez prognozę długoterminową, szczegółowe dane temperaturowe, informacje o opadach, dane na temat wiatru oraz mapki.  Yahoo Weather to jedna z najładniejszych i najciekawszych pogodynek dostępnych aktualnie na iPada. Jeżeli wziąć pod uwagę, ze aplikacja jest udostępniana za darmo, to jej pobranie jest niemal obowiązkowe:) 