28.08.2013 Kwestią czasu, po pojawieniu się Instagramu i innych serwisów umożliwiających użytkownikom smartfonów szybkie dzielenie się zdjęciami, było przeniesienie tego samego mechanizmu w świat krótkich filmików wideo. Vine odnosi coraz większe sukcesy, a na rynku pojawiają się coraz to nowsze tytuły takie jak Clinch czy Krowds. Moją bolączką jest niestety fakt, że o ile stare wersje Androida nie miały większych problemów z nieruchomym obrazem, o tyle filmiki wideo przerosły możliwości Zielonych Robocików starszej daty. W końcu jednak udało mi się trafić na popularny serwis społecznościowy tego typu, który w Google Play nie zaszczycił mnie komunikatem: „Aplikacja jest niezgodna z Twoim urządzeniem”. A nazywa się on po prostu: Socialcam. Aplikacja istnieje na rynku już naprawdę długo, a za jej sukces odpowiedzialna jest firma Autodesk, tworząca oprogramowanie 3d wykorzystywane w architekturze i budownictwie. Socialcam może pochwalić się przeszło 20 milionami pobrań i wieloma naprawdę popularnymi kanałami, gdzie chyba najbardziej znaną współpracą jest tworzenie wielu przedsięwzięć razem z gazetą Washington Post.  Apka opiera się na niezwykle prostym mechanizmie, który, jak już wspomniałem, niewiele różni się od tego, jaki znamy choćby z aplikacji Instagram. Poszczególne wpisy możemy oznaczać tagami, filmiki możemy „lajkować” za pomocą ikony serduszka, a pod każdym z nich możemy zostawić odpowiedni komentarz. Jak nietrudno się domyślić, biorąc pod uwagę dużego i bogatego dewelopera odpowiedzialnego za apkę, zadbano o elegancki i prosty interfejs. Niektórzy mogą odczuć niedosyt w kwestii filtrów, jakie możemy nałożyć na nasze filmy. Jest ich zaledwie siedem, jednak osobiście uważam, że krótkie filmiki rządzą się nieco innymi prawami niż „momenty” na Instagramie, dlatego taka ilość w zupełności wystarcza, jeśli w ogóle ktokolwiek będzie z nich korzystał. Na uwagę zasługuje też cała plejada wideo serwisów znanych z YouTube oraz gwiazd kina, muzyki lub mody, które również tutaj mają swoje konta.  Starszy brat popularnego obecnie Vine to znakomita alternatywa dla tych, którzy korzystają z nieco starszych urządzeń wyposażonych w Androida, a również chcą być częścią dużego serwisu wideo-społecznościowego. Siłą Socialcam jest właśnie jego zawartość i filmy udostępniane przez miliony użytkowników, a nie wymyślne udziwnienia dostępne z poziomu aplikacji. Na pewno nikogo to nie zdziwi, ale warto nadmienić, że apka dostępna jest również na urządzenia z systemem iOS. 