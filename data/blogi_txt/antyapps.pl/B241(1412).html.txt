27.05.2013 Jeśli na dzieci jest jeszcze za wcześnie, a poziom waszej odpowiedzialności nie osiągnął jeszcze etapu pozwalającego sprawić sobie psa lub kota, ale mimo to czujecie silną potrzebę opieki nad czymś co żyje i rośnie, może warto zacząć od małej niezobowiązującej roślinki? Domowa hodowla ziół przydatnych później w kuchni lub małe drzewko bonsai potrafią dać naprawdę dużo satysfakcji przy naprawdę niewielkim nakładzie pracy i czasu. Jeśli jednak nie mieliście wcześniej do czynienia z domową uprawą roślin, polecam zainstalować aplikację Garden Manager, która pomoże wam uporządkować codzienne rytuały podlewania i nawożenia tak, aby wasi zieloni podopieczni mogli zdrowo i szybko rosnąć. Garden Manager bez wątpienia ma w sobie coś z Pou. Przygodę z aplikacją zaczynamy od dodania zdjęcia naszej roślinki oraz nadania jej imienia. Uwzględniono również rubrykę, w której możemy zanotować szczególne porady dotyczące uprawy określonej rośliny. Przydatną funkcją jest także wskaźnik pogody, który z głównego menu informuje nas o temperaturze oraz zachmurzeniu.  Kiedy nazwana i opatrzona zdjęciem roślinka figuruje już w naszej bazie danych, należy skonfigurować przypomnienia. Wskazujemy odpowiednią godzinę, częstotliwość alarmu oraz wybieramy z listy aktywność, jakiej wymaga od nas roślina. Spis jest niestety po angielsku, jednak nazw takich jak „water”, „spray” czy „pesticide” możemy się domyślić, a sprawdzenie innej ogrodniczej terminologii z pewnością nam nie zaszkodzi. Rozwój naszych roślin możemy śledzić na specjalnych wykresach. Wymaga to jednak czasu i cierpliwości, dlatego z wiadomych przyczyn ten dział aplikacji nie będzie dostępny od razu po założeniu indywidualnych profili poszczególnym kwiatom lub ziołom. Na uwagę zasługuje również społecznościowa funkcja Garden Manager, pozwalająca udostępniać zawartość programu innym aplikacjom w formie obrazkowej pocztówki ze zdjęciem, nazwą roślinki i porą podlewania. Jeśli więc zdarzy się nam nie zjawić w domu na czas, zawsze możemy przesłać naszym domownikom nietypową wiadomość na Facebooku lub za pośrednictwem wybranego komunikatora.  Garden Manager to kolejna aplikacja mająca na celu odciążenie naszej pamięci w codziennych obowiązkach. Dla tych, którzy zajmują się hodowlą roślin na co dzień, będzie to na pewno duże ułatwienie. Być może dla tych, którzy dopiero planują małą, domową uprawę ziół, kolejny mobilny gadżet okaże się czynnikiem motywującym, aby wreszcie zacząć. Osobiście bardzo was do tego zachęcam! 