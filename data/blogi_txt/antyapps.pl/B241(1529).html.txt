03.07.2013 Do zręcznościówek usytułowanych w kosmicznym uniwersum dołączyła kolejna pozycja. Tym razem naszym zadaniem będzie poprowadzenie małej rakiety między najróżniejszymi planetami przyciągającymi nas swoją grawitacją. Gravity Run to prosta dwuwymiarowa gra, swoją mechaniką przypominająca międzygalaktyczną odsłonę Angry Birds.  Nauczenie się kontroli nad naszym pojazdem wymaga dłuższej chwili przyzwyczajenia. Rakieta zmienia kierunek lotu w zależności od strony ekranu, którą dotkniemy. Dodatkowym utrudnieniem jest zmieniająca się grawitacja planet, dookoła których zdobywamy gwiazdki będące walutą w grze, bądź paliwo niezbędne do wydłużania naszych kosmicznych wypraw. Za zdobyte nagrody będziemy mogli kupić nowe pojazdy, ulepszyć stare oraz odblokować nowe planety.  Po każdej z misji otrzymujemy informacje o liczbie przebytych metrów, wykonanych obrotach, ilości zebranych gwiazdek, czasie gry oraz liczbie uderzeń w przeszkody. Gra zdecydowanie przeznaczona jest dla cierpliwych graczy. Przyznaję, że trudności związane z pozornie prostą obsługą pojazdu szybko zniechęciły mnie do dalszej zabawy w kosmonautę.  Moim zdaniem, twórcy gry mogliby nieco dopracować mechanikę gry, ponieważ czasami nie do końca wiadomo, czy trajektoria lotu jest wynikiem naszego działania, czy mniej lub bardziej losowego zrządzenia losu. Momentami gra testowana na HTC Desire Z działała nieco skokowo, jednak być może na nowszych urządzeniach radzi sobie lepiej.  Gravity Run na pewno przypadnie do gustu graczom, którzy lubią bić kolejne rekordy, a ciągłe utrudnienia tylko motywują ich do dalszego trenowania. Tym, którzy szukają nieco prostszej rozrywki w krainie przyciągających planet polecam Angry Birds SPACE. 