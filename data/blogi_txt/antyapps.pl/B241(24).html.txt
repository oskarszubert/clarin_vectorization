21.01.2012 Jeśli chodzi o Jazz: Trump’s Journey, to miałem dobre przeczucia już wcześniej. Gdy tylko pozycja ta ukazała się na App Storze, nie zwlekałem z zakupem. Teoretycznie zwyczajna platformówka zapowiadała również interesującą fabułę, ciekawych bohaterów… W ostatecznym rozrachunku zupełnie co innego okazało się magnesem, ale to nie szkodzi – bo efekt końcowy jest tak czy owak, kapitalny.  Dla przypomnienia – mieliśmy tutaj poznać historię Trumpa, aspirującego jazzmana w latach 20 minionego wieku. Ciemnoskóry muzyk wzorowany jest na Louisie Armstrongu, a pod przykrywką dziecięcej oprawy skrywać miały się poważne wątki, m.in. rasistowskie. Jakże zaskoczeniem było dla mnie w konfrontacji z pełną grą, że najbardziej eksponowany w zapowiedziach element jest w gruncie rzeczy… najsłabszy. Owszem, historia jest, rzeczone wątki także, ale w gruncie rzeczy nie jest to jakoś specjalnie ekscytujące. Po prostu – uwalniamy kolejnych muzyków. W międzyczasie pojawiają się jeszcze inne motywy, ale specjalnie pasjonujące nie są. Odkryjcie je sami. Najlepiej wypadło to, co w grze najważniejsze – sama rozgrywka. Jazz to platformówka, która podchodzi jednak do tematu nowocześnie i uwzględnia wiele współczesnych trendów. Po pierwsze, design poziomów – te są podzielone na mniejsze segmenty punktami kontrolnymi, aby nawet śmierć bohatera nie była zbyt frustrująca. Liczba skuch jest zresztą nieograniczona – to kolejny ukłon w stronę tych, którzy mają problem z kończeniem gier. Poza jednak samym skakaniem czeka nas rozwiązywanie zagadek, polegających zarówno na standardowym przełączaniu dźwigni, ale również bardziej rozbudowanych – jak choćby wymagających zabawy czasem. Gdy nasz bohater zagra na trąbce, część elementów i przeciwników na planszy zatrzymuje się. Da się tu zauważyć inspiracje choćby Braidem, ale wypadło to fantastycznie i na smartfonie – bardzo świeżo. Nie zabrakło także wyzwań stricte zręcznościowych. Te byłyby upierdliwe, gdyby z kolei nie dopracowano sterowanie. Odpowiednio czułe i intuicyjne.  A całą tę zabawę uprzyjemnia fantastyczna, jedna z lepszych jakie widziałem oprawa. Stylizowana na lata 20-te minionego wieku postacie, pastelowe barwy, wszystko jakby lekko pokryte cell-shadingiem, czyli przypominające film animowany. Coś pięknego! Nie można pominąć także oprawy dźwiękowej, zgrywającej się z akcją na ekranie. Jazz jeszcze nikomu krzywdy nie zrobił. W Jazz: Trump’s Journey znajdziemy okazjonalne bugi (jak przenikanie przez ścianę), ale mimo to jest to pozycja na wskroś doskonała. Zawierające nie tylko standardowe elementy dla swojego gatunku (zbieractwo!), ale także oferująca graczom o wiele więcej. Absolutnie konieczny na iOSie zakup. Jazz: Trump’s Journey można nabyć tutaj. 