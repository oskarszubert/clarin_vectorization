27.05.2013 Polska Agencja Prasowa już od pewnego czasu stopniowo otwiera się na nowe technologie. Kolejnym krokiem tego procesu jest biuletyn 7 Dni Gospodarka, czyli tygodniowe podsumowanie najważniejszych informacji gospodarczych z kraju i świata. Znaleźć tu mamy nie tylko przegląd wydarzeń, ale też aktualności, zapowiedzi i notowania. Wszystko oczywiście w nowoczesnej i interaktywnej formie. Czyżby? Nie mam szczególnych ciągotów do magazynów na tablety z Androidem. Głównie z tego względu, że w rodzimym języku znajdziemy ich tam niewiele, a i sama jakość jest bardzo nierówna. Czy 7 Dni Gospodarka stanowi jakiś powiew świeżości w tym temacie? Aplikacja dostępna w Google Play jest niejako klientem dla magazynu, którego kolejne numery będą w miarę upływu czasu pojawiać się na ekranie startowym. Nie mamy tutaj zbyt wielu możliwości konfiguracji – aplikacja pozwala na wybór jednego z dwóch układów: dużych okładek wyświetlanych na ekranie pojedynczo oraz siatki miniaturek. Na chwilę obecną nie ma to jednak większego znaczenia, bo opublikowano dopiero pierwszy numer magazynu. Nie zwlekając zatem, przyjrzyjmy się mu bliżej.  Treści są złożone w sposób bardzo estetyczny i profesjonalny. Bloki tekstu sformatowano tak, by były jak najprzystępniejsze w odbiorze. W magazynie znajdziemy wszystko to, czym dysponowałaby wersja drukowana, gdyby istniała. Wszystko wzbogacono naturalnie o pierwiastek interaktywności. I tak oto spis treści możemy wyświetlać w formie podłużnej osi, na której zobaczymy miniaturki poszczególnych artykułów. W dowolnym momencie możemy również nawigować pomiędzy kolejny sekcjami tematycznymi, do których linki umieszczono na samym szczycie każdej strony. Jest to bardzo funkcjonalne i intuicyjne rozwiązanie.  Artykuły zostały umieszczona na pojedynczych stronach bez względu na długość. Tutaj pojawia się zasadniczy problem, bo mimo najszczerszych chęci nie potrafiłem zmusić aplikacji do działania w trybie pionowym. W rezultacie po bokach miałem nieustannie dwa szerokie czarne paski – zmarnowane miejsce, które przecież można by wykorzystać. Co więcej, powiększanie magazynu wcale nie sprawiało, że wypełniał on pustą przestrzeń po bokach. W rezultacie czułem się, jakbym oglądał biuletyn przez małe okienko w wyświetlaczu. Na 10,1-calowym urządzeniu wyglądało to znośnie, ale użytkownicy 7-calowych urządzeń mogą mieć problem (chyba, że tam proporcje dobrze się dopasowują – nie wiem, nie testowałem). Artykuły są opatrzone dużą liczbą fotografii stojących na naprawdę wysokim poziomie. Przy pionowym przewijaniu aplikacja automatycznie przesuwa widok tak, by za każdym razem wyświetlić nam nowe treści (czyli zupełnie tak, jak klawisze PageUp i PageDown na klawiaturze desktopa). Jest to bardzo wygodne.  Biuletyn 7 Dni Gospodarka to kawał dobrej roboty, która z całą pewnością zaprocentuje. Sęk w tym, że trudno mówić tutaj o ideale, bo aplikacja ma braki. Przede wszystkim doskwiera mi nieergonomiczny układ strony w trybie poziomym i brak możliwości przeglądania stron po ustawieniu tabletu w pionie. Brakuje mi trochę też multimedialności pisma. Gdyby udało się je wzbogacić o materiały dźwiękowe i wideo byłoby znacznie bardziej wartościowe. Jak wiemy, nasze tablety są wystarczająco rozbudowane by poradzić sobie ze skondensowanymi w ten sposób treściami. Liczę, że z czasem pismo będzie ewoluowało, a tak najbardziej dotkliwe błędy zostaną wyeliminowane. Jak na debiutancką wersję jest bowiem całkiem nieźle.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 