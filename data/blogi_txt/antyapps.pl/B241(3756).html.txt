07.02.2014 Slash of the Dragoon naprawdę trudno byłoby zaklasyfikować do konkretnej kategorii gier. Na pewno są tu elementy gry logicznej i japońskiego erpega. W drugiej kolejności liczyć się będzie również zręczność. Nie zabraknie również zbierania stworków reprezentujących żywioły. Jednym słowem, trudno będzie znaleźć użytkowników, którym tytuł może się nie spodobać. Jeśli tylko uda wam się cierpliwie doczekać końca pobierania danych, długie godziny wciągającej rozgrywki macie jak w banku. To, że tytuł szybko ściągniemy z Google Play, nie jest niestety gwarancją, że będziemy mogli od razu rozpocząć rozgrywkę. Po uruchomieniu gry okazuje się, że ta ma jeszcze naprawdę sporo danych do pobrania. W końcu jednak proces ten dobiega końca, a my możemy zalogować się do gry jako gość lub połączyć nasz profil z kontem Google+ lub Facebookiem.  Legenda głosi, że dawno, dawno temu świat stworzyło pięć smoków posiadających siły żywiołów, dające światu jego siłę i równowagę pomiędzy ogniem, drewnem, wodą, światłem i ciemnością.Niestety, pewnego dnia ogień przygasł, oceany wyschły, a niebo przybrało szary odcień, niepodobny ani do dnia, ani do nocy. Moce żywiołów zostały skrystalizowane, a następnie przejęte przez złe potwory, które, wykorzystując ją, zaczęły atakować ludzi. Nikt nie wiedział, co stało się ze smokami. Z czasem jednak ludzie również nauczyli się korzystać z kryształów. Zaczęli łączyć się w bractwa pod nazwą „Dragoons”. Ich zadaniem było rozwiązać tajemnicę zła, które opanowało świat. I właśnie tu zaczyna się nasza misja.  Rozpoczynamy od wprowadzenia swojego imienia oraz wyboru jednego z 3 smoków reprezentujących: wodę, ogień i trawę (skojarzenie z Pokemonami byłoby może nieco mniej oczywiste, gdyby stworki nieco mniej przypominały te od Nintendo). Od naszego przewodnika otrzymujemy również miecz, którym będziemy ciąć kryształy. Te z kolei mają dostarczyć moc naszemu smoczemu podopiecznemu, który ma zająć się potworami. Po krótkim wprowadzeniu rozpoczynamy tutorial. Co ciekawe, po jego zakończeniu rozpoczyna się… kolejny proces pobierania danych i niestety nie trwa on kilka sekund. Podczas oczekiwania na rozpoczęcie właściwej gry możemy jednak potrenować rozcinanie kryształowych bloków które spadają z górnej części ekranu.  Gra zrobiła na mnie naprawdę dobre wrażenie. Dawno nie trafiłem na tak efektowne i wciągające połączenie gry typu „puzzle” z elementami RPG. Połączenie kolorowej grafiki 3D podczas rozgrywki i pięknych ilustracji utrzymanych w mangowym stylu, które towarzyszą nam pomiędzy kolejnymi „walkami” naprawdę może się podobać. Podczas rozgrywki zatrzymujemy spadające bloki dotykając ekranu palcem, a następnie mamy kilka sekund, aby przeciąć wzdłuż wskazanej linii wszystkie  z nich, nie odrywając przy tym ręki. Poza elementami gry logicznej jest w tym również sporo zręcznościówki. W całej rozgrywce mamy do zdobycia około 300 różnych stworków. Wszystkie cechują inne umiejętności i statystyki. Zaprojektowano je wyjątkowo starannie i choćby dla nich warto poczekać długie minuty, przez które gra będzie się pobierać. Stworki możemy oczywiście rozwijać i wykorzystywać ich ataki specjalne w następnych misjach, gdzie przyjdzie nam zmierzyć się z kolejnymi postaciami oraz bossami na końcu każdej z plansz. Dużym plusem jest możliwość gry zarówno w pozycji wertykalnej, jak i horyzontalnej.  Innowacyjny system rozgrywki, efektowna oprawa graficzna i mnogość dostępnych stworków naprawdę wciągnęły mnie w świat Slash of the Dragoon. Gierka z oczywistych względów powinna spodobać się fanom Pokemonów oraz japońskich erpegów, jednak entuzjaści zręcznościówek i wszelkich odmian puzzli również powinni dać jej szansę. Luty zdecydowanie upłynie mi pod znakiem żywiołów, kryształów i smoków… 