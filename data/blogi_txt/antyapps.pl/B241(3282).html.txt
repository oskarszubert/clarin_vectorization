14.02.2012 Prism 3D to bardzo fajna, trójwymiarowa zręcznościówka, w której naszym zadaniem jest pokonanie planszy piłką, która cały czas odbija się od podłoża. To ma natomiast przeróżne kształty i zdarza się, że na przykład zapada się po odbiciu piłki. Potrzeba sporej koordynacji i refleksu, aby przechodzić następujące po sobie poziomy. Wciąga. Jak w to się gra? Kamera jest ustawiona z góry i widzimy za jej pomocą podłoże oraz wciąż odbijającą się od niego piłkę. Ta – trójwymiarowy obiekt – zbija poszczególne bonusy na planszy, to jest odbijając się od poszczególnych klocków nabija nam wynik lub aktywuje tryb combo. Musimy jednak odpowiednio nią balansować, bo plansza ma kosmiczne kształty i jeden niepewny ruch może spowodować, że piłka spadnie z planszy. Gra nie kończy się od razu – mamy trzy piłki. Gdy zdarzy się, że wypadnie nam z planszy, zaczynamy w tym samym miejscu, gdzie wypadała, a nie rozpoczynamy gry od początku.  Kolejne poziomy robią się coraz trudniejsze. Nie mamy już planszy połączonej jedną strukturą, a pojawiają się pojedyncze bloczki oddzielone przepaścią, od których musimy się odbić. Taka walka z własnymi słabościami – refleksem, koordynacją – naprawdę wciąga. Czy warto? Warto. Za darmo możemy pobrać sobie grę z 25 zaprojektowanymi poziomami, trybem nieskończoności oraz narzędziem do budowania własnych plansz. Wersja płatna, która kosztuje niecałe cztery złote, znosi jedynie reklamy. Zachęcam do spróbowania. Tytuł zyskał uznanie w Android Markecie, podobnie jak inne dziecko tego studia deweloperskiego – Speedx3D.  Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 