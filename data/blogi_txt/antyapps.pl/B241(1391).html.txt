28.11.2012 Niewiele jest aplikacji w Google Play, których brakuje w AppStore, a których mocno zazdroszczę użytkownikom Androida. Jeżeli chodzi o aplikacje fotograficzne, to generalnie sklep Apple jest nimi tak obładowany, że nie trzeba szukać dobrych produktów gdzie indziej. Ale jest jedna aplikacja na Androida, którą bardzo chciałem zobaczyć na iOSa i nareszcie się doczekałem. Jest nią FxCamera. Aplikacją tą do niedawna mogli cieszyć się użytkownicy Androida, ale w końcu i fani iOSa mogą ją dostać w swoje ręce. Niedawno zresztą aplikacja ta przeszła spory lifting, i teraz prezentuje się świetnie na obu systemach. Po uruchomieniu aplikacji na dolnej belce dostajemy moduł aparatu i albumu, zaś całość ekranu zajmuje 5 trybów robienia zdjęć, które możemy wybrać: toycam, instant, symmetric, fisheye i normal. Każdy z nich różni się oferowanymi możliwościami i funkcjami. W pierwszym możemy nałożyć na zrobione zdjęcie różnego typu filtry podkreślające wybrany kolor, w drugim różnego typu klasyczne efekty, trzeci tworzy nam zdjęcia symetryczne, czwarty nakłada efekt rybiego oka ostatni zaś gra natężeniem światła.  W trybie edycji możemy obracać zdjęcie, dodawać do niego ramkę, rozjaśniać lub przyciemniać. Gdy już skończymy upiększać zdjęcie, zapisuje się ono w naszym telefonie i jednocześnie uruchamia się tryb edycji posta, dzięki któremu możemy posłać naszą fotkę na Facebooka lub Twittera. Warto również wspomnieć, że możemy edytować zdjęcia również te pobrane z telefonu. Ciekawą funkcją jest możliwość nagrywania dźwięku przy robieniu zdjęcia. W ten sposób można stworzyć muzyczną pocztówkę. FxCamera to jedna z ciekawszych tego typu aplikacji. Oczywiście, nie jest to produkt, który wyciśnie z naszego aparatu siódme poty, ale dobrze przygotowana aplikacja do „instagramowego” obrabiania zdjęć. Ma sporo efektów upchanych w jednym miejscu, intuicyjną nawigację, niezłą grafikę i działa całkiem szybko. Aplikacja jest darmowa, wiec sądzę, że warto ją pobrać na spróbowanie. 