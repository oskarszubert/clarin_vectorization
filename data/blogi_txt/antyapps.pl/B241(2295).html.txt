17.01.2014 Mega Jump, czyli jedna z pierwszych mobilnych zręcznościówek, którym udało się zgromadzić wokół siebie całkiem pokaźne grono fanów doczekała się właśnie kontynuacji. Druga część przygód stworka o imieniu Redford jest dostępna za darmo i została przygotowana w wersji uniwersalnej, która umożliwi zabawę posiadaczom iPhone’ów, jak i urządzeń ze znacznie większym ekranem, czyli iPadów. Pierwsze wrażenia po odpaleniu nowego Mega Jump są jak najbardziej pozytywne. Gra nawiązuje stylistyką do poprzednich tytułów z serii, czyli wspomnianego już Mega Jump oraz jednego z moich ulubionych runnerów – Mega Run. Na ekranie jest bardzo kolorowo, a całe otoczenie zostało przygotowane z dużym wyczuciem i starannością. Na pierwszy plan wysuwa się również muzyka, która w drugiej części Mega Jump jest bardzo charakterystyczna i łatwo zapadająca w pamięć.  Na pierwszy rzut oka styl rozgrywki nie uległ najmniejszym zmianom w stosunku do poprzednika. Nadal głównym zadaniem gracza jest wspinanie się po piramidzie z kosztowności wyżej i wyżej. Nasz bohater wybija się ze złotych monet, kryształów i całej masy innych kolorowych oraz błyszczących elementów. Od czasu do czasu na drodze Retforda stają przeciwnicy, którzy wykorzystają każdą chwilę nieuwagi, by wytrącić naszego bohatera z rytmu. Zanim pokuszę się o pełną recenzję Mega Jump 2 muszę przypomnieć sobie pierwszą część serii, w którą ostatni raz grałem już jakiś czas temu. Po kilkudziesięciu minutach spędzonych na zabawie w MJ 2, odnoszę wrażenie, że gra nie różni się zbytnio od swojego bardzo udanego poprzednika. Pełna recenzja Mega Jump 2 już wkrótce:) 