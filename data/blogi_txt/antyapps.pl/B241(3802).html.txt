02.07.2013 Czasami naprawdę mam ochotę westchnąć i zapytać: ile można? Bo tak naprawdę nie ma tygodnia, by w moje ręce czy to poprzez formularz kontaktowy czy przeglądanie któregoś ze sklepów nie wpadła kolejna aplikacja, której zadaniem jest edycja fotografii. Kolory, wyostrzanie, kadrowanie i obracanie — standard, którego w żadnej z nich zabraknąć nie może. W Smoothie Photo Editor też wszystko na miejscu, tylko że to mimo wszystko trochę za mało, by zaimponować mobilnym fotografom. Ale spokojnie, ma też kilka asów w rękawie :) Standardowo na początku decydujemy się na obrazek, z którym chcemy pracować. Do wyboru mamy zaimportowanie go z galerii na naszym urządzeniu oraz wykonanie zdjęcia z poziomu aplikacji. Kiedy grafika jest już w Smoothie Photo Editorze, możemy przejść do kadrowania i obracania jej. I tutaj pierwszy element którego mi zabrakło — automatycznych ustawień z aspect ratio, jednak znając życie będę w mniejszości użytkowników, którzy na takie coś w ogóle zwracają uwagę. Po przycięciu gdzie trzeba, możemy przejść do akcji, czyli właściwej edycji.  Ta interfejsowo prezentuje się podobnie jak w większości tego typu aplikacji — na dole mamy pasek z efektami, największą część ekranu zajmuje prezentacja efektów naszego klikania, zaś na panelu w górnej części programu jest skrót do menu, które pozwoli przenieść się do ustawień, zapisać czy udostępnić wyedytowany przez nas obrazek. Zatem co z tymi efektami i wspomnianymi asami? Te pierwsze raczej standardowe — jasność, saturacja, kontrast, ostrość, korekcja barw czy rozmazania. Ponadto róże zabawy z kolorami, takie jak lomo, retro czy hdr, bez którego tysiące zdjęć w sieci nie byłaby taka sama. Ogólnie rzecz biorąc standard, który z pewnością znają wszyscy użytkownicy tego typu programów. Zatem co poza nimi? Edytor, pozwalający zdefiniowaną przez nas grubością i miękkością pędzla wymazywać nakładane maski wedle własnego widzimisię. A ponadto funkcja, o której wiele podobnych aplikacji zapomina, czyli cofanie swojej ostatniej akcji, jeśli okaże się, że jednak nie jesteśmy zadowoleni z ostatecznego efektu jaki nam zaproponowała.  Smoothie Photo Editor z pewnością nie jest najlepszym tego typem programem na rynku, to typowy średniak — dopracowany, użyteczny, jednak dość niewidoczny w oceanie konkurencyjnych produktów które na swoją renomę pracują już długie miesiące zarówno w Google Play jak i AppStorze. Aplikacja dostępna jest w dwóch wersjach: darmowej (z okrojoną funkcjonalnością i galerią efektów) oraz płatnej, za którą przyjdzie nam wydać około 5 złotych. 