20.03.2013 Nie jestem jakimś specjalnym miłośnikiem starodruków. Ze względu na charakter moich studiów musiałem swoje spędzić przy próbie rozszyfrowania kaligrafii z zamierzchłych czasów, a później drugie tyle pracować nad procesami historycznymi które zaszły w języku. Dlatego niespecjalnie darzę uczuciem takie „wydawnictwa” — ale przy tak znakomicie przygotowanych publikacjach jak elektroniczna wersja Book of Kells warto się na chwilę zatrzymać i, jeśli nie przeczytać, to chociaż docenić, jak dobrze mogą wyglądać ogromne księgi na niewielkich ekranach elektronicznych urządzeń.  Nie będę się rozwodził nad samą treścią i rodowodem tegoż Ewangeliarza, bo jeśli jesteście zainteresowani historią z nim związanym, to zachęcam do zajrzenia choćby do Wikipedii. Ja skupię się na tym, jak prezentuje się sama aplikacja. A ta podzielona została na cztery działy główne, poświęcone kolejno: historii księgi, elementom ozdobnym, wybranym stronom oraz — ostatnia z nich — to skany Księgi z Kells. I tak po prawdzie, to właśnie one są najgorszą częścią całego projektu.  Dlaczego? Przede wszystkim we znaki daje się brak opcji przybliżania treści. Na blisko dziesięciocalowym iPadzie jest co prawda czytelnie, ale, moim zdaniem, jest to już „na granicy”. Na mniejszej wersji tabletu może być już nieczytelnie. Na dużo pochwał zasługują jednak pozostałe działy, w których naprawdę zgromadzonych i logicznie posegregowanych zostało wiele interesujących informacji, napisanych w sposób popularnonaukowy. Dla ludzi którzy z różnych względów analizują Ewangeliarz z Kells, wyszczególnienie wszystkich ozdobników okaże się niesamowitą pomocą, szczególnie, że opatrzone są także krótkim opisem.  Book of Kells to znakomita, przygotowana z dbałością o najdrobniejsze szczegóły aplikacja. Jej największy problem polega na tym, że ze względu na swoją specyfikę potencjalne grono odbiorców jest niezwykle wąskie — a szkoda, bo chętnie zobaczyłbym trochę rodzimych ksiąg wydanych w tak znakomitej formie. Może dzięki cyfryzacji trafiłyby one do kogoś innego, niż studentów i pracowników uczelni wyższych. Cena publikacji również nie zachęca — za Księgę z Kells trzeba zapłacić blisko 12 Euro — sam pobrałem z ciekawości w weekendowej promocji, gdzie była udostępniona za darmo. Warto jednak na ten projekt mieć oko i przy najbliższej okazji, kiedy zostanie przeceniona pobrać i przekonać się na własnej skórze. Bo, nie oszukujmy się, na mobilne standardy to bardzo dużo pieniędzy i wątpię, czy ktokolwiek poza wyjątkowo zainteresowanymi tematem zdecyduje się zainwestować taką sumę… 