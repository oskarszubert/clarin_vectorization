01.02.2012 W Polsce powstało od groma serwisów oferujących zakupy grupowe. Odnoszę jednak wrażenie, że mobile jest przez nie traktowany po macoszemu, za wyjątkiem takich gigantów jak Groupon, który mobilną aplikację posiada. Poza tym brakowało solidnego agregatora ofert wszystkich tych serwisów, który mieściłby się w kieszeni. Rabatkowo zmienia ten stan rzeczy. Rabatkowo to świeża aplikacja, dostępna w Markecie od zaledwie kilku dni. Podoba mi się fakt, że już od początku reprezentuje profesjonalne podejście do tematu. Design jest świetny. Opiera się na lekko stonowanych, ale przyjemnych kolorach. Nie krzyczy do użytkownika „kup mnie”, zamiast tego pomaga zapoznać się na spokojnie z naprawdę sporą liczbą ofert. Rabatkowo agreguje treści z takich serwisów jak między innymi Groupon, Gruper, FastDeal, MyDeal, Citeam, HappyDay, więc oczywistym jest, że lista ofert w tym programie jest naprawdę długa. Nie tylko lista ofert dla konkretnych miejscowości jest spora. Tak samo jest z listą samych miast. Co fajniejsze, aplikacja zapamiętuje nasz wybór i przy każdym uruchomieniu prezentuje od razu oferty dla danej miejscowości, nie pytając o nią ponownie. Miasto można oczywiście później zmienić – ot, chociażby na Cała Polska. Jeśli korzystacie lub macie zamiar korzystać z zakupów grupowych, Rabatkowo jest pozycją obowiązkową. Szkoda jednak, że jest to tylko agregator, a nie platforma pośrednicząca, bo o ile prezentuje wszystkie dane na temat oferty, to później już odsyła do stron konkretnych serwisów zakupów grupowych, które do mobilnych urządzeń nie są dostosowane. Zachęcam do pobierania tej aplikacji. Jest dostępna za darmo.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 