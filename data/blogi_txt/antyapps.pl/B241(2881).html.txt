17.06.2013 Nie tak dawno opisywałem aplikacje sportową od Wirtualnej Polski. Jej dobre wykonanie zostało przyćmione ukierunkowaniem głównie na piłkę nożną. Onet postanowił nie pozostawać w tyle i wydał swoją aplikację, która to jest o wiele lepszą propozycją dla fanów różnych dyscyplin sportu.  Podobnie jak to było w aplikacji od Wirtualnej Polski, Onet Sport wita nas widokiem najnowszych informacji ze świata sportu. Ekran główny podzielono na 4 części. Wspomniane już wiadomości ze świata sportu, relacje na żywo, ofsajd czyli plotki i wiadomości z życia i o życiu sportowców oraz listę dyscyplin sportowych (13, z czego ostatnia to kategoria „inne” zawierająca w sobie 10 kolejnych). To właśnie mnogość dyscyplin jest największą bronią Onet Sportu w walce z aplikacją od Wirtualnej Polski. Każda z nich posiada swój pasek informacji oraz relacji na żywo (nie jest jednak pewne, czy każda taką relację otrzymuje). Najważniejsze relacje możemy śledzić także z poziomu odpowiedniej zakładki w menu głównym. Klikając na konkretne wydarzenie otrzymujemy dane szczegółowe. Niestety ilość informacji jeżeli chodzi o piłkę nożną jest o wiele mniejsza niż w przypadku aplikacji Sport WP. Brakuje także danych archiwalnych, tabel itp.  Podgląd wiadomości i informacji nie odbiega od tego jaki znamy z innych aplikacji Onetu czy też WP. Brakuje możliwości dodawania tekstu do ulubionych, pobierania do przeczytania offline, czy też przycisku przejścia do wersji www. Jedyne co możemy zrobić podczas lektury to udostępnić tekst w usługach społecznościowych. Równie ubogie są możliwości aplikacji. Możemy zapomnieć o przypinaniu kafelków innych niż główny skrót do aplikacji, nie ma możliwości pobierania tekstów do pamięci, czy też bardziej rozszerzonych opcji konfiguracji aplikacji. Są natomiast powiadomienia dla poszczególnych dyscyplin i relacji na żywo. Onet Sport będzie dobrą propozycją dla fanów sportu, którzy niekoniecznie na pierwszym miejscu stawiają piłkę nożna. Dzięki tej aplikacji otrzymają szybko dostęp do informacji i relacji z interesujących ich dyscyplin. Miłośnicy piłki kopanej powinni pozostać przy aplikacji od Wirtualnej Polski. Ilość danych oraz opcji zdecydowanie przewyższa te dostępne w Onet Sport. Obie godne są polecenia i przetestowania. 