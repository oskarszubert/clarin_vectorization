07.10.2013 Chemia pojawiła się u nas całkiem niedawno w formie naprawdę dobrze przygotowanej pomocy naukowej dla uczniów. Dzisiaj idziemy bardziej w stronę rozrywki. Atoms to prosta gra logiczna, którą utrzymano w klimacie kulek i innych podobnych gier polegających na eliminowaniu określonych przedmiotów na planszy. Tym razem do naszej dyspozycji będą tylko dwa kolory oraz atomy różnej wielkości. Mimo prostoty, z podobnym mechanizmem gry jeszcze się nie spotkałem, więc jeśli macie trochę wolnego czasu i głód rozwiązywania zadań logicznych, Atoms to pozycja, którą warto sprawdzić. Graficznie gra w żaden sposób nie wyróżnia się na tle podobnej konkurencji. Również kwestia oprawy dźwiękowej stoi tu na dość przeciętnym poziomie. Podczas rozgrywki nie towarzyszy nam żadna muzyka, a jedynie proste dźwięki pojawiające się podczas przemieszczania atomów. Sama zabawa polega na przestawianiu kolorowych kropek na kwadratowej planszy 7×7. Czerwone służyć będą do „neutralizowania” zielonych. Im większa kropka, tym większa moc. Do dyspozycji będą trzy rozmiary, w zależności od których pomniejszenie kropki zielonej wymagać będzie różnej liczby tych czerwonych. Jeśli dla kogoś brzmi to niejasno, na początku gry pojawia się krótki tutorial, który z pewnością rozwieje wszystkie wątpliwości. Obecnie Atoms składa się z 48 poziomów, jednak twórcy apki już zapowiadają kolejne. Dodatkowo mają pojawić się także nowe tryby rozgrywki. Dla osób mających problemy z rozróżnianiem kolorów przygotowano również wariant z innymi odcieniami kropek. Osobiście myślę jednak, że najlepszym i sprawdzonym rozwiązaniem jest w takim przypadku oznaczanie obiektów symbolami. Wtedy mamy pewność, że nawet daltoniści będą mogli skorzystać z apki.  Atoms nie jest żadną rewolucją w kategorii gier logicznych, jednak oryginalny pomysł na eliminowanie przedmiotów na planszy może spodobać się fanom tego typu zabawy. W grze nie mamy ograniczeń czasu, tablicy wyników ani punktów, więc tytuł na pewno spodoba się tym, którzy w grach zamiast rywalizacji i akcji szukają relaksu i odprężenia. 