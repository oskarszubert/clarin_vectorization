21.06.2013 Zręcznościówek na urządzeniach mobilnych od zawsze mamy pod dostatkiem. Uważam, że to znakomita wiadomość, jako że sam należę do ogromnych wielbicieli gatunku. Szczególnie, jeśli przystają urządzeniu na którym je ogrywam — zarówno pod względem ogólnego designu gry, jak i sterowania. Bubble Invaders to produkcja rodzimej ekipy z Witchcraft Studios, znanej szerze z popularnej serii mobilnych produkcji Bad Girl, którzy tym razem zaproponowali zręcznościówkę z prawdziwego zdarzenia, skrojoną w sam raz na smartfony i tablety. Bańkowi kosmici najechali naszą kochaną planetę Ziemię. Pojawili się na niebie w ośmiu miastach na całym świecie, nie oszczędzili nawet rodzimej Warszawy ani Rzeszowa. Jako dzielni jej obrońcy nie zostawimy tego procederu ot tak, i automatycznie ruszamy im na ratunek. A jak się ich pozbyć? Wystarczy przebić ich ochronne bańki — by tego dokonać musimy po prostu w nich uderzyć. Warto jednak pamiętać o tym, że ostrożność to podstawa, bowiem często obok niegroźnych maleństw czają się dużo większe bydlaki z innej planety, po dotknięciu których tracimy jedno z trzech otrzymywanych na starcie serduszek. Dlatego też rozsądnie musimy najpierw wyczyścić plansze z tych niegroźnych, by nieco urosnąć w siłę i rozprawić się z całą resztą.  Oczywiście czym byłaby dobra zręcznościówka bez nieustannie rosnącego licznika zliczającego nasze punkty? Jedynie marną namiastką! Dlatego im sprawniej i zręczniej uda nam się poprowadzić te walki, tym większa będzie czekać na nas nagroda w postaci cyferek w lewym górnym rogu ekranu, comba, mnożniki, ach, prawdziwy zawrót głowy. W sumie ponad pięćdziesiąt wyzwań ze zróżnicowanym poziomem trudności, w których nierzadko będziemy musieli wykonywać ekstremalny slalom między kosmitami. Na szczęście sterowanie nie jest tutaj żadnym problemem, wystarczy jeden palec — w miejscu którym dotkniemy, tworzymy wirtualną gałkę analogową, która zostaje wyznacznikiem tego, jak poruszać będzie się nasz bohater. Niestety, jeżeli chodzi o opracowanie audiowizualne, to twórcy nie stanęli na wysokości zadania. To prawda, że Bubble Invaders nie prezentują się tragicznie, jednak daleko im do jakości wykonania, animacji i stylu, jakim od wielu miesięcy jesteśmy rozpieszczani wśród mobilnych produkcji. Jeżeli jesteście miłośnikami zręcznościówek, to macie w czym wybierać. Ale jeśli jakimś cudem udało Wam się już poznać większość kultowych gier i wciąż Wam mało, dajcie jej szansę. Gra dostępna jest zarówno w Google Play jak i AppStorze (wersja płatna 0,99$ oraz lite). 