05.06.2013 Gry wideo łączą i dzielą. Nieustanne wojny o to, która odsłona Angry Birds jest najlepsza, jak to Call of Duty góruje nad Battlefieldem, no i mój ulubiony argument „dorosłych i poważnych”, którzy nie chcą dać medium szansy — „ogłupiają”. Jednak z moich obserwacji wynika, że nawet ci ostatni uginają się i robią wyjątki dla kilku tytułów, w tym jednej z najlepszych gier logicznych wszechczasów: Tetrisa. Szczerze mówiąc, wcale im się nie dziwię, bo również uwielbiam układać tamtejsze klocki, dlatego z ogromną ciekawością sięgnąłem po najnowszą produkcję Aleksieja Pażytnowa — Marbly. Oczywiście tym razem również opracował on grę logiczną, ze znanego gatunku „połącz przynajmniej trzy identyczne kolory”. No właśnie, słowa kluczowe którymi określiłbym tę produkcję to „przynajmniej” oraz „taktyka”. Bo szczególnie bez tej drugiej, w grze niewiele zdziałamy. Naszym zadaniem jest poprzestawianie kolorowych kulek tak, by w ostatecznym rozrachunku plansza była pusta. Te mogą poruszać się zarówno poziomo, pionowo jak i na skos. Zatem bez myślenia kilka kroków naprzód niewiele zdziałamy, bo musimy redukować je stopniowo tak, by nie zostać z dwiema czy nawet jednym losowym obiektem, którego nie będziemy mieli jak zredukować. Wówczas to zmuszeni jesteśmy zaczynać całą zabawę od początku — ale nie to jest najgorsze. Szczególnie przy dużych powierzchniach, najbardziej drażniące jest to, że gra nie raczy nas żadną informacją o tym, że sami się zablokowaliśmy. Musimy to zauważyć samodzielnie, gorzej, kiedy zdajemy sobie z tego sprawę już po kilku minutach kombinowania z innymi barwami porozrzucanymi po ekranie.  Wraz z rozwiązywaniem poszczególnych zagadek, obdarowywani jesteśmy punktami które pozwalają nam na odblokowywanie i podejmowanie kolejnych wyzwań, których znajdziemy obecnie blisko 200. Jeśli jednak utkwicie w martwym punkcie i nie macie zielonego pojęcia co zrobić, by ruszyć dalej — nie przejmujcie się na zapas. Wystarczy skorzystać z zaimplementowanego systemu podpowiedzi, które można nabyć za wirtualną walutę. Jednak samo przekładanie kulek byłoby pewnie dla niektórych zbyt nudne, spokojnie, o tych sprytniejszych także pomyślano, przygotowując zestaw wyzwań specjalnych, w tym czasówek i wymagających zdobycia minimalnej liczby punktów. O ile frajdy Marbly dostarcza naprawdę sporo, głównie przez dość wysoki poziom zagadek, to z oprawą audiowizualną już tak różowo nie jest. Gra prezentuje się dość estetycznie, ale ten styl przywodzi mi na myśl proste tytuły shareware odpalane w pierwszej połowie lat dziewięćdziesiątych ubiegłego stulecia na PC. Zapętlona muzyka również dość szybko potrafi rozdrażnić, szczególnie, że jeśli się nie mylę, znalazł się tam tylko JEDEN utwór. Na szczęście żadnych problemów nie ma ze sterowaniem — klikamy na kulkę którą chcemy przetransportować, wskazujemy miejsce gdzie ma się znaleźć i voila — gotowe! Czy ta produkcja ma szansę stać się nowym Tetrisem? Nie sądzę, przede wszystkim dlatego, że ma swój koniec. Ale to nie szkodzi, bo to wciąż kawał wyśmienitego kodu. Przemyślany, wymagający i co najważniejsze — wciągający. Grę w wersji uniwersalnej można pobrać w AppStorze bez żadnych opłat. 