07.01.2013 Kto z nas nie oglądał przynajmniej jednej części kultowej serii „Szczęki”? Dzięki niej rekin ludojad na dobre wszedł do świata popkultury jako ikona morskiego zagrożenia i nie dziwota, rekinów łagodnymi rybkami akwariowymi bynajmniej nazwać nie można. Ale żeby od razu musiały zjadać biedne, ducha winne czemukolwiek kaczuszki? Shark Dash to kolejny ciekawy tytuł studia Gameloft opowiadający porywającą historię zmagania się wesołego rekina z basenem pełnym krwiożerczych kaczuszek. A tak zupełnie na poważnie, Shark Dark to całkiem wciągająca gra z kategorii „ physics puzzle”, która powinna Wam przypaść do gustu. Gra jest na pierwszy rzut oka prosta. Mamy basen, mamy rekina, mamy kaczuchy. Rekin ma pożreć kaczuchy. Koniec historii. Ale oczywiście nie będzie to tak łatwe, jakby się mogło wydawać. Bo basen upstrzony jest wszelkiego typu przeszkodami, od kostek mydła, po tunele, koła ratunkowe, kamienne bloki, miny i im podobne zawady. Wszystkie one mają utrudnić naszemu łakomemu rekinowi dobranie się do swoich ofiar, ale niektóre mogą zostać wykorzystane przez nas do osiągnięcia tego celu. I tak wpływający do tunelu rekin nabiera szybkości, a strącając kawał mydła może naruszyć wątłą konstrukcję, na której ukrywają się kaczki. Jeżeli tylko ptaszki znajdą się w okolicy naszej ryby już po nich – rekin ma drugie i trzecie śniadanie. Mechanika rozgrywki również nie nastręcza problemu. Musimy po prostu wycelować i „naciągając” rekina, określić siłę wystrzału. Jednak myliłby się ten, kto uznałby, że gra jest prosta. Bez wcześniejszego zaplanowania ruchów rekina sukces jest wątpliwy, a nawet jeżeli do niego dojdzie, to kosztem ruchów. I w tym momencie dochodzimy do kolejnych utrudnień. Bo rekin nie tylko musi zebrać kaczki, ale dobrze by było, aby po drodze zgromadził również złote monety. Dodatkowo nasza krwiożercza, ale uśmiechnięta bestia ma ograniczoną liczbę ruchów i jak za długo zabawimy w danym basenie, to w końcu zostanie spuszczona z niego woda, a wiadomo co dzieje się z rybą bez wody. Aby osiągnąć jak największą liczbę punktów za daną mapę należy zebrać wszystkie monety, kaczki i najlepiej wykonać to zadanie w zaprogramowanej liczbie ruchów. W ten sposób twórcy zachęcają graczy to poprawiania swoich wyników. A warto o nie powalczyć, bo im lepsze wyniki, tym szybciej można odblokować kolejne poziomy rozgrywki.  Co więcej można powiedzieć o tym tytule? Cóż, jeżeli chodzi o grafikę, to wygląda ona bardzo dobrze, a sama gra działa płynnie. Shark Dash nie jest oczywiście szczególnie oryginalnym konceptem, tego typu gier jest cała masa, a tytuł ten wykorzystuje po prostu sprawdzone chwyty w nowej scenerii. Niemniej jednak gra może się podobać i jest całkiem wciągająca. Obecnie jest za darmo, więc do wypróbowania pobrać warto. 