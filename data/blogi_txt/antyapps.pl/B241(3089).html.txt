05.03.2013 Odkrycie gry Plague Inc na Androida z pewnością przyczyniło się do zwiększenia komfortu jazdy podczas moich codziennych podróży komunikacją miejską. Bo czym są uciążliwi współpasażerowie w obliczu zainfekowania groźnym wirusem całej Ziemii… Plague Inc to strategia, która fanom gier planszowych na pewno skojarzy się z kultowym tytułem Pandemic. Rozgrywkę rozpoczynamy od wybrania zarazy, którą będziemy rozsiewać po całym świecie. Początkowo jest to tylko bakteria, jednak do odblokowania mamy cały wachlarz plag, takich jak wirusy, grzyby, pasożyty, czy broń biologiczna. Pozostaje tylko wskazać nazwę naszego pomoru i możemy przystąpić do zarażania. Wybieramy kraj, w którym pojawi się pierwszy zarażony i czekamy, aż zaraza zacznie się rozprzestrzeniać. Z dalszym rozwojem choroby otrzymujemy punkty DNA. Możemy je przeznaczyć na rozwijanie „umiejętności”, takich jak odporność na szczepionki, formy przenoszenia, czy objawy. Dodatkowo podczas rozgrywki możemy zdobywać dodatkowe punkty, klikając na ikony pojawiające się nowych zainfekowanych miejscach lub tam, gdzie bakterie sieją największe spustoszenie. Mechanizm gry został zaprojektowany w naprawdę przemyślany sposób. Gracz musi logicznie myśleć jak zaplanować plagę, żeby zdążyć zarazić cały świat nim naukowcy odkryją szczepionkę. Rozgrywka dostępna jest na trzech różnych poziomach trudności, gdzie już pierwszy z nich wymaga od gracza starannego przemyślenia każdego ruchu pod kątem rozwoju choroby (klimat w jakim powinna rozwijać się choroba, poziom rozwoju w danym państwie, sposób przenoszenia wirusów, rozwój symptomów chorób, itp.).  Gra broni się wspaniałym postapokaliptycznym klimatem, muzyką, oprawą dźwiękową, ładną szatą graficzną oraz ciekawymi smaczkami w postaci komentarzy pojawiających się na naszej mapie, związanych z sytuacją chylącego się ku końcowi świata. Twórcy zadbali też o realistyczną mechanikę rozgrywki, co w przypadku gier strategicznych na Androida zdecydowanie wyróżnia ten tytuł. Cieszy również fakt, że podstawowa wersja Plague Inc dostępna jest zupełnie za darmo. Pozycja absolutnie obowiązkowa dla wszystkich fanów planowania przy mapie. Dostępna również na iOS. 