20.08.2012 W Polsce Twitter wciąż radzi sobie marnie. Idea mikroblogowania niestety nie przyjęła się na szerszą skalę, jak to ma miejsce za Wielką Wodą. Trudno, nie ma co płakać za tymi których nie ma, lepiej z aktywnymi użytkownikami Ćwierkacza sprawdźmy jak daje sobie radę kolejna aplikacja do jego obsługi jaka pojawiła się na Androidzie i jest od kilku dni niezwykle intensywnie promowana w sklepiku Google Play. Tweedle jest do bólu prostą aplikacją do obsługi Twittera, której… na dobrą sprawę nie wyróżnia nic specjalnego. Żadnych rozbudowanych elementów które pozwalałyby się jej wybić spośród innych, jak choćby recenzowanego na łamach AntyApps kilka dni temu Slices for Twitter. To skupiająca się na prostocie, minimalistyczna aplikacja pozwalająca nam ćwierkać z urządzeń wyposażonych w system z Zielonym Robocikiem. Między wpisami, powiadomieniami, a wiadomościami prywatnymi nawigujemy przesuwając się prawą/lewą stronę, zaś nową treść dodajemy klikając w ikonkę w prawym górnym rogu. Czy to już wszystko? Tak. Dlaczego zatem Tweedle tak szybko zdobył popularność i w czym tkwi jego siła? Szczerze, nie mam pojęcia. Może to wszystko jest zasługą opcji samodzielnego dostosowania skórki poprzez edycję kolorów każdego z elementu? Bo wbudowana w aplikację przeglądarka zdjęć także nie wyróżnia się niczym specjalnym. Ponadto warto zaznaczyć, że Tweedle nie informuje użytkownika o żadnych interakcjach, takich jak dodanie naszego wpisu do ulubionych czy nowej osobie która śledzi nasze poczynania. Obecnie obsługuje tylko jedno konto, średnio radzi sobie na tabletach, a i nie posiada też dedykowanych widżetów — choć te rzeczy, jak zapowiadają twórcy, niebawem mają się zmienić. Jeżeli z Twittera korzystacie od święta i nie możecie już patrzeć na domyślną aplikację, warto sprawdzić co się z czym je. W przeciwnym wypadku niespecjalnie widzę powód. Sam przez chwilę używałem Tweedle, bo uwielbiam schludny minimalizm, jednak w tym wydaniu okazał się on być niespecjalnie porywającym. Niemniej aplikacja zebrała wiele pozytywnych ocen, jest promowana w Google Play, więc może to ja nie dostrzegam jej potencjału? Sprawdźcie sami, to nic nie kosztuje. 