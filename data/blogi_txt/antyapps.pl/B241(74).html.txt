24.01.2014 Programy Adobe na desktopach to prawdziwa mekka dla profesjonalistów. Są wykorzystywane w wielu branżach i słono kosztują. Co zatem robi Photoshop na Androidzie? Przede wszystkim za nic nie przypomina swojego pierwowzoru, co jednak nie znaczy, że należy przejść obok niego obojętnie. Wręcz przeciwnie, w nowej wersji Adobe Photoshop Express prezentuje się nad wyraz zachęcająco. Co jednak istotne, ciągle jest darmowy. Adobe Photoshop Express jest dostępny zarówno na Androida, jak i iOS czy Windows 8. Ja chciałbym się skupić tutaj głównie na tej pierwszej edycji, która właśnie została zaktualizowana do wersji. 2.0. Zmiana numerka z przodu oznacza na ogół sporo zmian i nowości. Nie inaczej jest tym razem. Twórcy zadbali o to, by aplikacja wreszcie współpracowała z Androidem 4.4 KitKat, a więc skorzystają na tym posiadacze najnowszych urządzeń.  Nowy Photoshop Express to zupełnie odświeżony i zaprojektowany na nowo interfejs. Wygląda to teraz nieco bardziej praktycznie, a przy tym nie odstrasza na małym wyświetlaczu. Poszczególne polecenia są łatwo dostępne na ekranie, choć ciągle musimy się postarać, aby uzyskać dostęp do tych bardziej zaawansowanych. Nowa wersja Photoshopa dla Androida dysponuje nowym silnikiem renderowania. Ma to się przekładać na znacznie szybsze działanie aplikacji, a także bardziej efektywne przetwarzanie obrazków o wysokiej rozdzielczości. W istocie program działa zaskakująco sprawnie i jest nadzwyczaj responsywny. Nie miałem najmniejszych problemów z wykonaniem szybkiej korekty wykonanych dopiero co fotografii, a na to składa się też kolejna nowość – swobodny dostęp do plików zgromadzonych na karcie pamięci (nareszcie!). Photoshop Express, jak sama nazwa wskazuje został bardziej ukierunkowany na szybką korektę zdjęć. Nie zabrakło zatem tutaj funkcji ulepszania jednym przyciskiem, poprawiania kontrastu, redukcji czerwonych oczu i wielu, wielu innych, które nie wymagają szczególnego zaangażowania ze strony użytkownika (ani tym bardziej umiejętności czy talentu). Co więcej, aplikacja została zintegrowana z platformą Adobe Revel, dzięki czemu możliwe jest przechowywanie fotografii w chmurze.  Nowa wersja aplikacji Adobe Photoshop Express nie jest może rewolucją, która sprawi, że profesjonaliści raptem rzucą się na Androida. To ciągle ten sam, bardzo prosty i adresowany do amatorów program, który pozwoli nam w 5 minut ulepszyć zdjęcie wykonane przy słabym świetle. Osobiście spodziewałem się po Adobe czegoś znacznie bardziej rozbudowanego, ale cóż. Najwidoczniej firma twierdzi, że znajdzie prędzej popyt na tego typu rozwiązania. Co jednak najważniejsze, program ciągle jest darmowy, a więc można z niego korzystać do woli. 