01.07.2013 Najróżniejszych serwisów oferujących publikowanie ogłoszeń związanych z poszukiwaniem pracy lub oferowaniem własnych usług istnieje już naprawdę wiele. Trudno powiedzieć, czy jest jeszcze miejsce dla nowych portali oferujących podobne funkcje, jednak twórcy aplikacji Robota24 postanowili spróbować, zawężając grono swoich odbiorców do użytkowników tabletów i smartfonów. Same ogłoszenia w zamyśle twórców dotyczyć mają głównie pracy dorywczej lub prostych zleceń, które pozwolą dodatkowo zarobić studentom lub osobom szukającym pracy sezonowej. Po uruchomieniu aplikacji wita nas grafika tytułowa oraz trzy przyciski głównego menu. O ile zaokrąglone przyciski w kolorach niebieskim i szarym wyglądają dobrze, o tyle sam logotyp aplikacji, gdzie każdy element został „uwypuklony” i obdarzony cieniem, przypomina nieco graficzny powrót do lat 90. Również obrazkowe miniaturki towarzyszące samym ogłoszeniom można by jednak bardziej ujednolicić, aby stanowiły spójną całość z resztą serwisu. Sama aplikacja funkcjonuje od niedawna, dlatego wybierając miasto, w którym chcielibyśmy odnaleźć ofertę pracy, natrafimy jedynie na testowe ogłoszenia prezentujące możliwości apki. Jeśli chcemy dodać ogłoszenie własne, należy obowiązkowo podać miasto, e-mail, kategorię oraz krótki opis działalności. Wpis pojawia się w serwisie od razu. Wybierając zakładkę „informacje” z menu głównego będziemy mogli dowiedzieć się jak działa aplikacja oraz dla kogo została stworzona. Dobrym pomysłem było także umieszczenie tu przycisku „przepisy prawne”, po wybraniu którego przenosimy się do krótkiego artykułu opisującego różnice między umową zlecenie a umową o dzieło. Nie jest to może wyczerpujący tekst, jednak dobrze, że twórcy aplikacji, tworząc program przeznaczony głównie dla osób ogłaszających się dorywczo lub sezonowo, zadbali o dodatkowe akcenty związane z tego typu działalnością. Ostatnią częścią działu informacyjnego jest instrukcja dotycząca instalacji Robota24 na iPhone. Aplikacji niestety próżno szukać w App Store, jednak wykorzystując stronę Robota24.pl również użytkownicy iOS i przeglądarki safari będą mogli skorzystać z usług serwisu.  Robota24 to zupełnie nowy projekt, który moim zdaniem największą popularność ma szansę zdobyć wśród studentów szukających możliwości zarobienia dodatkowych pieniędzy podczas studiów. Trudno powiedzieć, czy serwis ma szansę osiągnąć sukces wśród wielu popularnych, znanych i sprawdzonych portali ogłoszeniowych i związanych z poszukiwaniem pracy. Twórcy na pewno powinni popracować jeszcze nad oprawą graficzną, która mogłaby przyciągnąć niszę, jaką wybrali na swój target. 