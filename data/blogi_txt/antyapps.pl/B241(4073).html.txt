25.10.2012 Już za kilka dni Stany Zjednoczone opanuje szaleństwo Halloween. Po tamtejszych miasteczkach biegać będą grupki dzieciaków przebranych za przeróżne postacie kojarzące się przede wszystkim z popularnymi horrorami. Do Polski święto to przywędrowało z początkiem lat 90, ale do dziś nie obchodzi się go u nas w kraju zbyt efektownie – w miastach i miasteczkach nie zobaczymy „przystrojonych” w pajęczyny i dynie domów czy wspomnianych wcześniej grupek młodocianych wampirów i wilkołaków straszących dorosłych i proszących o cukierki. O tym, że kojarzone przede wszystkim ze Stanami Zjednoczonymi święto zadomowiło się i w Polsce świadczą właściwie tylko odbywające się w pubach i dyskotekach „Halloween Party” i wystawy niektórych sieci sklepów. Dzięki niewielkiej aplikacji mobilnej o nazwie Demon Cam i my możemy nastraszyć znajomych i rodzinę już teraz. I to nie na żarty! Pełne zestawienie najciekawszych programów i gier nawiązujących do zbliżającego się Halloween znajdziecie u nas już wkrótce. Dziś przedstawię wam moim zdaniem jedną z najoryginalniejszych i najlepiej wykonanych aplikacji, która jak ulał pasuje do zbliżającego się święta. Demon Cam, bo tak zwie się program, o którym mowa, przez kilka najbliższych dni dostępny jest za darmo i między innymi z tego powodu warto zaopatrzyć się w niego już teraz. Po uruchomieniu aplikacji przywita nas intro z prawdziwego zdarzenia. W pełni profesjonalny filmik (pierwszy obrazek w tym wpisie przedstawia właśnie kadry z intra) wprowadzający jest zarazem instrukcją korzystania z programu. Za pomocą Demon Cam przekształcimy zwykły, kilkusekundowy materiał wideo w klip rodem z horroru. Pierwsze co musimy zrobić po zaopatrzeniu się w aplikację to znalezienie ochotnika, który posłuży nam jako aktor (oczywiście nic nie stoi na przeszkodzie byśmy to my zagrali główną i jedyną rolę w przedstawieniu, a osoba towarzysząca stanie w takim przypadku „za kamerą”). Po nagraniu kilkusekundowego sceny podczas której powinniśmy zrobić „straszną minę” otrzymujemy podgląd nagranego materiału. Kolejnym krokiem jest wybranie momentu, w którym ma zostać nałożony jeden z efektów oferowanych przez aplikację – najlepiej by była to dokładnie ta chwila gdy robimy wspomnianą „groźną minę”. Ostatnią wymaganą od nas aktywnością jest wybór jednego spośród siedmiu demonów, w którego mamy się przekształcić oraz zaznaczenie oczu i ust na finałowej klatce filmu, czyli tej w której widz zobaczy naszą metamorfozę. Efekt finałowy, czyli filmik mający być straszakiem dla niczego nie spodziewającego się widza jest… świetny:)! Ogólne wrażenie zależy oczywiście od jakości materiału wyjściowego oraz odpowiedniego dobrania „metamorfozy”. Gdy tylko zgramy te dwa elementy ze sobą i zaprezentujemy wideo niczego nie spodziewającemu się znajomemu… może być wesoło:) Demon Cam możecie pobrać stąd. Aplikacja przeznaczona jest dla iPhone’a, ale bez większego problemu możemy użyć jej także na iPadzie – wadą w tym przypadku jest jednak gorsza jakość nagranego materiału. 