01.08.2012 Tiny Wings to jedna z najsłodszych gier z jakimi spotkałem się na urządzeniach mobilnych. Niestety póki co zostaje na wyłączność iOS, ale spokojnie — w Google Play znajdziemy masę klonów. Jednym z nich jest fenomenalny, opisywany swego czasu przez Szymona Moon Chaser. Dziś mam dla Was kolejną grę w tym samym stylu, z tym tylko wyjątkiem, że… opierającą się na zabawie wieloosobowej.  Może kilka słów dla tych, którzy nie zetknęli się ze wspomnianymi przeze mnie pozycjami. Speed Hiker to jeszcze jedna gra wykorzystująca grawitację, jednak tym razem w zupełnie inny sposób aniżeli miało to miejsce np. Where’s my Perry. Naszemu bohaterowi nieustannie przychodzi bowiem zmagać się z górami, wzgórkami i innymi pagórkami. Dotykając palcem ekranu intensyfikujemy działanie grawitacji ściągając bohatera na ziemię. Musimy tę możliwość wykorzystać tak, aby nasz podopieczny złapał prędkość na spadzie i korzystając z jej dobrodziejstw wybił się jak najwyżej, co pomoże mu polecieć jak najdalej. Po drodze zaś zbieramy monety, a w zależności od tego które miejsce zajmiemy w wyścigu, nagradzani jesteśmy specjalnymi kryształkami. Te dobrodziejstwa zaś możemy wymienić na usprawnienia dla naszej postaci.  Mimo bycia kolejnym powieleniem znakomitego pomysłu, Speed Hiker ma jedną ogromną wadę — mikropłatności. O ile naprawdę wieeele gier przynajmniej na starcie daje nam wrażenie, że ich nie potrzebujemy, o tyle tutaj na pierwszy rzut oka widząc nasze trofea za zdobycie pierwszego miejsca w wyścigu i ceny najtańszych ulepszeń nie pozostaje nam nic innego, jak wydać kilka dolarów. Nie mówiąc już o tym, że by zdobywać to pierwsze miejsce przyda się nieco wprawy.  Jak już na starcie wspominałem, w grze nieustannie rywalizujemy z innymi graczami z sieci. Nie przemierzamy żadnej z gór w pojedynkę, chyba że odpalając tryb treningowy, gdyż nieustannie spieszymy się ku mecie, bo naszym zadaniem nadrzędnym jest dotrzeć tam jako pierwszym. I z jednej strony miło, że Twórcy parują nas z zawodnikami o podobnym poziomie. Z drugiej brakuje mi w grze trybu, w którym podczas drogi pociągiem przez głębokie lasy moglibyśmy ścigać się ze sztuczną inteligencją.  Speed Hiker to gra, która jest następnym klonem sprawdzonych pomysłów. I z jednej strony nie dało się tego zepsuć pod względem rozgrywki, to prawda. Z drugiej jednak wymóg połączenia z internetem oraz słaby projekt pod względem mikropłatności sprawia, że sam wybieram jednak Moon Chasera. Kopiować też trzeba umieć, ale skoro grę pobrać można zupełnie za darmo, to możecie się o tym przekonać na własnej skórze. Ocena: 3– 