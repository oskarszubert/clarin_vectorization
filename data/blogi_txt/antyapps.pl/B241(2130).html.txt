02.04.2012 Pipeta to narzędzie znane nie tylko z Photoshopa, ale i tak prostego narzędzia graficznego jak Paint od Microsoftu. Pobieranie koloru ze zdjęcia czy ilustracji w celu późniejszego wykorzystania jest zatem standardowym rozwiązaniem. Niestandardowe jest natomiast pobieranie takich kolorów ze świata rzeczywistego. Mimo tego jest narzędzie ku temu przeznaczone. Jest na Androida, za darmo i działa całkiem nieźle. W LifeDroppera wbudowana jest aplikacja do fotografowania. Jej obsługa jest banalna. Możemy za pomocą jednego przycisku włączyć na stałe diodę LED smartfona, aby naświetlić miejsce, z którego chcemy pobrać kolor. Obok znajduje się przycisk do przechwytywania koloru – i to wszystko. Pośrodku obszaru kamery widnieje natomiast celownik, który pozwala nam oszacować, z którego miejsca pobieramy kolor. Po sfotografowaniu danego obiektu, aplikacja analizuje kolor z celownika i przedstawia nam go w zapisie RGB, CMYK, heksadecymalnym i oczywiście graficznie – wyświetlając po prostu prostokąt wypełniony danym kolorem. Zebrane kolory możemy zapisywać w pamięci smartfona (tagować) pod wybraną przez nas nazwą, ale również udostępniać je znajomym. Aplikacja generuje w takim przypadku hiperłącze do strony internetowej z wybranym kolorem i jego nazwą. Dla przykładu kolor nóg mojego stołu ze szklanym blatem. Po zapłaceniu dolara wewnątrz aplikacji, zyskujemy dostęp do bazy danych kolorów, to jest po pobraniu koloru z otoczenia dowiadujemy się, jaka jest jego właściwa nazwa. Bez tej funkcji aplikacja jest darmowa i dostępna do pobrania z Google Play.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 