11.07.2013 Kolejna, dwudziesta ósma już wersja przeglądarki Google zawitała na Androidzie. Tym razem nowości nie żałowano, serwując użytkownikom kilka bardzo praktycznych dodatków is szereg usprawnień. Wśród nich na pierwszy plan wysuwa się wbudowany tłumacz stron www, a także tryb przeglądania pełnoekranowego na tabletach. Oznaczona numerem 28 stabilna wersja Chrome dla Androida ucieszy na pewno mieszkańców Bliskiego Wschodu, bo wzbogacono ją o trzy wersję językowe: arabską, hebrajską i perską. Z naszego punktu widzenia znacznie bardziej interesujące są dwie pozostałe nowości. Do tej pory mogli z nich korzystać jedynie użytkownicy wersji beta i to przez dłuższy czas. W końcu Google zdecydował się też wprowadzić je do kanału stabilnego. Funkcja tłumaczenia stron www działa w sposób identyczny, jak w wersji desktopowej. Po odwiedzeniu witryny w obcym języku u dołu ekranu zobaczymy pasek proponujący nam tłumaczenie. Niestety zabrakło na nim miejsca na dodatkowe polecenia, jak np. „nigdy nie tłumacz tego języka” czy „zawsze tłumacz ten język”. Zamiast nich mamy tylko dwa przyciski – akceptacji i rezygnacji z przełożenia strony na polską mowę.   Tryb pełnoekranowy do tej pory był dostępny jedynie dla użytkowników smartfonów. Pozwalało to wyświetlać witryny bez górnego paska adresu. Teraz identyczną funkcję otrzymali posiadacze tabletów. Działa ona tutaj właściwie w sposób identyczny – przewijając stronę w dół, pasek adresu oraz karty ukrywają się za górną krawędzią ekranu i nie zajmują cennego miejsca, które możemy wykorzystać na wyświetlenie większej powierzchni przeglądanej strony. Niestety nowy Chrome to brak jakichkolwiek poprawek w wydajności działania oraz interfejsie, a tymczasem coraz częściej odnoszę wrażenie, że właśnie tutaj przeglądarka Google’a kuleje. Zarządzanie nakładanymi na siebie kartami nie jest szczególnie wygodne, a wyświetlanie witryn często wiąże się z zaskakująco długim czasem oczekiwania. Chrome 28 wprowadza dwie praktyczne, choć niekoniecznie rewolucyjne i dopracowane (tu mam na myśli moduł tłumaczenia) funkcje. Cieszy, że Google regularnie aktualizuje swoją przeglądarkę, serwując użytkownikom kolejne nowości, ale jeszcze bardziej cieszyłoby skupienie się developerów na kluczowych aspektach jej działania. Chrome na desktopach kiedyś uchodził za szybki i lekki program – chciałbym, żeby wersja dla Androida z czasem również się nim stała, a z takim tempem zmian raczej nic na to nie wskazuje. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 