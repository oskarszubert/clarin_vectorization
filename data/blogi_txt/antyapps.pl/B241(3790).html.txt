27.03.2012 Gro aplikacji na Androida wymyśla nam problemy, które możemy z ich pomocą rozwiązać. Czasami się to sprawdza, gdy zauważę, że coś, o czym nie miałem nawet pojęcia da się usprawnić. Wolę jednak aplikacje, które rozwiązują realne problemy. Tak robi Smart Shortcuts, który daje nam dostęp do większości funkcji w telefonie z poziomu pulpitu. Ta aplikacja jest po prostu mega! Od dawna wrzucam sobie skróty na pulpit skategoryzowane według przeznaczenia. Na głównym ekranie mieści mi się zegar, skróty do pięciu najważniejszych aplikacji oraz trzy foldery. HTC Sense daje mi możliwość tworzenia folderów na pulpicie i korzystam z tego na codzień, bo jako minimalista wolę schować coś do folderu i mieścić się na dwóch do trzech pulpitach, aniżeli zasypywać skrótami wszystkie siedem. Smart Shortcuts daje mi to, co foldery plus jeszcze więcej, a na dodatek w znacznie przyjemniejszej formie. Tak oto poszczególne kategorie mają swoje własne ikonki – i to nie byle jakie. Aplikacja dostępna w menu odpowiada za klasyfikowanie dostępnych w systemie zasobów. Z jej poziomu oznaczamy, które zainstalowane programy mają znaleźć się w „Grach”, a które na przykład w „Narzędziach”. Możemy również tworzyć własne kategorie, nadawać im nazwy i przydzielać własne ikonki. Na pulpicie wygląda to potem znacznie lepiej niż szarawe foldery. Po zdefiniowaniu kategorii możemy przejść do użytkownia. W tym celu wystarczy załadować widżet Smart Shortcuts na pulpit. Ten zapyta nas, którą kategorię chcemy dodać. Po chwili na naszym ekranie pojawia się ikonka danej kategorii z jej nazwą pod spodem. Jej kliknięcie wyświetla pop-upa, w którym widnieją dodane przez nas aplikacje lub kontakty. Te możemy dodawać na pulpit w postaci grup lub po cechach takich jak ostatnio używane. Sam pop-up jest minimalistyczny, ale przyjemny. Aplikacja pierwsza klasa. W końcu coś, co rzeczywiście uprzyjemniło mi codzienne korzystanie ze smartfona. Najlepsze jest to, że to wszystko otrzymujemy za darmo, kosztem oglądania reklamy w menu kategorii, do którego zaglądamy naprawdę rzadko. Zachęcam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 