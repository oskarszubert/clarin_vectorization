18.11.2013 Tworzenie muzyki staje się coraz prostsze. W dzisiejszych czasach za niewielkie pieniądze możemy zorganizować nieduże domowe studio i z powodzeniem nagrywać własne utwory. Kilkukrotnie pisałem już o aplikacjach muzycznych, jakie możecie wykorzystać podczas komponowania. Mimo że nie są to instrumenty z prawdziwego zdarzenia, często warto po nie sięgnąć zaczynając swoją przygodę z muzyką, aby poznać jak funkcjonują syntezatory, samplery czy automaty perkusyjne. Jedną z ciekawszych zabawek tego typu, na którą natrafiłem w ostatnim czasie, jest Drum Pads 24. Jak na darmową apkę, zasoby dostępnych próbek dźwięków są tu naprawdę spore, a sam program pokaże początkującym muzykom zasady działania samplera. Oczywiście trudno oczekiwać od bezpłatnej aplikacji możliwości takiego urządzenia jak Akai MPC, jednak zabawa z Drum Pads 24 z pewnością może zainspirować do zainwestowania w bardziej profesjonalny sprzęt, a przede wszystkim pokazać sposób powstawania bitów z wykorzystaniem samplera.  Jak sama nazwa wskazuje, podczas jednej sesji możemy skorzystać z 24 różnych sampli, do których przypisane są kolorowe przyciski. Ich barwa odpowiada grupom brzmień (np. niebieskie perkusje, zielone efekty itd.). Każdą próbkę dźwięku, w zależności od potrzeb, możemy obniżyć lub podwyższyć do potrzebnego nam dźwięku. Aplikacja umożliwia także ustawienie tempa oraz zarejestrowanie nagrania. Szkoda, że twórcy nie pokusili się o możliwość rejestracji kilku śladów na jednej sesji w taki sposób, abyśmy mogli nagrać najpierw bit, a potem na żywo dogrywać do niego inne dźwięki. Drum Pads 24 umożliwia zapis prostych loopów, jednak ta funkcja wymaga większego dopracowania, choćby ze względu na to, że do dyspozycji mamy jedynie 4 „częstotliwości” zapętlenia.  Drum Pads 24 to wyjątkowo bogata biblioteka sampli, podzielonych według gatunków muzycznych. Wprawdzie nie są one dostępne od razu po zainstalowaniu apki, ale w każdej chwili możemy pobrać interesujące nas zestawy. Obecnie mamy do dyspozycji dziesięć takich „pakietów”. Znajdziemy tu brzmienia charakterystyczne dla trapów, dubstepu, hip-hopu czy bardziej klubowych klimatów disco lub electro. Za niektóre zestawy będziemy jednak musieli zapłacić wirtualną walutą. Zakładka „buy coins” nie chciała jednak zadziałać, więc trudno powiedzieć, czy mikropłatności są w tym momencie zawieszone, czy apka po prostu nie do końca dogadała się z moim telefonem.  Aplikacji zdarzyło się kilka razy zawiesić, jednak podczas samego grania nie zarejestrowałem żadnego zacinania się lub latencji, co w przypadku muzycznych aplikacji na Androida niestety często mi się przytrafiało, dlatego tu: duży plus dla Drum Pads 24. Aplikacja z pewnością zostanie ze mną na dłużej, zarówno jako przyjemna zabawka, ale także jako podręczny wirtualny notatnik do rejestrowania pomysłów na bity. Apka dostępna również w App Store. 