09.10.2013 Zarządzanie czasem to naprawdę trudna sztuka. W dzisiejszym świecie jesteśmy ciągle rozpraszani już nie tylko przez otoczenie, ale też urządzenia mobilne czy komputery. Chyba każdy z nas przynajmniej raz jeszcze tylko sprawdzał maila, po czym godzina poszła w zapomnienie, bo najpierw odpisywał na ważniejsze wiadomości, później jeszcze zajrzał na Twittera, a skończył przewijając w nieskończoność tablicę Facebooka. aTimeLogger to narzędzie, które wytrwałym pozwoli kontrolować swój plan dnia — ustawiając alarmy, limity oraz spisując kolejno po sobie następujące aktywności.  Oczywiście tak przygotowany materiał pozwoli nam opracować plan działania na najbliższe miesiące, a także zanalizować gdzie ucieka nam najwięcej czasu. Standardowo mamy przygotowanych kilkanaście aktywności, jednak bez większego problemu możemy dodawać kolejne, dostosowane do naszego sposobu działania i trybu życia. Następnie pozostaje nam już… korzystanie z aplikacji, czyli włączanie i zatrzymywanie danych wydarzeń; ustawianie planów czasowych, gdzie po upłynięciu ustalonego limitu aplikacja poinformuje nas, że już czas zakończyć daną aktywność. Nie zabrakło również możliwości ustawienia jednocześnie kilku aktywności, co przy problemie z zakwalifikowaniem czynności może być naprawdę pomocnym narzędziem.  Po kilku zarejestrowanych wydarzeniach możemy zobaczyć na większym obrazku (tu: diagramie), jak prezentowały się nasze aktywności. Dzięki czytelnemu wykresowi kołowemu jak na dłoni widać gdzie uciekło nam najwięcej czasu. Czytelny i warty uwagi sposób podsumowania, choć dostępne są również raporty stricte liczbowe i procentowe. Dużo dzieje się również w opcjach aTimeLoggera — eksport danych? Żaden problem! Zakup nowych ikonek do okraszania nimi nowych aktywności? Też nie będzie z tym większych kłopotów. Podobnie jak ze sprawdzeniem historii, połączeniu programu z Twitterem by na bieżąco informować świat co właśnie robimy czy ustawieniem czterocyfrowego kodu PIN. Jako że dla wielu będzie to problem do którego będą zaglądać co rusz, warto też zadbać o wygląd — o skórkach autorzy również pomyśleli i przygotowali siedem designów, w tym trzy w płaskiej estetyce iOS7. Myślę zatem, że każdy odnajdzie wśród nich coś dla siebie. Jeżeli poszukujecie aplikacji, która pozwoli Wam na szczegółowe śledzenie własnych aktywności, aTimeLogger 2 powinien sprawdzić się znakomicie. Mimo wielu opcji autorzy zadbali o to, abyśmy nie pogubili się w zawiłym interfejsie, co jest ogromnym atutem, bo, niestety, nie wszyscy takie rzeczy zwracają uwagę. Jedynym „ale” jakie mam, jest… niedziałający samouczek. Aplikację testowałem na iPadzie 3 generacji i po próbie jego uruchomienia zawsze witał mnie pusty ekran, ale może to po prostu wina sprzętu / systemu. aTimeLogger 2 dostępny jest w AppStorze w wersji uniwersalnej za okrągłe zero złotych. 