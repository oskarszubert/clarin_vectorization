14.02.2013 Cyfrowych szkicowników na urządzenia mobilne znajdziemy bez liku. Wśród całej masy płatnych i darmowych aplikacji tego typu każdy powinien znaleźć coś dla siebie. Osobiście nad skomplikowane, przeładowane opcjami programy cenię aplikacje minimalistyczne, o prostym interfejsie i lekkim podejściu do procesu twórczego. Doskonałym przedstawicielem tej grupy oprogramowania jest niedościgniony Paper by FiftThree. Dzieło FiftThree doczekało się wielu naśladowców. Tytuł najbardziej bezczelnego zdecydowanie należy się niewielkiej aplikacji noszącej długą nazwę: ePaper – Sketch, Write, Draw and Outline on a Digital Paper Notebook. Szkicownik ten wpadł w moje ręce całkiem niedawno. Widziałem w swoim życiu już wiele plagiatów i bezwstydnego naśladownictwa. ePaper bije je wszystkie na głowę. Zaczyna się od samego początku. Ekran ukazujący się oczom użytkownika po odpaleniu ePaper nie pozostawia złudzeń. Oto przed nami wirtualny notes, który tylko czeka na otwarcie. Pacnięcie w okładkę wywołuje znaną doskonale użytkownikom Paper by FiftThree animację. Dalej jest podobnie. Charakterystyczny styl przewracania kartek, którego nie sposób pomylić z żadną inną aplikacją. Plagiatorom nie udało się na tym etapie podrobić tylko jednej, ale jakże ważnej rzeczy: płynności. ePaper działa zrywami, a korzystanie z niego już po chwili staje się sporą udręką, m.in. ze względu na tnące się na każdym kroku animacje. Rozpoczęcie procesu twórczego ujawnia pierwsze różnice pomiędzy aplikacjami. ePaper okazuje się narzędziem ze sporą paletą funkcji – w ręce użytkownika zostaje przekazana m.in. paleta 100 rodzajów pędzli, co jest znaczącą różnicą jeżeli porównamy to do palety narzędzi Paper by FiftThree. Nic jednak po takim bogactwie, gdy korzystanie z niego nie sprawia przyjemności. A tak jest w tym wypadku. Nagromadzenie przeróżnych rodzajów narzędzi sprawia, że użytkownik zamiast skupiać się na tworzeniu, zastanawia się jakiej kreski użyć. Chaos i bałagan pogłębia dodatkowo mało estetyczny i niewygodny interfejs, który zafundowali nam twórcy. ePaper to nieudane połączenie minimalizmu w stylu Paper by FiftyThree z rozbudowanym narzędziem do notatek i szkicowania. Na niekorzyść aplikacji wpływa fakt bezwstydnego kopiowania sprawdzonych i bardzo charakterystycznych elementów oryginału. 