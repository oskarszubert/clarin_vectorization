16.04.2012 Czego to ludzie nie wymyślą, prawda? Symulator spadającego człowieka. Co może być w tym ciekawego? Wydaje się, że pomysł jest beznadziejny i nie ma żadnego sensu. Spróbujcie jednak poświęcić tej grze choć jedną minutę, a obudzi się w Was mały sadysta, który będzie próbował jak najbardziej połamać głównego bohatera gry. Jak w to się gra? Wybieramy postać, następnie planszę i jazda! Grę rozpocząć bardzo łatwo, tak samo jak się od niej uzależnić. Mały sadysta siedzący w każdym z nas, który musi być tłumiony przez cały czas, ma teraz okazję wydostać się na powierzchnię i pomęczyć trochę kukiełki.  W darmowej wersji dostępna jest tylko jedna kukła oraz postać Androida. Możemy jednak dokonać zakupu wewnątrz aplikacji, gdzie za parę złotych zdobędziemy całą armię kukiełek – a każda o innych gabarytach. Kukły oczywiście mają ludzkie wymiary, łamią kości jak ludzie i… mogą przyjmować ludzką twarz. W grę wbudowano funkcję nakładania tekstury na twarz kukły z własnych zdjęć. Najczęściej wybieraną teksturą jest zapewne zdjęcie własnego szefa. Po załadowaniu obrazu można go odpowiednio przyciąć, aby twarz wyglądała realistyczniej. Ciekawy bajer, choć do rewelacji sporo mu brakuje. Plansz w darmowej wersji jest trochę więcej niż jedna. W zasadzie jest ich około dziesięciu. Każda z nich znajduje się w innym środowisku. Mamy zatem zwykłe schody, skocznię narciarską, ale także fabrykę z linią produkcyjną. Naszym zadaniem jest połamanie naszej kukły. Jak tylko się da. Za uszczerbki dostajemy punkty, które są sumowane, dając na końcu wynik. Co w tej grze wciąga, to próbowanie zrzucenia kukiełki pod różnymi kątami, z różną siłą uderzenia i sprawdzanie, jak bardzo tym razem się połamie. Grając w Stair Dismount dawałem sobie również różne wyzwania typu doprowadzenie do pęknięcia czaszki czy złamanie kończyn – i próbowałem tak długo, pod tyloma różnymi kątami, aż w końcu mi się udawało. Badanie kątów i siły uderzenia, a następnie efektów tych dwóch zmiennych sprawiało mi frajdę tym bardziej, że zawsze pochłaniały mnie seriale typu CSI, a w szczególności Numb3rs (Wzór). Czy warto? Gra jest naprawdę dopracowana. Choć trójwymiarowe modele nie są jakoś nadwyraz skomplikowane w swojej budowie, to nie o to w tej grze chodzi. Ta sprawia frajdę, a zwłaszcza wszystkim miłośnikom otaczającej nas na codzień fizyki. Moja ocena tej gry to cztery z minusem za to, że po pewnym czasie zaczyna się nudzić. Zachęcam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 