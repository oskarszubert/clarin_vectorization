13.12.2013 Wbrew pozorom, dział „medycyna” to naprawdę obszerna część Google Play. Oczywiście dużo aplikacji łączy się z tą tematyką w bardzo luźny sposób, jednak z pewnością warto tam zaglądać w poszukiwaniu aplikacji, które mogą przysłużyć się naszemu zdrowiu lub codziennym sprawom w pewnym stopniu z nim powiązanym. Dziś coś dla Pań. Swojego czasu pisaliśmy o wirtualnym kalendarzyku miesiączkowym, dziś pora na aplikację, dzięki której nie zapomnicie o regularnym przyjmowaniu pigułek antykoncepcyjnych. Aplikacja Lady Pill Reminder jest wyjątkowo prosta i pozbawiona dodatków, które często towarzyszą prostym programom, mając na celu ich urozmaicenie. W tym przypadku twórcy dokładnie wiedzieli, czemu ma służyć ich aplikacja i zdecydowali nie umieszczać tu niepotrzebnych bonusów. Czytając komentarze umieszczone w Google Play przez użytkowniczki apki, mam wrażenie, że właśnie to było im potrzebne. Prosta i czytelna apka, której jedynym zadaniem będzie przypomnienie w odpowiedniej chwili o tym, że należy przyjąć pigułkę.  Po uruchomieniu aplikacji należy uzupełnić informacje niezbędne do prawidłowego działania programu. Z dostępnych wariantów wybieramy najpierw, ile pigułek znajduje się w opakowaniu, jakie posiadamy. Kolejne dane, które należy podać, to pierwszy dzień przyjęcia tabletki oraz godzina. Aby rozpocząć korzystanie z apki, należy zaznaczyć również zakładkę „aktywność”. Lady Pill Reminder umożliwia nam również zmianę koloru naszego wirtualnego blistra pigułek. Nie zabrakło także możliwości edycji powiadomień, zaczynając od ikonki, jaka wyświetli się na pasku zadań, przez dźwięk i wibracje, kończąc na tekście, jaki ma pojawić się na ekranie naszego smartfonu lub tabletu, kiedy nadejdzie pora przyjęcia pigułki.  Niestety darmowej wersji apki zabrakło bardzo ważnego, moim zdaniem, elementu ,jakim jest widget na pulpit. Możemy go jednak dokupić z poziomu aplikacji. Jest on dostępny jako oddzielna aplikacja. Możemy ją również pobrać TUTAJ, bezpośrednio z Google Play. Taki dodatek będzie nas kosztował nieco ponad 4 złote. Jeśli mam być szczery, osobiście wybrałbym cyklicznie ustawiony budzik oraz notatkę przyklejoną na pulpit. Mając jednak świadomość, że w dzisiejszych czasach ludzie lubią mieć aplikacje przeznaczone do konkretnych celów, być może chętni znajdą się zarówno na darmową apkę, jak i na płatny widget. 