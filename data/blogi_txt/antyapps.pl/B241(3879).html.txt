21.11.2012 Współczesne urządzenia mobilne znakomicie nadają się do nauki języków obcych. W zależności od systemu, w jaki został wyposażony nasz smartfon (lub tablet) mamy możliwość wyboru spośród szerokiej gamy programów, których zadaniem jest ułatwienie i przyspieszenie żmudnej nauki słówek czy konstrukcji gramatycznych charakterystycznych dla danego języka. Wybór aplikacji jest spory – od całkowicie darmowych, po pełnopłatne, których cena skutecznie odstrasza liczną grupę użytkowników. Speeq, aplikacja będąca bohaterem wpisu, który właśnie czytacie, dzięki wysokiej jakości wykonania i ciekawym rozwiązaniom jest moim zdaniem jedną z najlepszych w swojej kategorii. Rodzina aplikacji Speeq obejmuje w AppStore kilkadziesiąt pozycji. Znajdziemy wśród nich programy do nauki angielskiego, niemieckiego oraz hiszpańskiego – każdy z nich dostępny jest w aż czterech wersjach – przeznaczonej na smartfony (Speeq i Speeq Free) oraz zaprojektowanej z myślą o tabletach (tutaj również zachowano podział na wersje pełnopłatne oraz darmowe). Podział ten jest moim zdaniem największą wadą Speeq – chcąc korzystać z aplikacji na iPhonie i iPadzie jesteśmy zmuszeni do zakupu dwóch wersji programu: standardowej oraz HD. Podobnie sytuacja wygląda z poszczególnymi pakietami słówek – zamierzając uczyć się przy pomocy dwóch urządzeń musimy wykupić dwa razy ten sam zestaw słówek, co odczujemy w naszej kieszeni – jeden pakiet to koszt ponad 4 euro. Zniechęceni? Nie martwcie się, dalej będzie już tylko lepiej.  Największą zaletą Speeq jest…, cóż jest ich wiele. Pierwszym elementem, który rzuca się w oczy jest interfejs. Szczególnie dobrze prezentuje się on na mniejszym ekranie iPhone’a i iPod’a Touch. Całość została perfekcyjnie dopasowana do ekranu dotykowego, a do w pełni wygodnej obsługi aplikacji wystarczy jeden kciuk (gdyby się uprzeć, kciuk ten umożliwi także wygodną obsługę tabletowej wersji Speeq). Główny trzon programu stanowi podzielony na części okrąg, przy pomocy którego wybierzemy interesujący nas tryb nauki. Te są trzy: odtwarzanie, zapamiętywanie oraz pisanie.  Odtwarzanie: odtwarzanie umożliwia nam naukę bez aktywnego korzystania z urządzenia. Wystarczy zaopatrzyć się w słuchawki lub podkręcić głośniki i skupić się na słuchaniu lektora. Ten wymawia słówka (wraz z ich tłumaczeniem) z wybranego przez nas wcześniej kursu w zadanych odstępach czasu. Zapamiętywanie: jest w moim przypadku podstawowym i najczęściej używanym trybem nauki. Program prezentuje kolejne karty zawierające słówka i zwroty stosując specjalny algorytm, pilnujący byśmy każde nieznane słowo powtórzyli odpowiednią ilość razy. Podczas nauki w tym trybie naszym zadaniem jest zaznaczanie, w jakim stopniu pamiętamy już wyświetlane słowo lub frazę. Speeq automatycznie zapamiętuje słowa, z którymi mamy problem i wraca do nich do momentu, aż staną się dla nas chlebem powszednim. Pisanie: tryb nauki analogiczny do zapamiętywania, lecz dotyczący słowa pisanego. Program podaje nam polskie słowa, które musimy poprawnie zapisać w języku angielskim. Jedyną wskazówką jest podana ilość znaków tworzących dany wyraz.  Jednym z najważniejszych elementów wszystkich aplikacji służących do nauki języków są nagrania audio. W tym elemencie Speeq nie można nic zarzucić. Lektor czyta słowa wyraźnie i z poprawnym akcentem. O jakości dźwięku również nie mogę powiedzieć złego słowa. Program umożliwia zakup kart z czterech poziomów: Beginner, Pre-intermediat, Intermediate oraz Business. W każdym z wymienionych pakietów znajdziemy 1200  kart, czyli łącznie 2400 słów i fraz z nimi powiązanych. Słownictwo jest dobrane zgodnie z wytycznymi Rady Europy odpowiednio dla poziomów A1, A2, B1, B2, C1 (KET, PET, FCE, CAE, BEC).  Bardzo ciekawą i unikalną funkcjonalnością zaimplementowaną w aplikacji są tzw. Kotwice Pamięciowe - współtworzone przez społeczność użytkowników programu krótkie skojarzenia, dzięki którym znacznie szybciej przyswoimy sobie najtrudniejsze słowa i frazy. Nauka słówek oparta na prostych skojarzeniach jest ciekawym i co najważniejsze skutecznym sposobem poznawania obcego języka. Choć powyższy opis tyczy się Speeq w wersji Polsko-Angielskiej, śmiało można go traktować jako recenzję wszystkich obecnie dostępnych wersji językowych. Cała rodzina programów Linnova oparta jest bowiem na takim samym interfejsie. Dzięki uprzejmości producentów aplikacji rozdamy Wam dziś 8 kodów na Speeq Angielski | Polski w wersji na iPhone’a. Napiszcie w komentarzu dlaczego to własnie Wy macie otrzymać od nas kod na opisywany program (na zgłoszenia czekamy do jutra, do godziny 12). W ten sposób rozdamy 4 kody. 2 kolejne będziecie mogli otrzymać dziś wieczorem biorąc udział w krótkiej zabawie (o jej starcie poinformujemy na naszym profilu FB), a 2 ostatnie rozdamy po 22 na największym portalu społecznościowym na świecie;)     Mamy wieczór, startujemy więc z obiecaną rano zabawą:D Poniżej znajdziecie 9 tajemniczych pól. Zapewne większość z Was wie co z nimi zrobić;) Każde z pól po prawidłowym odczytaniu prowadzi do pliku spakowanego WinRarem, w którym ukryto niepozorny plik tekstowy. Dwa spośród dziewięciu plików to kody umożliwiające gratisowe pobranie Speeq w wersji Angielski – Polski. Miłej zabawy;! 