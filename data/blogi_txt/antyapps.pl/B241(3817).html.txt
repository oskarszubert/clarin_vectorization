03.06.2013 Sympatyczny pies Snoopy i jego właściciel o imieniu Charlie Brown, to główni bohaterowie Fistaszków – serii krótkich komiksowych historyjek (comic stripes) cieszących się od ponad 60 lat niesłabnącą popularnością na całym świecie. Postacie stworzone przez Charlesa M. Schulza w ciągu swojej długoletniej kariery pojawiły się na łamach ponad 2300 gazet i w 1400 książkach. To jednak nie wszystko. Od niedawna Snoopy’ego wraz z ekipą możemy gościć również na naszych smartfonach i tabletach, a wszystko to za sprawą gier i aplikacji, których akcja przenosi nas w oryginalny świat Fistaszków. Snoopy Coaster to okraszona niepowtarzalną grafiką zręcznościówka, w której zostaniemy zabrani na szaloną przejażdżkę kolejką górską. W wagonikach towarzyszyć nam będą Snoopy, Charle Brown, Linus, Lucy oraz Peppermint Patty. Jako, że gra skierowana jest głównie do najmłodszych poziom trudności do zabójczych nie należy, ale prowadzenia za rączkę również nie powinniśmy się spodziewać. Ogólny balans rozgrywki określiłbym jako dobry.  Za sterami kolejki lądujemy w momencie, gdy ta nabiera rozpędu. Wagoniki poruszają się przed siebie siłą rozpędu, a my decydujemy jedynie o tym, kiedy mają oderwać się od torów (podskok lub zeskok). Sterowanie jest intuicyjne i ogranicza się do zaledwie trzech gestów – tapnięcie palcem w ekran skutkuje podskokiem kolejki (ten sam efekt uzyskamy wykonując palcem gest przesunięcia z dołu do góry ekranu), maźnięcie z góry do dołu wyświetlacza zaowocuje zeskokiem kolejki na niższy poziom torowiska (o ile takowy istnieje), a wynikiem zakreślania placem okręgów będzie kręcenie szalonych pętli w miejscach, gdzie tory tworzą efektowne pierścienie. Wszystkie tajniki sterowania jesteśmy w stanie opanować dosłownie w kilkanaście sekund.  Oprawę gry stanowi kolorowa grafika 2D i przyjemna dla ucha muzyka. Sceneria często ulega zmianom – za każde przejechane 1000 metrów nasza wesoła ferajna nagradzana jest nowym rollercoasterem – klasyczny park rozrywki, miasteczko Hallowen, Dziki Zachód, zimowa kraina i wiele, wiele innych. Poziomy zmieniają się w losowej kolejności i jest ich naprawdę sporo.  Snoopy Coaster to gratka dla kolekcjonerów. Podczas przejażdżki kolejką zbieramy złote monety (z ich pomocą wykupimy różnorakie ulepszenia) i wszelkiego rodzaju fanty umożliwiające odblokowanie klasycznych komiksów z Snoopy’m w roli głównej. W trakcie rozgrywki zbieramy także karty z wizerunkami bohaterów wykreowanych w wyobraźni Charlesa M. Schulza. Gra Snoopy Coaster aż do najbliższego czwartku będzie dostępna za darmo w  wersji uniwersalnej (z okazji cotygodniowej akcji o nazwie App of the Week). Normalna cena aplikacji wynosi 0,89 euro. 