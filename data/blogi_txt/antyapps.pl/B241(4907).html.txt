24.01.2013 Prosta gra, w której spośród setek przedmiotów musimy znaleźć zaledwie kilka, wypisanych na liście w prawym górnym rogu ekranu. Pomysł prosty, niegdyś takie atrakcje wydawane zostały w formie specjalnych książeczek, teraz nawet wiecznie poszukiwany Wally trafił na urządzenia mobilne. Tutaj nie uświadczymy żadnych charakterystycznych jak on postaci, ale to nie jest wielka strata, bo dzięki wszystkim rzucanym nam wyzwaniom nie będziemy mieli kiedy zatęsknić. Poznajcie Little Things Forever! W sumie czeka nas przygoda z poszukiwaniem ponad stu zagubionych przedmiotów. To mogą być zarówno większe, jak i mniejsze elementy znane z życia codziennego — wszystkie zawsze poukładane są tak, by nie zostawiać pustego miejsca w tle — razem bowiem tworzą ogromny kolorowy rysunek. By lepiej się przyjrzeć jego częściom składowym, wystarczy rozsunąć palce, dzięki czemu możemy przybliżyć widok na całą planszę. Kiedy mimo wielu prób wciąż nie udaje nam się odnaleźć poszukiwanych skarbów, w prawym dolnym rogu czeka na nas przycisk „podpowiedź”, po wciśnięciu którego wskazany zostanie obszar gdzie leży brakujący w naszej kolekcji przedmiot. Obszar podpowiedzi również będzie się stopniowo zawężał, by ostatecznie doprowadzić nas bezpośrednio do poszukiwanego przedmiotu.  W sumie przed nami zabawa, w której będziemy musieli znaleźć ponad sto elementów poukrywanych w kilkunastu układankach. Little Things Forever może poszczycić się estetyczną, minimalistyczną oprawą, w której nie ma zbędnych dodatków, które mogłyby nas co rusz rozpraszać. Przeglądamy, szukamy i kiedy zobaczymy interesujący nas przedmiot — po prostu nań klikamy. W tle nieustannie przygrywa spokojna melodia, która umila przeglądanie ogromnej zawartości tamtejszych rysunków. Zasady gry są na tyle nieskomplikowane, że bardzo dobrze mogą się przy niej bawić zarówno dzieci jak i dorośli. Problemem dla tych pierwszych jednak może być lista przedmiotów których poszukują — te są podane w formie tekstowej, jednak przedszkolaki mogą sobie nie poradzić z jej odczytaniem — mimo, że są po polsku. Przydałby się wariant, w którym pokazywane byłyby one w formie graficznej, by produkcję tę z czystym sumieniem mógł polecić zarówno dużym i małym. Teraz ci drudzy bez pomocy rodziców mogą mieć problem. Ale mimo wszystko Little Things Forever jest kolejnym przykładem na to, że nie trzeba rozbudowanych projektów by przykuć graczy na dłużej. Produkcja jest dostępna za darmo na platformie Google Play oraz w AppStorze. 