25.06.2012 Na ilość aplikacji służących do prognozowania pogody dostępnych w AppStore nikt nie powinien narzekać. Ogromna ilość przekłada się również na zróżnicowanie – obecnie chyba każdy znajdzie w tej kategorii coś dla siebie. Bez problemu możemy zaopatrzyć się w program darmowy, jak i płatny. Obok jedynych w swoim rodzaju wizualnych koszmarków znaleźć możemy małe pogodowe dzieła sztuki – programy dopracowane graficznie w najdrobniejszych szczegółach, wzbogacone o realistyczne animacje. Zróżnicowanie można dostrzec również w sprawdzalności prognozy – sąsiadują ze sobą aplikacje wyróżniające się sporą dokładnością w tej kwestii, jak i projekty zupełnie nieudane. Chcecie poznać mojego faworyta w kategorii wizualnej, który zajmuje również wysoką pozycję jeżeli chodzi o sprawdzalność? Zapraszam do lektury. Aelios Weather, bo o tej aplikacji traktuje niniejszy tekst, to od dłuższego czasu moja podstawowa prognoza pogody na iOS. Do czasu, aż na nią trafiłem przez mój tablet przewinęło się naprawdę sporo pogodynek. Żadna nie zagrzała jednak miejsca na dłużej. W większości przypadków było to spowodowane małą dokładnością przewidywanej prognozy,co sprawiało, że choć często aplikacja wyglądała prześlicznie, była po prostu nieużyteczna. W przypadku Aelios Weather bajeczna oprawa i oryginalny interfejs idzie w parze z całkiem niezłą skutecznością. Główny ekran programu opiera się na mapie satelitarnej znanej z usługi Google Maps. W centralnym punkcie znajduje się narzędzie przypominające lupę powiększającą – jej środek wyznacza miejsce, dla którego wyświetlana jest prognoza pogody. Po mapie nawigować możemy przesuwając palec po ekranie lub wpisując nazwę szukanej miejscowości w odpowiednie pole wyszukiwania – jest to bardzo praktyczne i intuicyjne. Aelios ma możliwość pokazania prognozy pogody w dwóch wariantach (24-godzinnym oraz 7-mio dniowym), pomiędzy którymi możemy wybierać kręcąc pierścieniem otaczającym lupę.  Animacje przedstawiające zapowiadane warunki pogodowe wyświetlane są dookoła pierścienia zajmującego centralną część ekranu. Program udostępnia standardowe dane, takie jak temperatura, zachmurzenie, opady i prędkość wiatru (w opcjach mamy możliwość wybrania jednostek, w jakich mają być prezentowane dostępne dane). Ciekawą funkcjonalnością jest możliwość wyboru przez użytkownika serwisu pogodowego, z którego aplikacja ma pobierać dane. Na chwilę obecną autorzy dają możliwość zaznaczenia AccuWeather.com lub met.no (Norwegian Meteorogical Institute). Dla prognozy mającej dotyczyć Europy zalecane jest korzystanie z met.no.  Aelios Weather dostępny jest w AppStore w wersji uniwersalnej, co oznacza, że możemy go zainstalować na wszystkich urządzeniach wyposażonych w iOS (w wersji 4.3 lub późniejszej). Niestety program nie należy do najtańszych – jego obecna cena wynosi 4 euro bez jednego centa. 