02.08.2013 Mimo że mamy lato, czyli okres wielu ważnych wydarzeń sportowych, aplikacje dotyczące nowinek sportowych dziwnym trafem dawno nie pojawiały się na łamach naszej strony. W lipcu ukazał się wprawdzie tekst Marcina dotyczący mobilnej wersji Przeglądu Sportowego, jednak apka okazała się być wyjątkowo nieprzemyślana. Tym razem udało mi się trafić na aplikację działającą pod szyldem amerykańskiego serwisu Bleacher Report. Jeśli szukacie najświeższych, sportowych informacji wyselekcjonowanych z najróżniejszych źródeł w języku angielskim, Team Stream powinien trafić w wasze gusta. Największym atutem Team Stream jest wyjątkowo przejrzysty i czytelny interfejs, z którego korzysta się szybko i sprawnie. Osobiście ucieszyła mnie również możliwość użytkowania aplikacji bez konieczności rejestracji bądź logowania. Oczywiście istnieje taka możliwość, jednak dobrze wiedzieć, że mamy w tej kwestii wybór.  Mechanizm działania apki polega na wyborze ulubionych dziedzin sportu lub konkretnych drużyn. Warto pamiętać, że jest to aplikacja pochodząca ze Stanów Zjednoczonych, dlatego najwięcej informacji znajdziemy na temat ligi NBA, NFL oraz NHL. Kibice piłki nożnej znajdą tu jednak informacje o drużynach narodowych, kilku największych ligach europejskich oraz najbardziej znanych klubach. Byłem jednak niepocieszony, gdy okazało się, że jedynym źródłem informacji o reprezentacji Polski jest… Twitter dziennikarza sportowego i łowcy piłkarskich talentów Michała Zachodnego. Co ciekawe, przeglądając newsy dotyczące znanych klubów zauważyłem, że profile na mikroblogu to popularne źródło świeżych informacji w Team Stream. Biorąc pod uwagę fakt, że często jest to najszybsza forma przekazywania nowinek przez osoby bezpośrednio znajdujące się w miejscach, gdzie mają miejsce wydarzenia sportowe, warto przejrzeć Team Stream choćby pod kątem odnalezienia kilku nowych, ciekawych kont na Twitterze, które warto zacząć odwiedzać. Poza wspomnianymi dyscyplinami sportu, nasz „strumień informacji” możemy wzbogacić także o tenis, golf, sporty motorowe, a także MMA, boks, Wrestling i wiele innych.  Z Team Stream nie zaprzyjaźnią się raczej polscy kibice, którzy szukając informacji o ulubionych dyscyplinach skupiają się głównie na rodzimych sportowcach. Aplikacja przyda się za to osobom na co dzień piszącym o sporcie, które chcą być na bieżąco ze wszystkimi nowinami z całego świata. Również pasjonaci aktywności mało popularnych w naszym kraju odnajdą tu wiele cennych i regularnie aktualizowanych informacji. Aplikacja dostępna jest bezpłatnie, zarówno na systemy Android jak i iOS. 