22.05.2012 Audioteka to bardzo ambitny polski projekt księgarni z audiobookami. Przekonałem się do takiej formy czytelnictwa, wszak możemy zapoznawać się z nowymi pozycjami w dowolnej sytuacji – podczas jazdy samochodem, pociągiem, czy w drodze do sklepu. Audiobook uwalnia nasze ręce i pozwala ćwiczyć podzielność uwagi. Oczy nie czytają literek, a zważają na znaki drogowe, a jednocześnie mamy możliwość zapoznania się z treścią nowej powieści. Super. Szkoda tylko, że Audioteka na Androida zawodzi. Audioteka to chyba największy taki podmiot na polskim rynku z liczbą pozycji sięgającą niemalże dwóch tysięcy. Robi wrażenie. Audioteka ma inwestora i spore ambicje. Szkoda tylko, że aplikacja mobilna pozostała gdzieś w tyle. Program znajduje się w wersji 1.0 z paroma aktualizacjami za pasem. Ale chyba tylko w głowach twórców. Na moim HTC Evo 3D aplikacja wykrzacza się w najmniej spodziewanym momencie. Po komentarzach z Google Play wnioskuję, że nie tylko ja mam taki problem. I tak ma wyglądać wersja stabilna?  Drugą ważną kwestią jest fakt, iż Audioteka na Androida jest po prostu brzydka. Pomijam już ponurą, szarą kolorystykę. Niektóre aplikacje w takich kolorach prezentują się całkiem nieźle. Tutaj jednak twórcy nie wysilili się za bardzo i korzystają z domyślnego wyglądu aplikacji Androidowych. Czuję się jak zaczasów HTC G1… Co mi po całej tej funkcjonalności opisanej na stronie Audioteki, skoro aplikacja co chwila się wykrzacza? Byłbym w stanie zrozumieć taki stan rzeczy, gdyby aplikacja miała znaczek beta. Dobra, niech nawet będzie nazywana stabilną, ale listości – nie była aktualizowana od miesiąca. Pomimo takich błędów! Czy tak powinna wyglądać aplikacja rynkowego pioniera? Twórcy wdrożyli tutaj funkcję automatycznej zakładki, to jest program zapamiętuje automatycznie stan, w którym przerwane zostało słuchanie audiobooka. Automatyczne jest również pauzowanie w przypadku rozmowy przychodzącej czy odłączenia słuchawek, choć to już w zasadzie standard w aplikacjach mobilnych. Dalej mamy wdrożenie prostego systemu płatności typu prepaid. Doładowujemy konto Karnetami, dzięki czemu możemy kupować z poziomu aplikacji. I tak dalej. Tyle funkcjonalności – i na co to? Czy nie lepiej aby twórcy skoncentrowali się na tym, żeby aplikacja po prostu działała? Audioteka jest dostępna do pobrania za darmo. Sprawdźcie i oceńcie ją sami. Czekam na Wasze komentarze. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 