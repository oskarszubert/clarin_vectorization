09.09.2013 Nie wiem czy są na sali jacyś serialomaniacy, ale zakładam optymistycznie, że jednak tak. Sam nie potrafię wysiedzieć przy filmach i jeżeli je oglądam, to albo na raty, albo w kinie. Seriale zaś chłonę jak szalony — zarówno nowości, jak i klasyki na które swego czasu wyczekiwałem przed telewizorem. Na szczęście teraz wystarczy kilka kliknięć, parę złótowek i sezon na płytach niebawem ląduje w naszej skrzynce pocztowej. Nieco gorzej sprawy się mają w przypadku serii, które wciąż nie są zakończone, ale i tutaj co bardziej zaradni potrafią sobie dać radę, mimo że nie nie mamy w naszym kraju dostępu do usług takich jak Netflix. Jak się w tym wszystkim nie pogubić i zawsze być na czasie? Tradycyjnie już, na to również znajdzie się apka! Episodes, bo o niej właśnie mowa, może i nie należy do najbardziej rozbudowanych propozycji dla serialomaniaków, ale jest najprzyjemniejszą, z jaką miałem przyjemność obcować na iOS. Nie zmusza mnie do zakładania kont, nie zarzuca tysiącem funkcji, po prostu skupia się na jak najstaranniejszym spełnianiu swych funkcji – tj. informowaniu nas o nadchodzących serialowych nowościach, abyśmy nie przegapili najświeższych odcinków serii które oglądamy. W tym celu wystarczy jedynie wyszukać serial, dodać go do naszej listy i gotowe – już bez większego wysiłku będziemy mogli sprawdzić, kiedy możemy się spodziewać kolejnych przygód ulubionych bohaterów.  Jak sugeruje tytuł, aplikacja skupia się na odcinkach. Dlatego też poza kilku słów o serii, autorzy przygotowali dla nas także możliwość przejrzenia list epizodów już wyemitowanych, jak i tych, które dopiero przed nami, wraz z krótkim opisem/mini-streszczeniem każdego z nich. W opcjach zaś wybieramy, jakiego typu odliczania oczekujemy i kiedy chcemy być powiadamiani o nowościach — w dniu emisji, a może jednak jeden przed/po? Oprócz tego decydujemy również o godzinie, w której otrzymamy wiadomość co jest grane :). I tyle, bez większych filozofii i utrudnień.  Jeśli oglądacie kilka seriali, z pewnością już nie raz zdarzyło Wam się w tym pogubić. Przerwy w emisji, dzielenie sezonów na dwie mini-serie, trudno z tym wszystkim nadążyć bez pomocy dodatkowych narzędzi. Jeżeli nie potrzebujecie niczego specjalnie rozbudowanego, to Episodes powinno sprawdzić się znakomicie. Aplikacja w wersji uniwersalnej dostępna jest w AppStorze za darmo. Nie ma na co czekać, nowy sezon już za pasem! 