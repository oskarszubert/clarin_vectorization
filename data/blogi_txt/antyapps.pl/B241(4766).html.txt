19.12.2012 Po tym, jak Apple zrezygnowało z własnej aplikacji do obsługi YouTube’a oczywiste się stało, że Google nie pozostawi użytkowników bez własnej mobilnej produkcji i bardzo szybko dostarczyło im aplikację, która pozwala na oglądanie zasobów tego serwisu jak również zarządzanie kontem użytkownika. Jednak aplikacja ta nie ma jednej istotnej funkcji, dzięki której YouTube może się rozwijać. Tą funkcją jest oczywiście nagrywanie filmów i ich upload do serwisu. W czasach, gdy coraz więcej ludzi ma w swoich kieszeniach telefony umożliwiające łatwe nagrywanie niezłej jakości filmików, tego typu produkcje powoli stają się głównym źródłem treści na YouTube. Dlatego też Google wydało YouTube Capture. YouTube Capture to niezwykle prosta w użyciu aplikacja, pozwalająca na szybkie nagrywanie i edycję filmów oraz umieszczanie ich na serwisie. Po zalogowaniu się do usługi za pomocą naszego konta Google, niemal od razu zostajemy odesłani do modułu nagrywania. Aby je uruchomić wystarczy przekręcić telefon do pozycji poziomej.  Po nagraniu mamy do dyspozycji kilka podstawowych funkcji. Przede wszystkim możemy opisać nasze wideo, a także określić, czy chcemy, aby było one prywatne, publiczne czy dostępne tylko za pośrednictwem linka. Dodatkowo możemy edytować obraz, obserwując zmiany na podglądzie na żywo. Aplikacja umożliwia uruchomienie korekcji kolorów, stabilizatora, możemy również przyciąć wideo lub dodać motyw muzyczny do niego. Gdy wybierzemy już opcje, klikamy upload i nasz filmik leci do YouTube’a. Możemy również podzielić się filmikiem przez Google+, Facebooka, czy Twittera. Jedyne, czego właściwie brakuje mi w tej aplikacji (poza oczywiście zaawansowanymi narzędziami do edycji obrazu, ale to nie jest celem tej produkcji), to możliwości wyboru własnego utwory zamiast zasugerowanych przez Google motywów muzycznych. Niemniej jednak aplikacja jest jak najbardziej użyteczna, prosta w obsłudze, płynnie działająca i jeżeli ktoś jest fanem kręcenia szybkich filmów oraz wrzucania ich na YouTube’a, to dla niego ta pozycji powinna być obowiązkowa. Ja YouTube Capture polecam, warto mieć na telefonie. 