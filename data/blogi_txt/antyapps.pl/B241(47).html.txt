21.12.2012 Dziś na filmowo. Po popołudniowym wpisie, w którym przybliżyłem Wam programy i gry mobilne powiązane z tolkienowskim Śródziemiem i premierą pierwszej części nowej trylogii Peter’a Jacksona – Hobbit: Niezwykła Podróż, przyszedł czas na test aplikacji, dzięki której zarezerwujecie i kupicie bilet na wybrany przez siebie film w jednym z kin sieci Multikino. Multikino to druga pod względem ilości miejsc sieć kin wielosalowych w Polsce. W naszym kraju prym w tej kategorii wiedzie wywodząca się z Izraela spółka Cinema City International, której obiekty są w stanie pomieścić jednorazowo 110 tys. widzów (dla porównania Mulitikino oferuje na chwilę obecnie niespełna 44 tys. miejsc). To jednak Multikino, a nie Cinema City jako pierwsze zadebiutowało z własną aplikacją służącą do rezerwacji biletów w swojej sieci.  Program, który pojawił się w AppStore i Google Play z początkiem grudnia bieżącego roku jest pozycją bezpłatną i przeznaczoną (w przypadku systemu iOS) na urządzenia o mniejszej przekątnej ekranu (iPhone, iPod Touch). Pierwsze wrażenie po uruchomieniu programu na pewno nie jest pozytywne. By cokolwiek zdziałać w mobilnej aplikacji Multikina konieczne jest założenie konta w serwisie SkyCash. Bez tego nie tylko nie zarezerwujemy biletu, ale nawet nie przeglądniemy repertuaru na nadchodzące dni. Na szczęście założenie wspomnianego konta jest możliwe za pośrednictwem aplikacji i zajmuje kilka chwil. Moje kolejne odczucia są mocno mieszane.  Aplikacja jest po prostu brzydka. Jasna sprawa – jej wygląd jest kwestią gustu, a ja jestem szczególnie przeczulony na tym punkcie, ale mam przypuszczenia, że połączenie czerni z jaskrawym różem niewiele osób wprawi w zachwyt. Interfejs sprawia wrażenie mocno topornego i „kwadratowego”, a podczas rezerwacji biletu i przeglądania repertuaru mam wrażenie obcowania z produktem sprzed kilku lat. Zupełnie inaczej przedstawia się sprawa z funkcjonalnością, do której ciężko się przyczepić. Apka działa błyskawicznie i jest intuicyjna – rezerwacja i kupno biletu wraz z wyborem konkretnego miejsca w sali kinowej jest kwestią kilku sekund i za to należą się autorom duże brawa. Niewątpliwym minusem jest fakt, że podczas zakupu biletu za pośrednictwem programu użytkownik nie ma możliwości skorzystania z promocji typu „Tani Wtorek” czy „Środy z Orange” – w zakładce ze zniżkami nie znajdziemy tych promocji.  Multikino testowałem w wersji przeznaczonej na system iOS. Z głosów jakie można wyczytać w komentarzach Google Play, w przypadku Androida aplikacja na chwilę obecną sprawia sporo problemów – najwięcej skarg dotyczy niemożności dokonania płatności i kłopotów z logowaniem. 