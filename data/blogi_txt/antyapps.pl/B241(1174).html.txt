18.06.2012 Jeden z najczęstszych zarzutów względem współczesnych produkcji brzmi „nie mają tego klimatu co gry kiedyś”. Tak już się przyjęło, nie tylko w growym światku, że to co stare i dawne jest lepsze, bardziej klimatyczne. Niestety bardzo często owe „stare” nie wytrzymuje konfrontacji z dzisiejszymi czasami i mitem budowanym przez nasze wspomnienia. Mimo to, wciąż wielu graczy bardzo lubi grać w tytuły z dawnych konsol i komputerów, a te zachowały ogrom niespotykanego dziś klimatu. Windows Phone nie jest urządzeniem przyjaznym emulacji. Nie chodzi nawet o brak dostępu do plików, bo wgrywanie gier do pamięci rozwiązano bardzo szybko, ale o jego podzespoły. Niestety, choć dawniej gry były proste i działały na komputerach nieporównywalnie gorszych od obecnych telefonów, to już ich emulacja potrzebuje sporej siły obliczeniowej. I tej Windows Phone czasem brakuje. Jednak od czego są fani i ich starania. vNES – emulator NES-a  Jeden z pierwszych emulatorów dostępny na Windows Phone. Pozwala nam na granie w gry z konsoli NES (Mario, Zelda, pierwsze Final Fantasy itp.). Możemy się bawić zarówno na urządzeniach pierwszej jak i drugiej generacji. Dopiero druga generacja pozwala na płynną zabawę w większości tytułów, czasem tylko będą nam doskwierać małe lagi, na które lekarstwem może okazać się wyłączenie dźwięków. vNES pracuje zarówno w trybie pionowym jak i horyzontalnym, w obu sterowanie jest poprawne, brak jednak możliwości wyłączenia widoku klawiszy. Jak zapewnia autor vNES wspiera również klawiatury sprzętowe, niestety nie dysponuję taki telefonem by to sprawdzić. Wykonanie zasługuje na uznanie. Gry możemy w łatwy sposób importować z dowolnego linka, bądź też naszego dysku SkyDrive. Program obsługuje zarówno pojedyncze pliki jak i archiwa. Tytuły bez problemu przypniemy też jako kafelki co w łatwy sposób pozwoli nam od razu przejść do ulubionej gry.  Menu jest proste i czytelne. Dużym plusem vNES jest jego darmowa wersja, od płatnej różniąca się jedynie obecnością reklam. Dodatkowo, w przeciwieństwie do większości tu opisanych emulatorów instaluje się w menu gier, a nie aplikacji. Purple Cherry – emulator Gameboy Pocket  To co przykuwa uwagę i nie pozawala skupić się przez dłuższą chwilę to oprawa graficzna i interfejs. Poza drobnymi babolami (zbyt duża ilość kliknięć niezbędnych do wykonania konkretnej akcji) jest rewelacyjny. Idealnie wpasowana w metro, przejrzysty i przede wszystkim miły dla oka. Kolejnym dużym plusem jest spora ilość opcji. Gry możemy pobierać zarówno z dowolnego linka jak i SkyDriva (trochę gorzej rozwiązane niż w vNES), dodatkowo z tym drugim możemy również synchronizować nasze osiągnięcia. Gry możemy przypinać jako oddzielne kafelki, tworzyć własne zapisy. Niestety Purple Cherry nie obsługuje dźwięku. Dzięki temu jednak, tytuły chodzą płynnie nawet na urządzeniach I generacji. Tak jak w vNES grać możecie w trybie pionowym jak i horyzontalnym. Choć mamy dostęp do wersji darmowej, jest ona mocno ograniczona. Pozwala jedynie na grę w trybie pionowym oraz posiadanie jednej gry. Za wersję pełną przyjdzie nam zapłacić 4.49zł. Irytuje mnie jeszcze jedno, umieszczenia Purple Cherry na liście aplikacji zamiast gier. Blue Tomato-  emulator Sega MasterSystem i GameGear  Najlepsza pozycja z całego zestawienia. Dlaczego? Dlatego, że na drugiej generacji daje przyjemność płynnego grania w trybie horyzontalnym oraz z włączonym dźwiękiem. A i baza gier jest potężna. Cała reszta wygląda podobnie jak w przypadku Purple Cherry. Oczywiście tło dopasowano pod inny owoc. Demo działa na podobnych zasadach, ale ten emulator wyjątkowo warto polecić. Za pełną wersję zapłacimy 4,49zł. EMU7800 – emulator Atari  Z założenie emulator ma nam pozwalać na grę w wiele klasycznych tytułów znanych z Atari 2600 oraz 7800. Na start ma wbudowaną bazę gier, która choć spora, nie może być rozbudowana. Niestety nawet na urządzeniach II generacji tytuły są niegrywalne. Jest to o tyle irytujące, że z wszystkich omówionych tu emulatorów, ten cechują najprostsze gry. Powinny działać płynnie nawet na urządzeniach I generacji. Dla fanów Atari odradzam, dla fanów Commodore tylko jako argument do dyskusji o tym jakie to Atari jest złe, dla wszystkich pozostałych jako ciekawostkę. :) Aplikację znajdziecie pod tym linkiem, jest darmowa. dotNES – emulator NES-a  Największe zaskoczenie rankingu. Niczym brzydkie kaczątko (brzydsze jest chyba tylko EMU7800) pokazuje moc emulacji, bijąc płynnością działania tak popularny vNES. W sporą część gier zagramy bezproblemowo nawet z włączonym dźwiękiem. Porównując 2 identyczne tytuły dotNES wypada o wiele lepiej. Opcje są ubogie, a zarazem doją dostęp do tego co niezbędne. Możemy więc pobrać gry (tylko za pomocą SkyDriva), tworzyć w nich zapisy, czy też wyciszać dźwięk gdyby zbytnio spowalniał grę, lub drażnił ucho. Minusy? Nie przypniemy gry jako kafelka, nie zapiszemy naszych osiągnięć w chmurze. Jednak płynność emulacji niweluje te braki. Naprawdę polecam przetestować. Wersja próbna pozwala na zaledwie parę minut gry, ale to wystarczy aby zapoznać się z tym czy Wasz telefon podoła. Za pełną wersję dotNES trzeba zapłacić 3,49zł. Mam tylko nadzieję, że autor nie porzuci projektu. 