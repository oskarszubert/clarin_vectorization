09.11.2012 iUser to prawdziwy rodzynek na polskim rynku. Tytuł jest pierwszym cyfrowym miesięcznikiem, w całości poświęconym rozrywce mobilnej na urządzeniach spod znaku nadgryzionego jabłka. Treść magazynu wypełniona jest po brzegi zapowiedziami, recenzjami, testami akcesoriów, wywiadami i felietonami. Brak płyty DVD  z wersjami demo nadchodzących hitów (znanej z tradycyjnych growych wydawnictw) redakcja iUser’a rekompensuje możliwością zgarnięcia kodów, za pomocą których czytelnicy mogą pobrać za darmo kilka ciekawych tytułów spośród nieprzebranego morza gier dostępnych w AppStore.  Magazyn w ostatnim czasie poddany został delikatnemu liftingowi, który zdecydowanie wyszedł mu na dobre. Zmiany podyktowane były m.in. sugestiami samych czytelników zgłaszających uwagi odnośnie wyglądu i zawartości elektronicznego czasopisma. Najnowszy, trzeci numer iUsera został w całości stworzony przy pomocy popularnego narzędzia Adobe Digital Publishing Suite. Dzięki temu poprawił się nie tylko wygląd magazynu, ale i jego funkcjonalność, która przekłada się bezpośrednio na łatwość nawigacji czy chociażby obsługę Newsstand.  Kiosk aplikacji (która jest oczywiście darmowa) połączony został z biblioteką. Z poziomu jednego ekranu dokonamy zarówno zakupu wybranego numeru czasopisma (na dzień dzisiejszy dostępne są trzy), jak i przeglądniemy numery już zakupione. Mamy również możliwość wykupienia prenumeraty 6-cio (3,99 euro) lub 12-to (6,99 euro) miesięcznej, która pozwoli nam oszczędzić do 25% (jeden numer poza subskrypcją kosztuje 0,89 euro). Od strony wizualnej najnowszy numer iUser’a prezentuje się nieźle. Nie jest to może poziom czołówki polskich magazynów w AppStore, ale w stosunku do pierwszego numeru widać znaczną poprawę. Bardzo efektownie wyglądają wstawki w tekście w postaci filmów prezentujących gameplay nadchodzących produkcji. Wszystkie teksty wzbogacone zostały o screeny (a niekiedy filmiki dostępne za pośrednictwem YouTube) z opisywanych tytułów. Niedogodnością jest niemożność oglądania zdjęć w trybie pełnoekranowym – zdani jesteśmy jedynie na niewielkie okienko wtopione w tekst. Ciekawie rozwiązano prezentację oceny recenzowanych gier – animowana skala ocen uaktywniana dopiero w momencie przyłożenia palca do ekranu jest bardzo fajnym pomysłem. W każdej recenzji zamieszczono odnośnik, który po jego naciśnięciu przenosi użytkownika do AppStore.  Nawigacja po czasopiśmie jest prosta i bezproblemowa. W obrębie magazynu poruszmy się za pomocą gestów, co jest rozwiązaniem sprawdzonym i praktycznym. Na pochwałę zasługuje obsługa zarówno pionowego, jak i poziomego widoku – w obu orientacjach konsumpcja treści jest wygodna, a aplikacja reaguje na zmianę ułożenia tabletu szybko i bezbłędnie. iUser to ciekawa inicjatywa, z którą na pewno warto się zapoznać. Szkoda jedynie, że twórcy magazynu nie zdecydowali się na udostępnienie jednego numeru za darmo by potencjalny czytelnik mógł na własnej skórze przekonać się czy odpowiada mu styl i klimat nowego cyfrowego wydawnictwa. 