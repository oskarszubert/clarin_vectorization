27.12.2013 Powtarzalność mechanizmów niektórych gier na urządzeniach mobilnych jest z pewnych względów zrozumiała. Ekrany dotykowe świetnie sprawdzają się w określonych przypadkach, stąd pojawiające się w nieskończoność kopie wybranych gatunków rozgrywki wciąż cieszą się dużym powodzeniem w wirtualnych marketach. Dziś tytuł, który od pierwszego uruchomienia skojarzył mi się z połączeniem dwóch kultowych pozycji: Angry Birds oraz Plants VS Zombies. I mimo że brzmi to jak naprawdę wysoko zawieszona poprzeczka, jedno jest pewne: Grow Away wciąga tak samo mocno jak wymienione tytuły. Najlepszą rekomendacją, jaką mogę dać opisywanemu tytułowi, jest dłuższe opóźnienie w pisaniu danego tekstu spowodowane nadprogramowym czasem spędzonym przed ekranem mojego smartfonu. Grow Away udała się ta sztuka i kilka minut naprawdę przerodziło się w godziny, mimo że tytuł z początku wydawał się niepozorny. Znany graczom „syndrom jeszcze jednej planszy” zadziałał w tym przypadku wyjątkowo skutecznie. A kiedy wreszcie udało mi się zatrzymać na jednym z poziomów, pochłonął mnie tryb „survival”, który oczywiście również musiałem dobrze sprawdzić przed napisaniem recenzji. Grow Away naprawdę uzależnia i przekonałem się o tym na własnej skórze.  Tłem fabularnym całej rozgrywki jest konflikt warzyw i… potworów. Stający naprzeciw siebie bohaterowie zostali dobrani równie absurdalnie, co w przypadku Plants VS Zombies, jednak rysunki postaci są doskonale przygotowane, a ich zróżnicowanie jest naprawdę duże. Grow Away to połączenie gatunku tower defense z shooterem, gdzie strzelamy do przeciwników z wirtualnej procy naciąganej za pomocą naszego palca, podobnie jak ma to miejsce w Gniewnych Ptakach. Do naszej dyspozycji będą dodatkowe power-upy, ataki specjalne (wymagające dłuższego „ładowania na procy”) oraz przedmioty pomagające nam w walce z potworami. Oczywiście każde z warzyw, jakim będziemy strzelać, dysponuje także odpowiednią charakterystyką. Również nasi przeciwnicy zostali podzieleni według najróżniejszych ataków, trajektorii poruszania się oraz trudności w zestrzeleniu.  Grow Away to jedna z ciekawszych zręcznościówek, w jakie przyszło mi zagrać ostatnimi czasy. Uwielbiam niezobowiązujące gry, w które można wciągnąć się na dłużej, ale również poświęcić im tylko kilka minut w oczekiwaniu na autobus lub podczas stania w długiej kolejce. I właśnie do takich tytułów należy produkcja ze studia Chillingo International. Gra zawiera reklamy i system mikropłatności, jednak w obu przypadkach nie zepsuje nam to frajdy z gry. Ponieważ ta dostępna jest w Google Play zupełnie za darmo, nie wyobrażam sobie, żebyście mogli nie dać jej szansy zaistnienia w waszych smartfonach i tabletach. 