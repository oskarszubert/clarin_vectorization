18.02.2014 Odnoszę wrażenie, ze w ostatnich miesiącach twórcy gier mobilnych zamiast stawiać na jakość, to zdecydowanie wolą próbować pobijać rekord w ilości stworzonych tytułów. Odbija się to oczywiście na ich jakości — mimo że sam staram się w miarę na bieżąco dać szansę wszelkim nowościom, a głośniejsze tytuły są prawdziwym musem, to bywają tygodnie, że jest mi naprawdę trudno wybrać zestaw produkcji które mógłbym Wam polecić. Jednak perełki wciąż się zdarzają. Nadal można trafić na perełki takie jak opisywany dziś Tale Tapper: Paddy’s Quest, który może i wygląda niepozornie, ale zawładnął mym sercem niemal od razu. I wiem, że to właśnie takich gier nasze iOSy, Androidy oraz Windows Phone’y potrzebują jak najwięcej!  W grze przejmujemy kontrolę nad Paddym. Rudym osobnikiem, któremu królewski stańczyk skradł całe złoto, gdy ten postanowił odpocząć i zdrzemnąć się pod drzewem. Cóż zatem mu pozostaje — czas zakraść się do zamku i odzyskać co jego. A naszym zadaniem jest mu w tym dopomóc, prowadząc go bezpiecznie na miejsce.  Bezpiecznie jest w tym przypadku słowem kluczem, bowiem cały zamek królewski jest pilnie strzeżony przez krążących dookoła strażników. My zaś musimy się sprytnie przemknąć między nimi tak, aby pozostać niezauważonym, po drodze jeszcze zmagając się z drobnymi, pozastawianymi na nas zagadkami logicznymi. Wszystko zamknięte w znakomitej scenerii, wypełnionej znajdźkami i stanowiącej niezłe wyzwanie, jeśli chcemy każdy z poziomów ukończyć nagrodzonym trzema gwiazdkami.  No właśnie, bo mimo że Tale Tapper jest grą platformowo-skradankową, autorzy postanowili wprowadzić znakomicie sprawdzający się w przypadku urządzeń mobilnych podział na krótkie epizody. Dzięki temu problemem nie jest ani dłuższa sesja, ani krótsze rundy prowadzone w biegu, kolejce czy w innych sytuacjach gdy nie mamy za dużo czasu. Ciekawie również poradzili sobie autorzy z kwestią sterowania — bo mimo że gra jest w pełnym 3D, zamiast oferować nam niewygodne i uciążliwe gałki analogowe, udało im się rozwiązać sprawę o wiele ciekawiej. Wykorzystali wszelkie atuty ekranu dotykowego — wystarczy wskazać miejsce gdzie ma udać się bohater, jeśli chcemy wydać rozkaz skoku — klikamy dwukrotnie, zaś by zmienić orientację kamery, wykonujemy gest obrotu palcem, gdy drugim trzymamy ekranu. Łatwe, przyjemne i wyjątkowo wygodne.  Tale Tapper: Paddy’s Quest może nigdy nie zapisze się w gronie najpiękniejszych gier mobilnych, bo nie zachwyca tak jak seria Infinity Blade. Nie udało mu się również zdobyć rozgłosu jak Angry Birds. Jednak nie zmienia to faktu, że jest jedną z ciekawszych produkcji z jaką miałem przyjemność się w ostatnich tygodniach zmierzyć na iOS. Prawdziwy must-have dla każdego miłośnika dobrych gier w ogóle, dostępna jest w AppStorze za 1,99$. 