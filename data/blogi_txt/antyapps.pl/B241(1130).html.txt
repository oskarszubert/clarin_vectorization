05.06.2013 Zbliżają się wakacje, a więc zapewne większość z Was będzie chciała spędzić je w odległym zakątku świata z dala od codzienności. Sęk w tym, że najpierw trzeba tam dotrzeć. Tutaj pomóc ma nam aplikacja WhichAirline, która wyszukuje najtańsze połączenia lotnicze między wybranymi miejscami. Aplikacja mobilna WhichAiriline jest częścią webowej usługi o tej samej nazwie. Pozwalają nam one na wyszukiwanie najtańszych połączeń lotniczych z uwzględnieniem wielu dodatkowych czynników. Na wakacje zatem jest to rozwiązanie jak znalazł. Twórcy zachwalają, że ich produkt dysponuje bazą 100 tys. tras popularnych linii. Wśród nich znajdziemy m.in. polski LOT oraz tanich przewoźników typu Ryanair czy Wizz Air.   Aplikacja ma bardzo prosty interfejs, który ogranicza się właściwie do formularza, w którym musimy wpisać miejsce wylotu oraz punkt docelowy. Zaletą jest tutaj brak konieczności wpisywania całych nazw, bo po wstawieniu kilku znaków algorytm wyszukuje i podpowiada nam wybrane miejsca. Aplikacja pozwala nam również szczegółowe określenie daty planowanego wyjazdu oraz powrotu, do czego użyjemy bardzo estetycznie wyglądającego kalendarza. Po wyszukaniu, zobaczymy listę znalezionych połączeń. Została ona zaprojektowana w sposób bardzo przystępny i ma formę wykresu. Każdy słupek odzwierciedla długość trwania lotu, a odpowiednimi kolorami zaznaczono ewentualne przesiadki. Tuż obok znajdziemy również cenę biletu (lub biletów, gdy przewidzieliśmy powrót). Po wybraniu konkretnej pozycji zobaczymy szczegóły, a więc godziny odlotów, ceny bagażu i inne dodatkowe informacje. Stąd możemy też przejść od razu na stronę www przewoźnika by zarezerwować lot. Atutem aplikacji jest też to, że w dowolnym momencie możemy zmienić walutę, w której wyświetlane są ceny przelotów.   WhichAirline rozczarowuje jedynie pod względem prędkości działania. Odnoszę wrażenie, że twórcy nie zadbali o odpowiedni rozmiar cache i musi ona nieustannie pobierać dane. W rezultacie przy wolniejszych połączeniach obsługa programu jest katastrofalna. Sam interfejs, mimo że bardzo intuicyjny, też nie grzeszy zbytnią responsywnością. Warto tutaj dodać, że wszystkie polecenia zostały przetłumaczone na 22 języki, a wśród nich jest również polski. Moje wrażenia po przetestowaniu aplikacji WhichAirline są jak najbardziej pozytywne. Przed twórcami jeszcze jednak długa droga, by ich produkt działał jak należy. Póki co zasadniczym problemem jest płynność działania oraz responsywność interfejsu. W pozostałych aspektach program prezentuje się dobrze. Jest to przede wszystkim bardzo proste rozwiązanie, które w całości opiera się na internetowej bazie danych. Ale czy do wyszukiwania lotów potrzeba czegokolwiek więcej?    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 