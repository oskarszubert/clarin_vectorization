18.06.2012 Na nudnych lekcjach w szkole trzeba było czymś się zająć, żeby zanadto nie przeszkadzać prowadzącemu lekcje nauczycielowi. Było już o legendarnej grze w kółko i krzyżyk, a teraz zajmiemy się czymś, o czym na iOS już pisał Paweł – będzie o statkach. O tej świetnej grze, która potrafiła zająć nie tylko lekcję, ale i przerwę czy kolejną godzinę. Bo rozgrywka – nawet tak prosta – jest strasznie wciągająca. Gra w statki na Androidzie to konwersja papierowej wersji na wersję elektroniczną. Oznacza to, że wszystkie zasady znane nam z oryginalnej wersji gry pozostają niezmienne. Do dyspozycji otrzymujemy pole o wielkości 10×10, jeden czteromasztowiec, dwa trójmasztowce, trzy dwumasztowce i cztery jednomasztowce, i przeciwnika. Statki rozkładamy na planszy tak, aby się nie stykały, a jeśli nie mamy żadnego pomysłu – gra może poustawiać statki losowo. Zaraz potem – zaczyna się zabawa. Walki toczymy z komputerem albo ze znajomymi. Niestety gra w trybie multiplayer wymaga stworzenia serwera lub dołączenia się do istniejącego. Nie możemy grać ze znajomymi będąc w zasięgu bluetooth. Statki w Google Play dostępne są za darmo i zdecydowanie warto je sprawdzić. Gra się przyjemnie i wracają stare wspomnienia. Nie jest to oczywiście idealna kopia i brak możliwości grania przez bluetooth nie pomaga, ale mimo to polecam. Skoro jest za darmo, to grzech nie spróbować. 