10.07.2013 Od czasu recenzji lubimyczytać.pl w wersji na iOS/Android minęło sporo ponad pół roku. Przez ten okres społeczność portalu zdążyła się rozwinąć, a my doczekaliśmy się wersji aplikacji na Windows Phone. Czy warto było czekać? Tak i to nie tylko dlatego, że na mobilnych kafelkach nie ma obecnie żadnej alternatywy. Lubimyczytać.pl najłatwiej określić mianem serwisu społecznościowego dla fanów książek. Dzięki niemu możecie nie tylko zapoznawać się z opiniami o konkretnych tytułach, ale też dzielić się swoimi uwagami, budować wirtualne biblioteczki, a także nawiązywać kontakty. Aplikacja mobilna czyni całość o wiele bardziej przyjemną i praktyczna. Cztery najważniejsze funkcje, które ujrzymy na ekranie głównym zaraz po starcie aplikacji to wyszukiwarka tytułów, skan kodów, skrzynka z wiadomościami i skrót do aparatu (w celu fotografowania książek). Część z nich dostępna jest bez konieczność posiadania konta w serwisie. A te możemy stworzyć z poziomu aplikacji. Z niewiadomego powodu aplikacja lubi wylogować użytkownika, co bywa irytujące.  Mechanizm dodawania, wyszukiwania i oceniania książek jest wygodny i szybki. Wpisany w styl metro nie powinien sprawić problemu nikomu kto korzysta z Windows Phone. Większe kłopoty miałem jedynie ze skanerem kodów. Pomimo wielu prób na Lumii 920 nie udało mi się zeskanować ani jednej książki. Bez skutku próbowałem także odnaleźć znajomych za pomocą gustoteki. Możliwe jednak, że było to spowodowane zbyt małą ilością powiązanych z kontem tytułów. Aplikacja lubimyczytać.pl ma u mnie spory plus za płynność i stabilność działania. Na Windows Phone bywa z tym różnie, ale w tym przypadku użytkowanie jest po prostu przyjemne, niezależnie od tego z której części aplikacji w danym momencie korzystamy. Jeżeli ktoś chce zrozumieć jak ważny jest to element, niech porówna doświadczenia z Filmwebu, gdzie dane wczytują się koszmarnie długo i rzadko kiedy w całości. Szkoda że autorzy nie pokusili się o wsparcie dla wysokich rozdzielczości, czy też lepsze wykorzystanie kafelków. Jeżeli lubicie książki, polecam Wam lubimyczytać.pl. Formułą społecznościowa może okazać się pomocna w poszukiwaniu ciekawych tytułów i jak i znajomych o podobnym guście literackim. Aplikacja dostępna jest w dwóch wersjach, darmowej oraz premium. Ta druga to koszt wysokości 8,99zł a także brak limitów co do ilość zdjęć okładek oraz reklam. 