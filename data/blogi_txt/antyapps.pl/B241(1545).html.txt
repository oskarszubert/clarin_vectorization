12.06.2013 Nie ma tygodnia, bym nie zagrywał się w jakąś wciągającą niczym bagno produkcję z gatunku logicznych. Nie ma co ukrywać, na „dużych” platformach takowe nie cieszą się specjalnie dużym popytem, bo trudno wycenić taki tytuł na pełną cenę, kiedy za tę samą kwotę możemy nabyć RPG wystarczające na kilkadziesiąt godzin znakomitej zabawy. Tutaj niby jest podobnie, a jednak grom logicznym jest dużo łatwiej. I bardzo mnie to cieszy, bo sam jestem ogromnym miłośnikiem tego typu prostych, ale jednocześnie wymagających, tytułów. Dzisiejsza propozycja również zaskoczyła mnie świeżym podejściem do tematu, a do tego zachwyciła uroczym w swej prostocie wykonaniem. Gra ma jedną regułę: ostatnim redukowanym przez nas kolorem ma być ten, który widnieje też na ramce będącej obrysem planszy. Naszym zadaniem jest kolejno pozbywanie się barw z planszy, które znalazły się na tamtejszych figurach. Zadanie jest o tyle utrudnione, że z każdą planszą wzory są coraz bardziej pokręcone i składają się z jeszcze większej liczby elementów. Dlatego bardzo istotne jest myślenie kilka kroków naprzód. Jeżeli nie będziemy redukować kolorów w odpowiedniej kolejności, bardzo łatwo możemy się zablokować i zostać z paroma klockami. Wówczas zmuszeni jesteśmy oczywiście rozpoczynać całą zabawę od początku, a przy bardziej skomplikowanych kombinacjach naprawdę potrafi rozzłościć, bo kiedy wydawało nam się, że w końcu daliśmy radę postawionemu nam wyzwaniu okazuje się, że to jeszcze nie teraz…  Mechanika zabawy została uproszczona do granic. Figury przeciągamy do siebie, by je złączyć i przy okazji pochłonąć resztę identycznych kolorów, które nie są jeszcze zespolone. Ważne jest to, że nie może ich otaczać żaden inny, a z reguły nasze figury mają kilka warstw — no i właśnie, tutaj bez myślenia strategicznego za wiele nie zdziałamy. Menu wywołujemy dwukrotnie klikając w ekran, tam możemy powrócić do ekranu głównego lub zrestartować całą zabawę. Jak wyżej pisałem, gra ujmuje swoim minimalizmem. Proste figury, zestaw kolorów, a wszystko to podsycane miłą dla ucha, klimatyczną muzyką. Kolejna produkcja godnie reprezentująca gatunek gier logicznych. Color Zen można nabyć za najniższą stawkę obowiązującą zarówno w Google Play jak i App Storze, czyli nie zapłacimy za nią ok. 3,5 pln. Dodam jeszcze, że w grze nie uświadczymy żadnych obowiązkowych mikropłatności, jednak jeśli będziecie mieli życzenie, za tę samą kwotę będziecie mogli zapewnić sobie odblokowany dostęp do wszystkich plansz. To tak na wypadek, gdybyście w którejś utkwili na dłużej i w końcu się poddali :) 