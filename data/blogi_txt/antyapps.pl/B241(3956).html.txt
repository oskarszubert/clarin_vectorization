14.02.2014 Zadawanie pytań na forach internetowych bywa czasem ryzykowne. Wirtualne społeczności bywają okrutne i bardzo często jedyną odpowiedzią, jakiej możemy się spodziewać, to „ask google”. W takich sytuacjach warto wesprzeć się serwisami typu question   ask. Dziś aplikacja, która pozwala odkrywać portale tego typu i z poziomu smartfonu lub tabletu zadawać pytania lub pomagać innym. Z aplikacji będziemy mogli skorzystać bez konieczności zakładania konta, co już na starcie będzie dla wielu dużym plusem. Niestety taki wariant pozwala jedynie na przeglądanie treści, bez możliwości samodzielnego zadawania pytań. Będzie to możliwe dopiero po założeniu nowego konta lub synchronizacji z użyciem istniejącego profilu na Facebooku lub w Google.  Główny ekran aplikacji to górny pasek, z poziomu którego będziemy mogli rozwinąć menu z serwisami umożliwiającymi zadawanie pytań oraz, wybierając białą ikonę komiksowej chmurki z literką „q” w środku, samemu sformułować pytanie. Muszę przyznać, że przed rozpoczęciem mojej przygody ze Stack Exchange nie miałem świadomości, że liczba portali umożliwiających zadawanie pytań o najróżniejszej tematyce jest tak ogromna. Z całego zbioru możemy na szczęście wyselekcjonować interesujące pozycje, dzięki czemu pojawią się one w naszym bocznym menu. Na ekranie głównym możemy śledzić „najgorętsze” tematy. Są one oznaczone ikoną płomienia i ułożone chronologicznie jeden nad drugim. Przesuwając palcem w prawo na danym „poziomie” możemy przejrzeć najczęściej poruszane o danej porze tematy w innych serwisach. Niestety tematy kończą się już na zakładce „yesterday”. Zaraz za nią pojawia się banner reklamowy i nie możemy niestety przejrzeć najciekawszych wątków z poprzednich dni. Zasoby poszczególnych serwisów tematycznych stworzonych w konwencji pytanie-odpowiedź są jednak na tyle ogromne, że treści do przeglądania w wolnych chwilach z pewnością nam nie zabraknie.  Pytania w poszczególnych wątkach możemy oceniać lub komentować. Nie zabrakło oczywiście możliwości odpowiedzenia na określone pytanie. Jeśli samemu chcemy się czegoś dowiedzieć, wystarczy, że wybierzemy, w jakim serwisie umieścić nasz wpis, dodamy temat, treść i odpowiednie tagi. Każda aktywność w utworzonym przez nas wątku pojawi się później w zakładce powiadomień. Stack Exchange to bardzo praktyczna apka, agregująca bardzo duży zbiór serwisów Q A. Jeśli lubicie pomagać internautom lub często nurtują was pytania, na które potrzebna jest szybka i fachowa odpowiedź, ten tytuł z pewnością powinien na stałe zagościć w waszych smartfonach i tabletach. 