05.09.2012 Rok szkolny powoli się rozkręca, większość zapewne zna już swój plan lekcji na najbliższy okres. Wypadłoby go gdzieś zapisać, a skoro smartfony mamy zawsze przy sobie, to może właśnie w nim? Choć w Marketplace znajdziemy wiele aplikacji o podobnym działaniu, w tym polskiej produkcji, to my polecamy Class Scheduler. Mechanizm dodawania nowych lekcji, nie jest może najszybszy, ale daje bardzo wiele możliwości, które z czasem docenimy. Musimy tylko przecierpieć ten pierwszy raz dodając wszystkie nazwy przedmiotów, nazwiska nauczycieli itp.. Raz dodany przedmiot w bardzo łatwy sposób możemy przypisać do innych dni, czy też potem edytować. Tak dodane informacje możemy przeglądać w paru różnych trybach, a przełączanie się pomiędzy nimi jest bardzo intuicyjne.  Choć opcji jak na tego typu aplikację jest sporo (godzina rozpoczęcia zajęć, czas trwania lekcji, podziały na tygodnie, możliwość włączenia widoku weekendów, zmiana tła aplikacji) to mnie przekonała głównie jedna. Wykonywanie kopi naszego planu na SkyDrivie. Gdy już się napracujemy dodając wszystkie przedmioty, sale, nauczycieli, dobrze wiedzieć, że wszystkie te informacje możemy w prosty sposób zabezpieczyć. Ciekawie sprawuje się również żywy kafelek pokazujący najbliższe lekcje oraz salę.  Interfejs wymaga krótkiego zapoznania, ale po paru chwilach nie powinien mieć przed nami tajemnic. Przy okazji aplikacja wygląda ładnie, zwłaszcza tygodniowy widok planu zajęć. Jeżeli choć trochę znacie j. angielski i szukacie miejsca gdzie umieścicie swój plan zajęć, polecam właśnie Class Scheduler. Wprawdzie za pełną wersję musimy zapłacić 3,49zł, ale zdecydowanie warto. Możecie przekonać się o tym sami testując program za darmo. Ocena: 5- 