11.09.2012 Pamiętacie Temple Run? Ta prosta w założeniu, ale niezwykle wciągająca gra okazała się niemałym sukcesem. Dla przypomnienia wspomnę tylko, że cała idea tej gry opiera się na biegnięciu przed siebie, unikaniu konarów, wyrw i dziur, skakaniu i zbieraniu monet. Dodatkowo należy nie dać się złapać ścigającym nas małpoludom. Gra, choć z pozoru prosta, w rzeczywistości jest niezwykle wciągająca. Dla tych, którzy ją polubili mam dobrą wiadomość, niedawno ukazała się jej nowa edycja. Temple Run: Brave to najnowsza odsłona gry od Imangi. Tym razem jednak firmowana jest przez Disneya, gdyż główną postacią gry jest Merida Waleczna, bohaterka ostatniego przeboju tego studia. Mimo to, mamy do czynienia z kontynuacją popularnego Temple Run, tyle tylko, że w innym klimacie. Tym razem postacią uciekającą przez labirynt jest właśnie Merida Waleczna, którą goni rozwścieczony potwór: demoniczny niedźwiedź. Tak, jak we wcześniejszej wersji, tak i teraz główna postać musi biec przez labirynt, zbierać monety, unikać przeszkód i nie dać się złapać. Tym razem nie mamy do czynienia ze świątynią, ale plansza utrzymana jest w klimacie szkockiego lasu.  W nowym tytule zachowano mechanikę i dodatki rodem z jedynki. Do nawigacji używamy gestów (muśnięcia w prawo, lewo, dół i górę, przechylanie ekranu). Oprócz tego za zebrane pieniądze możemy kupować dodatkowe moce, które ułatwią nam ucieczkę, a więc przyciąganie monet, niewidzialność, przyśpieszenie, etc. W odróżnieniu od oryginału nie możemy kupować nowych postaci, a co najwyżej Meridę w nowych odsłonach. Za to dodano ciekawą funkcję uatrakcyjniającą grę: w trakcie rozgrywki Merida może strzelać z łuku do celu zyskując za to punkty. Bardzo fajny pomysł, który przy okazji troszkę rozgrywkę utrudnia. Co więcej można powiedzieć o Temple Run: Brave? Przede wszystkim to, że w grę gra się równie dobrze, jak w poprzednią wersję, a nawet lepiej. Widoczna jest poprawa grafiki gry i jej płynności, a mi osobiście podoba się nowe otoczenie, gdyż po godzinach spędzonych w świątyni wyjście do lasu dobrze robi. Poza tym jest trochę więcej mocy, które można kupić, co wzbogaca rozgrywkę. Wciąż jednak jest to prosty i grywalny runner, który na pewno trafi w gusta miłośników gatunku. Gra na razie jest darmowa, więc warto ją pobrać. Polecam ten tytuł. Gra dostępna jest również na Androida. Ocena: 5 Aby otrzymać kod niespodziankę należy wysłać poprzez formularz kontaktowy hasło „Mikołajki w AntyApps”. Pierwsza osoba otrzyma kod, albo dwa :) 