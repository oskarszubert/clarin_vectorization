12.06.2012 Na AntyWeb Grzegorz Ułan wspominał o świetnej aplikacji, która powstała na podstawie popularnej gry Wisielec. Po przeczytaniu artykułu zaraz przypomniała mi się inna gra, w którą zagrywałem się będąc młodszym – o zapałkach. Dokładniej o łamigłówkach z zapałkami. Starsi czytelnicy powinni już wiedzieć o co chodzi, a jeśli nie, to pędzę z wyjaśnieniem. Otóż w łamigłówkach z zapałkami musimy stworzyć podane figury usuwając lub dodając w odpowiednich miejscach zapałki. To w sumie tyle. Nie myślcie jednak, że skoro zadanie jest proste, to jego wykonanie również będzie. Łamigłówki z zapałkami bawią ludzkość już od setek lat i czasami wymagają naprawdę kreatywnego lub spostrzegawczego umysłu. W wielu wypadkach wygrana jest strasznie prosta, a czasami aż za prosta, przez co odgadnięcie poprawnego wzoru może zająć wiele godzin. Łamigłówki możecie mieć za darmo z Google Play i polecam je ściągnąć. Zdecydowanie warto, bo przy tej grze nie dość, że świetnie się zabawicie, to do tego kreatywnie poćwiczycie mózg. Kiedy utkniecie – to w menu dostępna jest opcja pokazania rozwiązania, więc tak czy siak można przeć do przodu z poziomami, a jest ich sporo. Niektóre z nich wymagają od nas stworzenia na przykład trzech kwadratów (jak na rysunku powyżej), inne natomiast polegają na przełożeniu jednej zapałki po to, aby równanie było poprawne. Prosta, przyjemna i wciągająca rozrywka – nic tylko instalować! 