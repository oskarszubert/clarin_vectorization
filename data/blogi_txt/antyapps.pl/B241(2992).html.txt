06.08.2013 Kaloryfer na brzuchu to niedoścignione marzenie wielu osób. Jednym ze sposobów na jego osiągnięcie jest słynna aerobiczna szóstka Weidera, której wykonanie w całości ma gwarantować widoczne gołym okiem efekty. Realizacja całego programu uzależniona jest od wielu czynników – od dokładnego rozpisania treningu, od znajomości kolejnych ćwiczeń, nie mniej ważne są również spora dawka motywacji i samozaparcia oraz odpowiednia dieta. Perfekcyjny Brzuch stanowi przewodnik przez 42 dniowy program treningowy umożliwiający pozbycie się tkanki tłuszczowej z okolic brzucha oraz budowę masy mięśniowej. Baza 6 ćwiczeń nie jest edytowalna, zmienić możemy jedynie czas odpoczynku pomiędzy seriami.  Od strony wizualnej aplikacja została przygotowana bardzo skromnie. Użytkownicy poszukujący pomysłowej, dopracowanej w najdrobniejszych szczegółach oprawy po uruchomieniu Perfekcyjnego Brzucha srogo się rozczarują. Całość przypomina raczej arkusz Excela, niż nowoczesny program na urządzenia mobilne. Drugą stroną medalu jest niewątpliwa czytelność interfejsu, który pozbawiony wszelkich ozdobników sprawuje się naprawdę dobrze w praktyce. Jedyne do czego mógłbym, się przyczepić to czcionka zastosowana w opisie ćwiczeń i wstępie wprowadzającym w filozofię treningu. Niewielkich rozmiarów literki dosłownie giną na sporym ekranie iPada, nie wspominając już o tym, że zajęcie przez opis 1/5 powierzchni ekranu i pozostawienie całej reszty pustej jest zwykłym marnotrawstwem miejsca. Z radością powitałbym także większych rozmiarów grafiki ilustrujące poszczególne ćwiczenia – w tym przypadku jest lepiej ale do ideału trochę brakuje. Uruchomienie funkcji treningu rozpoczyna serię ćwiczeń, których przebieg możemy zobaczyć na ekranie (prosta animacja). Nad prawidłowym tempem ćwiczeń czuwa lektor – jego głos nadaje odpowiednie tempo i informuje o zmianie ćwiczenia, czy przerwach. Szkoda, że autor aplikacji nie pomyślał o możliwości wyboru płci lektora – zapewne spora liczba mężczyzn ćwiczyłaby z większym zapałem, gdyby cały trening nadzorował stanowczy kobiecy ton. Perfekcyjny Brzuch dostępny jest w AppStore w cenie 0,89 euro. Aplikacja jest uniwersalna co oznacza, że można ją zainstalować na iPadzie, iPhonie oraz iPodzie Touch. 