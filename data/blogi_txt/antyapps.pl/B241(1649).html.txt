18.06.2013 Znam wiele osób, które długimi godzinami potrafią wertować katalogi Ikei czy pisma poświęcone dekoracji wnętrz. W końcu pojawił się serwis oraz dedykowana mu mobilna aplikacja, które z pewnością przypadną do gustu wspomnianym maniakom upiększania naszego codziennego otoczenia. Tysiące pomysłów, inspirujące zdjęcia miejsc oraz produktów, oraz kącik majsterkowicza to tylko niektóre z zalet aplikacji Houzz. Myślę, że nawet najbardziej wybredni powinni zostać ukontentowani. To naprawdę imponująca kopalnia pomysłów. Pierwszym dostępnym działem są zdjęcia. Jest to obszerny zbiór fotografii najróżniejszych rozwiązań dekoracyjno – architektoniczych, podzielony na kategorie według miejsca oraz przeznaczenia. Dodatkowo możemy doprecyzować nasze poszukiwania o określony styl, dzięki czemu łatwiej będzie wyszukać wnętrze odpowiadające naszym oczekiwaniom.  Kolejna zakładka obejmuje poszczególne elementy wystroju naszego wnętrza. Nazwano ją poprostu „products”. Znajdziemy tu wszystko: od materiałów wykończeniowych, przez meble, kończąc na drzwiach, zabawkach i akcesoriach kuchennych. Każda z dostępnych „rzeczy” opatrzona jest zdjęciem oraz szczegółowym opisem. Zadbano również o cenę i link do sklepu, gdzie artykuły można kupić. Jak nietrudno się jednak domyślić, wszystkie produkty dostępne są w zagranicznych sklepach, co łączy się z ograniczonym dostępem do niektórych z nich. To samo tyczy się zakładki „professionals”, gdzie możemy znaleźć namiary na wszelkiego rodzaju ekipy remontowe, biura projektowe i dekoratorów wnętrz. Portfolio, jakie znajdziemy w aplikacji, najczęściej będzie dotyczyło firm, które znajdują się w znacznej odległości od naszego kraju. Kolejną częścią apki jest dział Ideabooks. Tutaj, krok po kroku, będziemy mogli nauczyć się jak zbudować wybrane meble, odrestaurować ogród czy pomalować drzwi. Znajdziemy tu naprawdę wiele porad, które, jeśli tylko znacie angielski, z pewnością znajdą swoje zastosowanie w praktyce. Ostatnią zakładką jest „your houzz”, czyli miejsce gdzie znajdą się wszystkie inspiracje, porady i produkty, które zapiszemy przeglądając zawartość serwisu. Jest to odpowiednik „ulubionych”, gdzie zawsze będziemy mogli wrócić i szybko odnaleźć wybrane stylizacje lub meble. Osoby, które do tej pory kolekcjonowały fotografie ciekawych wnętrz na swoich profilach w serwisie Pinterest i Tumblr, śmiało mogą przenosić zbiory do Houzz. W końcu pojawił się serwis społecznościowy agregujący wszystko, co związane z wystrojem i projektowaniem wnętrz. Polecam zarówno tym, którzy na co dzień pasjonują się tego typu działalnością jak również wszystkim poszukującym inspiracji do udekorowania własnych ogrodów, pokoi lub mieszkań. 