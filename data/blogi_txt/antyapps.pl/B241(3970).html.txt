04.02.2013 Wraz z ekspansją urządzeń mobilnych do łask powróciły wszelkiego rodzaju gry zręcznościowe. Okazało się, że produkcje w prostej i czytelnej oprawie (najczęściej 2D), o nieskomplikowanej rozgrywce i przejrzystych zasadach znakomicie sprawdzają się na smartfonach i tabletach wyposażonych w ekran dotykowy. Z czasem, wśród zalewu mniej lub bardziej udanych tytułów problemem stało się wyłowienie perełek, w które naprawdę warto zagrać. Akurat przeszukiwałem AppStore w poszukiwaniu prostej, darmowej i przyjemnej gry, gdy w moje oczy rzuciła się niepozorna ikona z szczerzącym się nietoperzo-podobnym stworem. Nie minęło kilka minut, a Starry Nuts zawitało na moim tablecie. I zostało na dłużej. Magiczny las jest w ogromnym niebezpieczeństwie. Demon nietoperz wraz ze swoją mroczną świtą zamierzają ukraść wszystkie elfy, którym prastara puszcza zawdzięcz światło, bezpieczeństwo i spokój. Jedynym ratunkiem dla magicznych drzew jesteś Ty, drogi graczu. Ty i Twoje zręczne palce.  Znacie znakomitą produkcję polskiego studia Infinite Dreams pt. Shoot The Birds? Jeżeli tak, to w Starry Nuts poczujecie się jak w domu, gdyż oba tytuły oparte są dokładnie na tym samym schemacie. Podczas gdy w StB strzelaliśmy z kuszy do ptactwa różnych gatunków, to w Starry Nuts posługujemy się procą, a na cel bierzemy wspomniane wcześniej nietoperze. Gra podzielona została na krótkie epizody, których liczba na chwilę obecną wynosi dokładnie 48. Jak się okazuje, niespełna pół setki poziomów to w przypadku tego tytułu bardzo mało – pokonanie jednego etapu zajmuje od kilkudziesięciu sekund do kilku minut, a trudno robi się dopiero po przekroczeniu symbolicznej trzydziestki. Do tego momentu kolejne levele pokonujemy niejako z marszu gdyż poziom trudności do najwyższych nie należy. Gra w Starry Nuts wciąga. Strącanie nadlatujących pojedynczo i w grupach różnorodnych nietoperków daje sporo satysfakcji, a liczba ulepszeń i misji jest satysfakcjonująca. Wraz z ostatnią aktualizacją w grze pojawił się nowy rodzaj rozgrywki – survival. Tryb ten powinien przypaść do gustu bardziej wymagającym graczom, gdyż jego poziom trudności i tempo akcji stoją na zdecydowanie wyższym poziomie niż w podstawce. Oprawa Starry Nuts stoi na dobrym poziomie. Prosta i czytelna grafika 2D spisuje się w tego typu produkcjach bardzo dobrze i tak jest również w tym przypadku. Złego słowa nie mogę powiedzieć także o sterowaniu – wystarczy kilka sekund by załapać, w czym rzecz i posługiwać się procą jak stary wyjadacz. Szczególnie dobrze gra sprawuje się na smartfonie, gdyż można bezproblemowo obsługiwać ją za pomocą jednego kciuka. Tytuł dostępny jest na urządzenia z systemami: iOS (wersja uniwersalna) oraz Android. 