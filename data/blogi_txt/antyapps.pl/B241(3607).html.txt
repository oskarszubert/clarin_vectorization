16.08.2013 Wczoraj recenzowałem nie do końca udany runner z elementami japońskiego erpega, dlatego dzisiaj dla zachowania równowagi o wiele lepszy tytuł z tego samego gatunku. Tym razem przenosimy się do świata amerykańskich farmerów, muzyki country i szalonych krów. Run Cow Run to dynamiczna gra pełna humoru, redneckowego klimatu i przyjemnego dla ucha soundtracku w stylu country. Grę rozpoczynamy od prostego tutorialu, który jest tak naprawdę zbędny, ponieważ wszystko, co będziemy musieli robić to skakać, ślizgać się i używać najróżniejszych power-upów, które opóźnią farmera goniącego naszą krowę traktorem lub pozwolą nam pokonać przeszkody znajdujące się na naszej drodze. Wraz z rozwojem gry przyjdzie nam zmagać się z coraz trudniejszymi kombinacjami przeszkód, a także z coraz szybciej pędzącym za nami farmerem, który przez całą zabawę „siedzi nam na ogonie”.  Podczas pogoni naszym zadaniem będzie wykonywanie najróżniejszych zadań. Między innymi ratowanie innych zwierząt i zaganianie ich do bezpiecznego miejsca, pokonywanie określonej odległości lub… uśmiercenie naszej krowy w określony sposób. Cóż, twórcy gry to ludzie obdarzeni dosyć czarnym poczuciem humoru, jednak w dobrej wierze pamiętali o tym, aby na początku gry umieścić informację o tym, że „krowy nie są jedzeniem”. Dobre i to.  Wraz z rozwojem naszego zwierzaka zdobywamy monety, za które możemy dokupić dodatkowe „moce” takie jak np. wylewanie mleka w kierunku goniącego nas farmera lub booster pozwalający naszej krowie przebijać się przez spotkane na naszej drodze przeszkody. Grze towarzyszy naprawdę spójny klimat, który sprawia, że Run Cow Run, mimo dużej prostoty, szybko się nie nudzi. Wyniki naszych „krowich biegów” możemy udostępnić w wybranych serwisach społecznościowych, co jest już właściwie standardem wśród gier mobilnych. Jeśli miałbym się do czegoś przyczepić, to nie miałbym nic przeciwko temu, żeby reklamy podczas wizyt w menu gry pojawiały się nieco rzadziej. Rozumiem jednak, że w przypadku darmowych pozycji jest to mimo wszystko nieuniknione. Run Cow Run nie jest może pozycją, która zatrzyma nas przy sobie na wiele godzin, jednak jako rozrywka na zabicie nudy i chwili wolnego czasu powinna sprawdzić się świetnie. Rozgrywka, mimo swojej prostoty, jest bardzo dynamiczna, dzięki czemu nie ma tu miejsca na zastój i momenty, w których nic się nie dzieje. W grę zagrają zarówno użytkownicy urządzeń z systemem Android, jak również posiadacze tabletów i smartfonów od Apple i Windows Phone. 