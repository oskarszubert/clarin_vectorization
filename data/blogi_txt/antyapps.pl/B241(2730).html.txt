28.10.2013 Rynek mobilnych programów nie przestaje mnie zdumiewać. Co jakiś czas trafiam na projekt, który wydaje mi się zupełnie chybionym i niepotrzebnym, bo przecież te same rzeczy można zrobić w dziesiątkach innych aplikacji. Po bliższym oglądzie okazuje się jednak, że to wcale nie jest takie głupie jak mogłoby się na początku wydawać, a gdy zaglądam do bazy użytkowników przecieram oczy na widok wielu aktywnych wpisów. Oczywiście nie z taką dynamiką i na taką skalę jak najwięksi gracze na rynku, ale Notegraphy polotu odmówić nie mogę. O co w tym wszystkim chodzi? Już tłumaczę! Pierwsze wrażenie było dość mieszane. Po utworzeniu konta automatycznie otworzył się samouczek który… nie działał. Nie wróżyło to najlepiej, ale na szczęście z całą resztą już problemów nie miałem, a aplikacja jest na tyle przejrzysta, że nie napotkałem też najmniejszych problemów z jej obsługą. Wystarczyła dosłownie chwila. Okazuje się, że ktoś wpadł na tak szalony pomysł, by stworzyć projekt pozwalający na wykonywanie prostą metodą efektownych napisów. Jednak aplikacja, w przeciwieństwie do na przykład Over, nie służy do ozdabiania fotografii, a skupia się na podawaniu w ładnej typograficznie, atrakcyjnej dla oka, formie wklepanych przez nas tekstów. Tymi następnie możemy podzielić się z innymi użytkownikami programu, a także automatycznie zamieścić wpis w najpopularniejszych serwisach społecznościowych. Jak już wspominałem, Notegraphy samo w sobie jest również platformą. Możemy przeglądać wpisy innych, komentować je, a także dawać im etykietę działającą na zasadzie facebookowych lajków.  Samo dodawanie „notatek” jest banalnie proste. Wystarczy kliknąć na odpowiednią ikonkę, wprowadzić tekst, wybrać jedną z kilkunastu proponowanych stylizacji i gotowe. Przed publikacją możemy je okrasić autorskim opisem, jednak nie jest to konieczność, i posłać dalej. Dla wszystkich którzy chcieliby stworzyć bazę ostylowanych tekstów jedynie dla własnych potrzeb mam dobrą wiadomość, grafiki mogą być opatrzone tagiem prywatnych i wówczas tylko my będziemy mieli do nich wgląd. Opcjonalnie możemy je również zapisać w pamięci naszego urządzenia, by podzielić się nimi tam, gdzie nam się żywnie podoba :-). Bardzo dziwna idea, ale niemal idealne wykonanie (no, pomijając sprawę wspomnianego samouczka) i prężna społeczność działa na korzyść programu. Nie wiem czy Notegraphy ma szansę trafić do szerszego grona i zdobyć większą popularność, ale sam trzymam za projekt mocno kciuki. Aplikacja w wersji uniwersalnej dostępna jest w AppStorze za darmo. 