25.12.2011 The Sims to kultowa już seria, która na przestrzeni lat nie tylko ewoluowała, ale także została przeniesiona na liczne platformy, w tym konsole i smartfony. Jak z tą wersją na Androida? Klimat poczują jedynie miłośnicy serii. Jak w to się gra? The Sims to tak popularna seria, że chyba nie muszę tłumaczyć zasad, jakimi rządzi się ta gra. Trzeba natomiast wspomnieć o ograniczeniach. Wiadomo, że smartfon to nie tak rozbudowane urządzenie jak komputer czy konsola, dlatego tytuł na tę platformę musi zostać uproszczony. Pytanie jak bardzo. Bardzo. Moim zdaniem za dużo jak na zwykłego gracza. W grze możemy stworzyć swojego własnego Sima w oparciu o poszczególne elementy. Może on mieć różną karnację, fryzurę czy ubrania. Kombinacji nie jest jednak wcale aż tak dużo, więc w tej kwestii nie mamy wcale wielkiej możliwości personalizacji. Podczas tworzenia Sima możemy także wybrać jego pięć dominujących cech. Świat w mobilnych Simsach jest trójwymiarowy. To prawda. Jednak wprowadzono tu sporo uproszczeń. Do widoku miasteczka, które swoją drogą wcale nie jest takie duże, przechodzimy z naszego mieszkania poprzez wybranie mapy. Następnie musimy odczekać swoje, aby widok miasta się załadował. Samo miasto to owszem – trójwymiarowe modele budynków, jednak praktycznie nic poza tym. Nawet nasz Sim został uproszczony. Porusza się liniami prostymi bez nałożonej tekstury, wyglądając jak duch – widać tylko obramowanie postaci. Ciekawym dodatkiem wzbogacającym rozgrywkę są cele. Podczas gry nasz Sim zgłasza różne życzenia, pozwalające osiągnąć jego potencjał. Mamy możliwość zdecydowania, które cele zatwierdzimy i podczas gry będziemy do nich dążyć. Łatwy sposób na uatrakcyjnienie ograniczonej rozgrywki. Same wskaźniki zadowolenia również zostały uproszczone do czterech – jedzenia, spania, higieny i toalety. Poza tym działają one raczej w formie binarnej, to jest albo Sim jest w tej kwestii zaspokojony, albo nie. Nie to co wskaźniki znane z wersji na komputery czy konsole. Czy warto? Uważam, że Simsy w wersji mobilnej nie mają racji bytu dla statystycznego gracza. Zbyt duża liczba ograniczeń sprawia, że granie w tę grę nie sprawia wcale dużej frajdy. The Sims 3 na Androida spodoba się jednak pewnie miłośnikom serii, którzy docenią sam fakt, że ich ulubiona gra dostępna jest również na smartfony.  Gra dostępna jest w Android Markecie za 10 złotych z groszami. Istnieje także wersja na iOS.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 