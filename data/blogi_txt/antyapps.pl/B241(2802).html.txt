30.07.2013 Obecnie już nie mam za wiele wspólnego z muzyką — no, oczywiście poza codziennym odsłuchiwaniem ulubionych playlist w Spotify. Aplikacje do strojenia instrumentów są mi obce i nie miałbym nawet jak porządnie przetestować, czy nie robią mnie w bambuko — bo najzwyczajniej w świecie się na tym nie znam. Ale Ocarina 2 od Smule to coś więcej. To możliwość zamiany naszego iUrządzenia w tytułową okarynę, a przy tym nie zabrakło również elementów growych, by na dłużej utrzymać nas przy sobie. Dwójka w nazewnictwie aplikacji to nie przypadek — faktycznie, jest to sequel bardzo ciepło przyjętego programu, który zadebiutował na iPhonie już w 2008 roku. I jak na porządny sequel przystało, mamy tutaj definicję „więcej, lepiej, ładniej”. Ocarina 2 także pozwoli nam zamienić nasze urządzenie w magiczny instrument muzyczny, ale przy okazji nie jesteśmy wpychani automatycznie na głęboką wodę — przy każdej z piosenek jest tutorial, do którego zawsze możemy zajrzeć i dowiedzieć się / przypomnieć sobie o co w tym wszystkim chodzi. Następnie wystarczy już wybrać kawałek który chcielibyśmy odegrać i możemy się zabrać do akcji.  A gramy w Ocarine dmuchając w mikrofon iUrządzenia oraz trzymając w różnych konfiguracjach cztery znajdujące się na ekranie przyciski. Teraz potrzebne nam już tylko dobre poczucie rytmu, zręczne palce oraz dużo powietrza w płucach — możemy wygrać któryś z przygotowanych utworów gdzie podawane są chwyty, albo skorzystać z opcji free play, w której dostajemy instrument w nasze ręce i możemy z nim zrobić co się żywnie podoba. Ćwiczyć, improwizować, co nam tylko w duszy gra! No i właśnie, trochę o przygotowanych utworach. Po zainstalowaniu Ocarina 2, dostajemy za darmo pięć darmowych piosenek. W sumie jest ich blisko 150, by uzyskać do nich dostęp przyjdzie nam jednak w dużej mierze sypnąć grosza. Jednak wcześniej musimy stworzyć konto / zalogować się w Smule — bez tego nic nie zrobimy. Gra posiada ciekawy system śledzenia naszego progresu, no i oczywiście nie mogło również zabraknąć systemu osiągnięć. Puryści mogą zaś w opcjach trochę podrasować swój instrument, a także ręcznie dostosować czułość mikrofonu czy głośność akompaniamentu. Na wirtualnych pianinach grałem już wielokrotnie, ale dmuchanie w mikrofon i wciskanie przycisków na ekranie? Wielki szacunek za świetne wykorzystanie możliwości sprzętowych! Jeżeli chcielibyście poćwiczyć swoje umiejętności, albo po prostu sprawdzić co się z czym je, to Ocarina 2 dostępna jest w AppStorze w wersji uniwersalnej. Do niedawna trzeba było zapłacić za nią 3$, ale od kilkunastu dni dostępna jest za darmo — nie wiem czy to już na zawsze, także bezpieczniej będzie się pospieszyć :) 