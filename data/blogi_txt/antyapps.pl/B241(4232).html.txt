14.03.2013 Mimo że Watykan wciąż ogłasza wybór nowego papieża przy pomocy białego dymu i prawdopodobnie próżno liczyć, że kardynałowie w przyszłości wykorzystają w tym celu jedynie serwis Twitter, to nie można odmówić im pójścia z duchem czasu na innych płaszczyznach. The Pope App to aplikacja opierająca się na serwisie news.va, dzięki której dowiemy się wszystkiego, co związane z nową głową kościoła i tym, co dzieje się aktualnie w stolicy apostolskiej. Po uruchomieniu aplikacji naszym oczom ukazuje się pulpit, na którego tle co jakiś czas zmieniają się zdjęcia z Watykanu. Na dole umieszczony jest przycisk Follow the Pope live, który na bieżąco podaje gdzie i o której godzinie będziemy mogli spotkać papieża na żywo. O danej porze informacja ta zmienia się na przycisk PLAY, jednak z żadnego urządzenia, na którym testowałem aplikację, nie udało mi się uruchomić domniemanej transmisji na żywo. Ekran robił się po prostu czarny i nic się nie działo.  Wróćmy jednak do menu głównego, które otwieramy żółtym przyciskiem znajdującym się na górze pulpitu. Poza pozycją Live, która jest odnośnikiem do wspomnianych już transmisji na żywo, mamy dostęp do zakładek takich jak News i Events. Dzięki nim możemy sprawdzić bieżące wydarzenia, jakie mają miejsce w Watykanie lub po prostu przeczytać aktualne artykuły związane z pontyfikatem papieża. Kolejna zakładka zatytułowana From the Pope to nic innego jak kalendarz, w którym możemy sprawdzić kiedy i gdzie głowa kościoła wygaszać będzie homilie, udzielać audiencji, czy prowadzić modlitwy. Twórcy aplikacji nie zapomnieli również o działach multimedialnych. Są one stale aktualizowane i już dziś w zakładce Images i Video można było obejrzeć wiele fotografii i filmików z wczorajszej uroczystości, gdzie po raz pierwszy nowy papież pojawił się na Placu Świętego Piotra. Aplikacja umożliwia także „zajrzenie” do Watykanu przez rozmieszczone w różnych miejscach kamery internetowe. Tu jednak aktualizacje zupełnie kuleją i ostatnio odświeżany obraz pochodzi z poprzedniego tygodnia. Ostatnią dostępną w menu zakładką jest +Vaticano, czyli zbiór przydatnych linków takich jak papieski Twitter, Watykańskie Radio czy inne serwisy związane ze Stolicą Apostolską. Aplikacja o jakże wdzięcznej nazwie The Pope App to ciekawe przedsięwzięcie i niezastąpiony przewodnik dla wszystkich pielgrzymów wybierających się do Watykanu. Niestety jest ona jeszcze w dużym stopniu niedopracowana. Zakładki ładują się dość wolno, a sam program potrafi się nieraz zawiesić. Miejmy nadzieję, ze twórcy aplikacji staną na wysokości zadania i wraz z wyborem nowego papieża i wzrostem zainteresowania Stolicą Piotrową udoskonalą aplikację, która ma naprawdę duży potencjał. Dostępna również na iOS. 