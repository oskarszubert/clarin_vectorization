13.09.2012 W świecie aplikacji mobilnych wszystko jest możliwe (ach, jakże patetycznie to zabrzmiało). Od rewelacyjnych produkcji mających dziesiątki jak nie setki milinów użytkowników, po produkcje, które nawet kijem strach ruszyć. Wszystko zależy od pomysłu i jego realizacji. Czasami zdarzają się aplikacje, które mają dobry pomysł, ale przesadzono z formą jego wykonania. Taki jest Tweetgrid. Aplikacja ta realizuje ciekawą funkcję, ale forma tej aplikacji jest, przynajmniej dla mnie, dość nieczytelna. Oczywiście taka nawigacja może się podobać, zwłaszcza, że jest zrobiona całkiem dobrze i wygląda to dość efektywnie, ale według mnie, ginie w tym cały sens tej aplikacji. Zacznijmy jednak od początku. Tweetgrid to prosta w działaniu aplikacja z nietuzinkową nawigacją. Po pierwsze musimy połączyć ją z naszym kontem na Twitterze. Po co? Właściwie w tym momencie, to nie ma większego sensu, bo aplikacja ma służyć do wyszukiwania tweetów na podstawie haseł, które wpisujemy w formularz. Jednak w przyszłości będzie można to ograniczyć tylko do naszego profilu. Tak czy owak, jak wspomniałem wyżej, wpisujemy szukane hasło, a aplikacja wyszukuje wpisy mu odpowiadające.  I to jest bardzo fajne, gdyż w ten sposób Tweetgrid tworzy dla nas z Twittera niesamowitą bazę, którą możemy dość swobodnie przeszukiwać. Problem jest, według mnie, w sposobie wyświetlania wyników. Otóż wyniki ukrywają się pod obrazkami przedstawiającymi zdjęcia profilowe użytkowników (tak to wygląda), od których pochodzą tweety. Siatka zdjęć pokrywa cały widok, a same wyniki nieustannie się zmieniają (wygląda to jak w Windows Phone). Aby przeczytać tweeta musimy kliknąć w dany obrazek. Gdzie widzę problem? Przede wszystkim w szybkości przepływu wpisów. Wprawdzie możemy to ograniczyć w ustawieniach aplikacji (ukrytych po lewej stronie), ale powinna, według mnie, być możliwość zamrożenia tego i ręcznego aktualizowania wyników. Drugą kwestią jest ukrycie tweetów za obrazkami. Twórcy aplikacji wymagają ode mnie, abym zdecydował po zdjęciu o tym, którego tweeta chcę przeczytać. Według mnie to nie ma najmniejszego sensu i utrudnia przeglądanie wyników. O tym, że aplikacja ma problemy z płynnością nawet nie wspomnę. Tweetgrid może się podobać, to pewne. Jest to atrakcyjna wizualnie aplikacja. Poza tym, jeżeli ktoś chce znaleźć jakieś informacje poprzez Twittera, to aplikacja może w tym pomóc. Ale według mnie twórcy zbytnio skupili się na wyglądzie aplikacji i gdzieś pogubili się przy budowaniu interfejsu, który byłby przyjazny dla użytkownika i przy okazji użyteczny. Ocena: 3 