29.05.2012 Ceny paliw idą wciąż w górę. Nic dziwnego, że klienci zwracają uwagę na różnice rzędu kilku groszy na litrze. W przypadku tankowania raz na jakiś czas kierowca chętnie przejedzie się do stacji benzynowej położonej kilometr czy dwa kilometry dalej, jeśli tylko przyniesie to oszczędność. Skąd jednak wiedzieć, gdzie znajdziemy najniższe ceny benzyny? Właśnie z aplikacji Moje Paliwo. Aplikacja jest całkiem świeża i liczba jej użytkowników nie jest zbyt duża. A to właśnie na użytkownikach opiera się ten program. To oni dodają informacje na temat cen na poszczególnych stacjach. Wygląda to zatem w ten sposób, iż jeżeli żaden z użytkowników nie doda do bazy danych aktualnej ceny na danej stacji, takowa widnieje na liście, ale ogołocona – z dopiskiem „badane”. Dlatego na początku ilość wyświetlanych informacji przez Moje Paliwo może być niewielka. Im więcej użytkowników, którzy dołożą swoją cegiełkę, tym bardziej wartościowa będzie aplikacja. Jedyne czego jej potrzeba, to właśnie ludzie dobrej woli, którzy tankując na swoich ulubionych stacjach, tudzież przejeżdżając obok dowolnej, dodadzą aktualną cenę w aplikacji. Reszta jest już gotowa. Sam program działa świetnie, opiera się na sygnale z GPS-a, a także jest prosty i wygodny w obsłudze. Dodatkowo dopracowany design sprawia, że do tej aplikacji aż chce się wracać. Mam nadzieję, że starania twórców zostaną docenione i baza użytkowników się powiększy. Ja co prawda nie jestem zmotoryzowany, ale jeśli Wy jesteście, to serdecznie zapraszam do pobierania tej aplikacji. Jest darmowa. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 