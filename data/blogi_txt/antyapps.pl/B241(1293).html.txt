09.01.2014 Marzyliście kiedyś by otworzyć swój własny browar? Przygotowywać własne receptury piwa, wprowadzać je na rynek, kosić wielkie koncerny wyszukanymi lokalnymi przysmakami? Właśnie jest ku temu okazja. Fiz: Brewery Management Game to, jak sama nazwa wskazuje, gra o zarządzaniu własnym browarem. Czy utrzymana w 16-bitowej konwencji produkcja mobilna jest w stanie w pełni oddać walory tego zajęcia? Uwielbiam rozbudowane gry ekonomiczne, w których skomplikowany gameplay wymaga logicznego myślenia, kojarzenia faktów i zaradności. Tym samym drażnią mnie produkcje, które aspirują do miana ekonomicznych, a w rezultacie nie dają od siebie dostatecznie dużo spłycając rozgrywkę do schematycznych i prostych czynności. Niestety na tę przypadłość cierpi wiele gier mobilnych, gdzie przystępność i prostota są receptą na sukces wśród użytkowników mainstreamowych.  Okazuje się, że Fiz jest na tym tle ciekawym wyjątkiem. Grę napakowano masą elementów, które mają w dość wysokim stopniu odzwierciedlać to, co dzieje się w browarach w rzeczywistości. Oczywiście nie oznacza to, że będziemy tygodniami tworzyli jedną beczułkę piwa, walczyli o uprawnienia i koncesje oraz użerali się z fiskusem. Niemniej produkcja potrafi przytłoczyć liczbą możliwości. Twórcy zapewniają, że główna kampania zajmie nam ok. 20 godzin. Mało tego, po jej ukończeniu możemy przystąpić go trybu „New Game+”, który jest bardziej losowy i przez to trudniejszy. Na czym polega zabawa? Musimy sprawnie zarządzać budżetem, zatrudniać pracowników, a następnie przydzielać go do konkretnych zadań. Zanim jednak wyznaczymy im role, niezbędnym jest opracowanie przepisu. Im lepsza receptura i wykwalifikowana kadra, tym lepszy trunek powstanie. Następnym celem jest oczywiście sprzedaż, co przyniesie nam pieniądze na nowych pracowników i lepszą infrastrukturę.  Twórcy chętnie chwalą się liczbami. W Fiz znajdziemy ponad 20 różnych pracowników, 60 przepisów do odkrycia i tyle samo losowych zdarzeń i wyzwań. Nasze piwo może trafić natomiast do jednego z 25 punktów sprzedaży. Na brak zróżnicowania na pewno narzekać nie możemy. Fiz to produkcja utrzymana w stylu 16-bitowców. Ta retro oprawa fajnie wpisuje się w konwencję i szczerze mówiąc, nawet mi odpowiada. Gra jest przez to przystępna w odbiorze i może skutecznie trafić również do posiadaczy słabszych smartfonów. Poszczególne ekrany może nie są najlepiej zaprojektowane, ale za to bardzo spójne z oprawą graficzną przez co czujemy się, jakbyśmy odkurzyli starą konsolę.  Twórcy Fiz podczas prac nad swoją grą czerpali inspiracje z takich produkcji, jak Game Dev Story. Pozwoliło to im stworzyć naprawdę wartościowy i ciekawy tytuł, który z pewnością przykuje do ekranu na długie godziny miłośników tego gatunku oraz fanów dobrego piwa. 