08.03.2013 Przemiłe kreatury skrywające się pod pseudonimem artystycznym Adorables, mają bardzo odpowiedzialną pracę. Ich zadaniem jest tworzenie przepięknych zorzy polarnych. Niestety życie lubi płatać figle i straciły one swoją, jakże ważną, umiejętność latania. Naszym zadaniem jest, oczywiście, pomóc im, by na niebie znów rozbłysły piękne zorze. Jak? Operując światłem i odbijając nasze urocze istotki od porozstawianych po planszach obiektów. Mechanika zabawy nie jest skomplikowana, jednak wymaga chwili przyzwyczajenia. Światło wypuszczamy dotykając ekranu — pojawia się zawsze na wysokości miejsca, gdzie jest nasz palec. Pozwala ono wzbić się bohaterowi wyżej, zaś nawigację już w powietrzu zapewniamy dzięki akcelerometrowi — wychylając telefon lub tablet wskazujemy kierunek, w którym ma udać się stworek. Musimy wówczas odbijać się od obiektów porozrzucanych po całej planszy, uwalniając kolejne kolory, a pomiędzy nimi zbierając również bonusowe tęcze. Na wykonanie zadania mamy określony czas — na szczęście na mapach zdarzają się również dodatki w postaci zegarów, gwarantujących nam dodatkowych kilkanaście sekund. Zabawa to przyjemna i wciągająca, jednak sam potrzebowałem dłuższej chwili by wyczuć tamtejszą fizykę i przyzwyczaić się do sterowania. Nie zmienia to jednak faktu, że The Adorables jest znakomitą produkcją wypełnioną po brzegi wyzwaniami i levelami, po których coraz trudniej jest nawigować, a czas topnieje jeszcze szybciej. Wszystko to skąpane zostało w wyśmienitej oprawie audiowizualnej. Gra została dopracowana w najdrobniejszych szczegółach, także grzechem byłoby nie dać jej szansy. Wiele osób porównuje The Adorables do kultowego Peggle. Przyznam, że w życiu bym tych dwóch gier nie zestawił — bliżej jej do specyficznego „pinballa” czy Pachinko — choć to również nie jest to, bo mamy kontrolę nad „kulką”. Ale nie o porównania tu chodzi, a porządną produkcję, którą możecie pobrać za darmo zarówno na iOS jak i Androida. 