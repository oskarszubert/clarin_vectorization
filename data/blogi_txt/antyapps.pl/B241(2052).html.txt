25.03.2013 Na fali popularności charyzmatycznych gwiazd kuchni takich jak Gordon Ramseay czy Magda Gessler, gotowanie stało się ostatnimi czasy bardzo modnym sposobem spędzania wolnego czasu. Kulinarne blogi robią zawrotną karierę w sieci, a prasa o gotowaniu nabiera lifestylowego charakteru, który łącząc design i kuchnię odbiega od stereotypowego postrzegania książek kucharskich. Pojawianie się wyjątkowo ciekawych aplikacji związanych z kulinariami musiało być naturalnym następstwem tego szaleństwa. Jeśli nie jest wam obcy język angielski i szukacie nowych kuchennych inspiracji, to Must-Have Recipies od magazynu Better Homes and Gardens powinna stać się pozycją obowiązkową w waszych smartfonach. Aplikacja wyróżnia się naprawdę przemyślaną i elegancką szatą graficzną. Mimo ogromnych zasobów poruszamy się po niej wyjątkowo intuicyjnie i łatwo. Przepisy podzielone są na kategorie, a dodatkowym atutem jest zastosowanie filtrów, które ułatwią nam odnalezienie konkretnych potraw z uwzględnieniem ich charakterystyki (np. danie do 5 składników albo wariant dietetyczny). Każdy z przepisów możemy dodać na listę naszych ulubionych albo udostępnić  znajomym za pomocą wybranego serwisu społecznościowego. Bardzo przydatną funkcją jest lista zakupów, dzięki której nie potrzebujemy dodatkowej aplikacji, aby będąc w sklepie móc zaznaczyć produkty, których nam brakuje. Nie zapomniano także o minutniku, co po raz kolejny pozwala obyć się bez dodatkowej apki.  Same przepisy opisane są w wyjątkowo przystępny sposób. Nie pominięto też informacji dotyczących czasu przygotowania potraw, liczby osób przewidzianych w późniejszej konsumpcji dania, jak również temperatur, w jakich potrawy należy przygotowywać. Wszystko opatrzone jest smakowitymi ilustracjami, prezentującymi wybrane dania w pełnej okazałości. Poza samymi przepisami twórcy magazynu oddali w nasze ręce ciekawy dział ze sztuczkami, które możemy wykorzystać w naszej kuchni. Entuzjaści gotowania na pewno znajdą tu wiele praktycznych porad, jakie do tej pory znały jedynie nasze babcie. Jeśli będzie wam mało za 99 centów możecie dokupić dodatkowe działy, jeszcze bardziej rozszerzające waszą wirtualną książkę z przepisami.  Must Have Recipies jak sama nazwa wskazuje jest aplikacją, którą domorośli kucharze po prostu muszą zainstalować. Twórcy magazynu Better Homes and Gardens naprawdę się postarali, dlatego z czystym sumieniem polecam ją zarówno doświadczonym kucharzom, jak również początkującym adeptom sztuki gotowania. Aplikacja dostępna jest również na system iOS. 