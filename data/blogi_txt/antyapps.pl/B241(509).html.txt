01.01.2013 Gier „takich jak Wściekłe Ptaki” jest dużo. I nawet nie mam prawa napisać, że chodzi o klony popularnej, odwiecznej walki jaką prowadzą one z zielonymi świniami, bo zabawy fizyką to wśród gier wideo nic nowego. Tym razem o przyjemnej grze która zdobyła popularność w swojej flashowej wersji, a niedawno przywędrowała też na Androida oraz iOS, gdzie zdążyła już zebrać tysiące pozytywnych not — Blosics HD. Nie mamy tu żadnych skradzionych jaj czy innych chwytających za serce niby-fabuł — po prostu uderzamy piłkami w porozstawiane na platformach bloki i próbujemy dopiąć swego, pozbywając się każdego z nich. Bloki te są różnej wielkości i koloru — w zależności od ich odporności na nasze działania. Na szczęście my też do dyspozycji mamy więcej niż jedno narzędzie — w zależności od kalibru jaki jest potrzebny i specjalnych właściwości, które mogą się przydać. Przy każdej z piłek widzimy cenę jaką przyjdzie nam zapłacić za każdy rzut. Tymi możemy się cieszyć tak długo, jak starczy nam punktów — jednak w prawym górnym rogu cały czas widać jaki wynik jest potrzebny, jeżeli chcemy za nasze dokonania zostać nagrodzeni honorowymi trzema złotymi gwiazdkami. O ile na początku ich zdobycie nie powinno nikomu sprawić najmniejszych problemów, o tyle im dalej w las tym sytuacja się bardziej komplikuje, szczególnie, że zabawa nie ogranicza się już wówczas tylko na rzucaniu piłką, a przyjdzie nam dostosować się do otaczających nas praw natury — z których to dobrodziejstwa przyjdzie nam nieustannie korzystać.  W Blosics HD przygotowano świetny tutorial, który w kilku krokach zapoznaje nas z całą mechaniką gry i kilkoma sztuczkami, które mogą nam się przydać na starcie. Dalej zaś czeka na nas kilka różnorodnych światów, w których musimy odpowiednio rzucać i rozporządzać trzynastoma dostępnymi po drodze piłkami. Muzyka jest dość mdła, niespecjalnie wyróżnia się nawet przy dłuższych partiach spędzonych przy grze — ale może to i lepiej, wszyscy mamy w pamięci produkcje, po których kilku sekundach mamy ochotę wyłączyć ścieżkę dźwiękową i nigdy więcej do niej nie wracać… Standardowo darmowa wersja okraszona jest reklamami, których można się w ramach wewnątrzgrowych transakcji za niespełna 5 złotych lub 100 żetonów, podobne kwoty zresztą przyjdzie nam zapłacić w przypadku, gdybyśmy chcieli już na starcie zyskać dostęp do wszystkich piłek. Blosics dostępne jest zarówno na iOS jak i Androida. 