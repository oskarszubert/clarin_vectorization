31.12.2013 OneNote to jeden z najbardziej udanych produktów Microsoftu w ostatnim czasie. Jeden z programów pakietu biurowego Office rozrósł się do uniwersalnego i wieloplatformowego narzędzia do notowania, które może śmiało stawać w szranki z Evernote i mu podobnymi. Wersja OneNote’a dla Androida dotąd miała pewne braki, wśród których największym był chyba brak możliwości szybkiego tworzenia notatek z przeglądanych treści. Najnowsza aktualizacja to zmienia. Główną nowością w tej wersji OneNote jest integracja z systemowym mechanizmem udostępniania. Naprawdę trudno sobie wyobrazić, że aplikacja służąca do notowania do tej pory nie oferowała takich funkcji. Teraz za pomocą właściwie dwóch dotknięć ekranu możemy do OneNote przesłać znaleziony w sieci obrazek, adres strony www, film wideo czy jakąkolwiek inną treść, przy której system Android wyświetla przycisk udostępniania. To duże udogodnienie, które wreszcie nie zmusza nas do żmudnego kopiowania i przełączania się między aplikacjami.  Oczywiście na tym nowości się nie kończą. Bardzo fajnym pomysłem jest możliwość dodawania notatek oraz wybranych sekcji jako ikon do ekranu domowego Androida. Pojawiają się one wówczas na pulpicie zupełnie tak, jakby były odrębnymi aplikacjami i pozwalają nam szybko uzyskać dostęp do konkretnych treści. Działa to trochę tak, jak funkcja zapisywania linków do stron w nowej wersji Chrome. Twórcy zadbali też o nowy widżet. Przypomina on swoim wyglądem trochę analogiczne rozwiązania innych usług – wąski pasek z ikonkami pozwalającymi na szybkie dodanie zdjęcia, notatki głosowej lub tekstowej. Ciekawym dodatkiem jest jednak lista ostatnio otwieranych lub utworzonych notatek. Dzięki temu możemy stale mieć wgląd w bieżące sprawy. Tradycyjnie nowa wersja przyniosła za sobą również szereg usprawnień i poprawek. Przede wszystkim poprawiono współpracę aplikacji z ekranową klawiaturą, a także wprowadzono możliwość pracy w wielu oknach. Odnoszę też dość subiektywne wrażenie, że OneNote działa teraz szybciej, a także bardziej efektywnie synchronizuje notatki. OneNote na pewno wiele zyskał dzięki najnowszej aktualizacji. Microsoft w przeciwieństwie do Google’a nie zapomina o swoich użytkownikach korzystających z konkurencyjnej platformy mobilnej. Chwali się to gigantowi z Redmond. Mam nadzieję, że na tym nie poprzestanie i w dalszym ciągu będzie regularnie ulepszał oferowane aplikacje. 