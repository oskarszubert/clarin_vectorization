06.08.2013 Google Analytics to usługa, którą powinien znać każdy szanujący się posiadacz własnej strony www. Pozwala ona na monitorowanie ruchu, zbieranie statystyk i danych o odwiedzających. Google niedawno zaktualizował jej aplikację mobilną i okazało się, że jest ona o niebo wygodniejsza niż interfejs w przeglądarce. Nowa wersja aplikacji otrzymała odświeżony, bazujący na białych ramkach interfejs, który znacznie lepiej niż w poprzednich wersjach ilustruje statystyki naszej witryny. Na ekranie startowym znajdziemy zakres czasu, którego dotyczą wykresy. Możemy szybko zmienić daty, a także skorzystać z szybkich poleceń wywołujących dane z dziś, z wczoraj, z ubiegłego tygodnia lub miesiąca. Bez względu na to, który zakres wybierzemy, zobaczymy informację o aktualnie przebywających na stronie użytkownikach. Prócz tego twórcy umieścili tutaj listę odwiedzin z podziałem na kraje pochodzenia użytkowników oraz kołowy wykres przedstawiający źródła odwiedzin. Bardzo praktycznym rozwiązaniem jest również tabela z liczbą wyświetleń pokazująca o jakich godzinach ruch na stronie był największy. Ostatnim elementem jest wykres konwersji celu, który realizuje nasza witryna.   Z poziomu aplikacji możemy wyświetlać statystyki wszystkich podpiętych do naszego konta stron, do czego służy belka przy górnej krawędzi ekranu. Znajdziemy tam również przycisk aktywujący podręczne menu pozwalające na odświeżenie danych, wylogowanie oraz uzyskanie szczegółowych informacji o usłudze. Do dyspozycji oddano nam też wysuwane zza lewej krawędzi menu, z którego możemy przenieś się do ekranów z bardziej szczegółowymi informacjami. Umieszczono tutaj właściwie niemal wszystkie dane, które znajdziemy w wersji przeglądarkowej. Nic nie stoi zatem na przeszkodzie, by szczegółowo przeanalizować dane odwiedzających naszą witrynę, źródła odwiedzin, a także treści, które generują największy ruch. Trudno opisać to wszystko w tej krótkiej recenzji, a więc polecam samodzielną eksplorację. Będziecie zaskoczeni liczbą danych, które udało się tu upchać.   Aplikacja rzecz jasna bazuje na interfejsie Holo, co widać już na pierwszy rzut oka. Interfejs jest estetyczny i przejrzysty, a zastosowane wykresy znacznie uatrakcyjniają suche dane dotyczące naszej witryny. Program dobrze dostosowuje się też do tabletów, prezentując informacje w kilku kolumnach i nie tracąc tym samym na przejrzystości. Opinie na temat nowej wersji Google Analytics są dość podzielone, co widać po komentarzach w Google Pay. Mnie nowa odsłona zdecydowanie przypadła do gustu. Jest ładnie, przejrzyście, a przede wszystkim funkcjonalnie. Można narzekać, że twórcy nie umieścili tutaj jeszcze większej liczby funkcji z wersji webowej, ale myślę, że odbiłoby się to negatywnie na intuicyjności obsługi programu. Wraz z opisywanym nie tak dawno Google AdSense, jest to aplikacja typu „must have” dla wszystkich blogerów i posiadaczy własnych witryn internetowych. Logo: jxtgroup.com 