09.08.2012 Zwykle w aplikacjach do zarządzania zadaniami opartych na kalendarzu chodzi o to, aby zaplanować przyszłe dni, tygodnie i miesiące.  W końcu, jaki jest sens spoglądać na to, co robiło się wczoraj? Jednak zdarza się, że w niektórych przypadkach, to co robiliśmy w danym dniu, godzina po godzinie, ma znaczenie. I dla tych sytuacji powstała aplikacja AboutTime. AboutTime to prosta i nieszczególnie ładna aplikacja, której zadaniem jest gromadzenie informacji o naszej aktywności w danym dniu. Dostajemy więc widok kalendarza na dany dzień i na dni wcześniejsze. Konkretny dzień wyświetlany jest niezwykle dokładnie, bo aż co do kwadransu. Po co? Już tłumaczę. Twórcy aplikacji dedykują swój produkt przede wszystkim tym użytkownikom, którzy prowadzą małe firmy lub są freelancerami, lub po prostu do tych, którzy chcą dokładnie śledzić swój dzień, godzina po godzinie. W przypadku tych dwóch pierwszych kategorii użytkowników AboutTime może być wykorzystany w sytuacji, kiedy pracuje się na godziny i z nich się rozlicza. W takim przypadku dokładny czas pracy ma duże znaczenie. I właśnie pod tym kątem zbudowana jest aplikacja. Na widoku konkretnego dnia, przesuwając palcem, zaznaczamy godziny, w których pracowaliśmy. Następnie dodajemy opis tego, co robiliśmy. Jeżeli daną pracę wykonywaliśmy dla konkretnej firmy, możemy wpis przyporządkować danemu projektowi, w którym określamy jego nazwę, dla kogo jest robiony i która to już firma z kolei, dla której pracujemy. Po dodaniu tych informacji wpis pokazuje się w widoku naszego dnia. Możemy w niego wejść i wtedy aplikacja wyświetli nam wizytówkę z szczegółami wpisu, albo możemy wyeksportować cały dzień za pomocą maila.  I zasadniczo to wszystko, co możemy zrobić za pomocą tej aplikacji. Mało? Też tak uważam. W końcu prawie każdy manager zadań pozwala nam cofnąć się do poprzednich dni, więc po co aplikacja, która pokrywa tylko jedną funkcję? Jeszcze gdyby zostało to przedstawione w jakiś niebagatelny sposób, ale produkt ten ogranicza się do kilku prostych czynności.  Dodam jeszcze do tego, że design AboutTime nie wyróżnia się niczym szczególnym. Cóż, aplikacji, które próbują ograniczyć się do jednej prostej funkcji jest całe uniwersum. Nie oznacza to jednak, że tworzenie takich aplikacji nie ma sensu, bo jeżeli deweloper ma ciekawy pomysł na design, nawigację czy odmienną obsługę danej funkcji, to znajdzie użytkowników. AboutTime jednak do tego typu aplikacji się nie zalicza, jest zwyczajna aż do bólu i powiela wyeksploatowane rozwiązania. Jeżeli jednak widzicie w niej narzędzie, które może Wam się przydać, to aplikacja jest darmowa, więc pobierając ją pieniędzy nie ryzykujecie. Dla mnie nic szczególnego. Ocena: 3- 