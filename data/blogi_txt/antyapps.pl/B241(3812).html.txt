12.01.2012 Opcja przekształcania naszych zdjęć w coś bajecznego za pomocą kilku filtrów jest dość popularna na iOSie, ale mało jest aplikacji darmowych i tak przyjemnie prostych w użyciu, jak Snap   Sketch. Drugie miejsce w top 25 darmowych aplikacji na App Store o czymś świadczy.  Użycie Snap   Sketch to przysłowiowa bułka z masłem – ledwo, co odpalimy program to już stajemy przed wyborem czy chcemy zrobić zdjęcie czy może wybrać jakieś z katalogu z fotografiami. Szybka decyzja i już możemy oglądać szkic naszego obrazka, ale przed tym jeszcze jeden ważny wybór – ołówek, kredki czy węgiel, czyli jakimi narzędziami chcemy dokonać naszej przeróbki. Na tym w zasadzie nasza praca się kończy, bo po chwili mamy już gotowy szkic, który możemy zapisać do biblioteki, wysłać mailem albo bezpośrednio na facebooka. Jeśli jednak czujemy, że nie wszystko jest tak doskonałe jakbyśmy chcieli to mamy jeszcze kilka prostych parametrów do edycji. W zależności od wyboru efektu mamy opcję zmiany grubości kreski, kontrastu, kolorystyki (czerń/biel, kolor oraz sepię) oraz zakolorowania przestrzeni (w kredkach).    Efekty, jakie udaje się uzyskiwać są naprawdę zadowalające, a przy pomocy wspomnianych suwaków możemy jeszcze odrobinkę poprawić sam obraz. Oczywiście wprawne oko od razu rozpozna, że to dzieło elektroniki – czuć tu po prostu pewną syntetyczność, ale mimo wszystko obrazki robią wrażenie.  Czy warto? Aplikacja jest darmowa i naprawdę banalnie prosta w użyciu, a zdjęcia można całkiem nieźle przetworzyć. Czasem chciałoby się móc popracować jeszcze nad poszczególnymi elementami konkretnej fotografii, ale to już cena, jaką musimy zapłacić za prostotę użytkowania. Jeśli jednak lubicie zabawy takimi efektami to warto pobrać i spróbować, może akurat wyjdzie Wam małe arcydzieło, którym będziecie się chwalić przed rodziną. Link do aplikacji. 