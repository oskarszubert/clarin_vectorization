20.06.2012 Różnorakich menadżerów zadań znajdziemy w AppStore całe mnóstwo. Najczęściej są to bardzo rozbudowane programy oferujące cały szereg często zbędnych zakładek i opcji. Takie przeładowanie funkcjami utrudnia korzystanie z aplikacji, a niekiedy wręcz zniechęca do uruchamiania z cyfrowego organizera. Na szczęście dla osób, które nie przepadają za nadmiarem skomplikowania w aplikacjach, które w gruncie rzeczy powinny być jak najprostsze istnieje rozwiązanie. Jest nim program firmy Partixel stworzony dla użytkowników potrzebujących jak najprostszej mobilnej aplikacji, która w odpowiednim momencie poinformuje ich o zbliżającym się spotkaniu lub konferencji.  TimeSpan to łatwy w obsłudze i nieprzeładowany funkcjonalnościami minimalistyczny menadżer zadań przeznaczony na urządzenia z systemem iOS. Program jest uniwersalny – obsługuje zarówno iPhone’a jak i iPad’a. Twórcy na pierwszym miejscu postawili przejrzystość i intuicyjność obsługi. To widać na każdym kroku w czasie korzystania z aplikacji.  Podstawową funkcjonalnością TimeSpan jest informowanie użytkownika o czasie, jaki pozostał do zaplanowanego zawczasu wydarzenia. Program podaje na ekranie liczbę dni, godzin, minut i sekund pozostałą do wyznaczonej „godziny zero”. Taki system prezentacji upływającego czasu, prócz roli informacyjnej działa na użytkownika aplikacji bardzo mobilizująco. W opcjach programu mamy możliwość ustawienia powtarzalności zdarzenia oraz przypomnienia dźwiękowego. Wraz z ostatnia aktualizacją TimeSpan otrzymaliśmy również pełną integrację z iOS-owym kalendarzem oraz możliwość przypisania odrębnych kolorów do poszczególnych wydarzeń.  Twórcy programu pomyśleli także o możliwości wyświetlania powiadomienia o zbliżającym się wydarzeniu w postaci niewielkiej liczby na ikonie aplikacji (screen powyżej). TimeSpan z pewnością nie jest aplikacją dla każdego. Osoby potrzebujące rozbudowanego organizera czy menadżera zadań nie będą zapewne zadowolone z uproszczonej do minimum funkcjonalności. Zwolennicy minimalizmu powinni byc natomiast zachwyceni – oto otrzymują niedrogie narzędzie pozwalające na zarządzanie czasem w bardzo intuicyjny sposób. 