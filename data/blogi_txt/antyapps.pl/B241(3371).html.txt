14.11.2013 Zapewne każdy z Was przynajmniej raz miał potrzebę błyskawicznego przesłania pewnych danych między smartfonem/tabletem a komputerem. W tym celu stosowaliśmy różne metody. najpopularniejszą jest oczywiście kabelek. Czasem można było wykorzystać Dropboksa, a w przypadku linków czy notatek najskuteczniejszy okazywał się mail wysyłany do… siebie. Pushbullet z tym kończy. Odtąd przesyłanie danych między przeglądarką a gadżetem ma być banalnie proste. Czyżby? Pushbullet nie jest nowym rozwiązaniem. Historia tej aplikacji sięga kilka(naście) miesięcy wstecz. Dziś jest już ona całkiem rozbudowanym produktem z możliwością wysyłania danych w dwóch kierunkach, a nawet synchronizacji powiadomień między przeglądarką a naszym urządzeniem mobilnym. Na całość składają się rozszerzenia dla przeglądarek (Chrome i Firefox) oraz oczywiście aplikacja mobilna. Konieczne jest przy tym posiadanie konta Google, do którego podpinamy całość.  Za pomocą Pushbullet możemy wysyłać praktycznie wszystko – począwszy od linków, przez obrazy, notatki, a na plikach skończywszy. Podstawową zaletą tego rozwiązania ma być prostota. Raz wysłany plik błyskawicznie pojawia się tam, gdzie go zaadresowaliśmy i nie musimy się gimnastykować, żeby go wykorzystać. Nic nie stoi na przeszkodzie, by przed wyjściem z domu puścić na smartfona link do artykułu, którego nie doczytaliśmy i dokończyć lekturę w tramwaju, albo przygotować listę zakupów lub adres, pod którym musimy się stawić. Możliwości są bardzo duże.   Aplikacja ma bardzo przyjazny, bazujący na Holo UI interfejs. We znaki daje się tutaj charakterystyczna zieleń, która jest wiodącym kolorem identyfikacji wizualnej Pushbullet. Do programu możemy podpiąć wiele kont Google, ale nic nie stoi na przeszkodzie, by przesyłać wybrane treści osobom z naszej listy kontaktów. Wówczas zostaną one zaproszone do korzystania z Pushbullet, co pozwoli nam w przyszłości wzajemnie szybko dzielić się danymi. To fajny sposób na stworzenie sprawnie działającego systemu komunikacji w grupie. Nie można też zapominać o efektywnym systemie synchronizowania powiadomień ze smartfona z Chrome, dzięki czemu nie musimy chwytać za telefon za każdym razem, gdy otrzymujemy SMS-a czy inną wiadomość.   Dużą zaletą Pushbullet jest na pewno to, że możemy z niego korzystać całkowicie za darmo. Trudno powiedzieć, jak długo będzie trwała ta idylla, choć pewnie twórcy w przyszłości nie ograniczą dotychczasowych użytkowników, tylko wprowadzą dodatkowe funkcje premium, za które będzie trzeba dopłacić. Byłoby to najuczciwszym rozwiązaniem. Pushbullet to bardzo ciekawe rozwiązanie, które warto wypróbować – szczególnie, gdy dysponujemy kilkoma urządzeniami z Androidem. Przesyłanie treści między nimi nigdy nie było prostsze, co niewątpliwie stanowi największy atut tej aplikacji. 