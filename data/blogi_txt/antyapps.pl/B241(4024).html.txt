19.02.2013 Stylapps należy do grupy aplikacji, których zadaniem jest ułatwienie użytkownikowi znalezienia konkretnych programów w AppStore. Aplikacja nie jest jednak typowym katalogiem jakich wiele w markecie z mobilnymi aplikacjami przeznaczonymi na urządzenia z logo nadgryzionego jabłka. Do Stylapps trafiły bowiem wyłącznie propozycje, które obok ciekawych funkcjonalności prezentują unikalny i niezwykle estetyczny design. Aplikacją powinny zainteresować się przede wszystkim osoby, które dużą wagę przywiązują do wyglądu programów instalowanych na tablecie Apple’a (program jest przeznaczony jedynie na iPad’a).  Twórcy Stylapps zadbali o to, by ich program prezentował się możliwie jak najbardziej estetycznie. Bez wahania mogę stwierdzić, że jest to najlepiej wyglądający katalog aplikacji, jaki widziałem na iPadzie. Na każdym ekranie jaki przyjdzie nam odwiedzić widoczne są (w postaci zrzutów ekranu) cztery propozycje. Po kliknięciu w wybraną naszym oczom ukazuje się rozwijane menu boczne, w którym obok opisu funkcjonalności zaznaczonego programu prezentowane są screeny. Z tego miejsca bez problemu przeniesiemy się do AppStore lub na stronę internetową producenta oglądanej aplikacji. Możemy skorzystać również z możliwości wysłania maila z opisem wybranego programu lub udostępnienia tegoż opisu na jednym z najpopularniejszych portali społecznościowych. Katalog Stylapps możemy przeglądać w całości lub wspomagając się kategoriami. Istnieje także możliwość przeszukania go pod kątem wybranych słów kluczowych.  Niestety, choć graficy i projektanci Stylapps spisali się na medal, nie można tego samego powiedzieć o osobach odpowiedzialnych za optymalizację aplikacji. Mimo szybkiego łącza internetowego ładowanie poszczególnych grafik trwa niekiedy w nieskończoność. Stylapps potrafi być też kapryśne pod względem stabilności. Spory niedosyt pozostawia również brak aktualizacji bazy aplikacji. Ostatnie odświeżenie zawartości Stylapps miało miejsce   w styczniu 2012 roku – od tego czasu sporo się zmieniło. Program dostępny jest w AppStore za darmo. 