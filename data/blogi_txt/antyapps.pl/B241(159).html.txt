15.11.2011 Galaxy on Fire 2 to rewelacyjna gra, w której wcielamy się w rolę pilota statków kosmicznych podróżującego po wszechświecie. Zachwycałem się tym tytułem w trakcie recenzji tabletu Asus Transformera. Jest to jedna z ciekawszych produkcji na Androida, która teraz dla posiadaczy Xperii PLAY staje się darmowa! FishLabs wypuściło pierwszy dodatek do gry Galaxy on Fire 2 – Valkyrie. Z tej okazji gra podstawowa zostaje udostępniona nieodpłatnie każdemu użytkownikowi Xperia PLAY – można ją pobrać za darmo do końca tego roku. Sam dodatek został natomiast wyceniony na 3,99 dolara i jest dostępny ekskluzywnie dla tej platformy. Można go zakupić wewnątrz gry.  Historia w Valkyrie zaczyna się tam, gdzie kończy się ta z podstawowej wersji gry. Ta jest natomiast naprawdę długa. Osobiście grałem jedynie w wersję demo, a i tak zajęło mi to kilka godzin. Przeraziła mnie cena pełnej wersji, gdyż wynosiła bodajże 20 euro, dlatego udostępnienie tego hitu za darmo użytkownikom Xperii jest dla nich niebywałą okazją na sprawdzenie możliwości Androida. Ta gra wykorzystuje je do granic możliwości. Jak już mówiłem, w grze wcielamy się w rolę pilota statku kosmicznego. Oprócz głównego wątku mamy możliwość wykonywania pobocznych misji takich jak oczyszczenie portu kosmicznego z odpadów unoszących się w przestrzeni na czas (strzelamy do śmieci) czy przewożenie wybranych surowców do innej bazy. Gdyby tego było mało, możemy zarabiać wirtualną walutę poprzez handel przeróżnymi materiałami, w tym narkotykami, gdyż w różnych portach mają różną cenę. Inną możliwością jest także wyruszenie w około portu i wiercenie w skałach w poszukiwaniu surowców typu złoto, które możemy potem odsprzedać. Sam producent tak opisuje fabułę gry: Wybitny poszukiwacz przygód w kosmosie, Keith T. Maxwell, zostaje wykatapultowany w rozdartą wojanmi przyszłość i odnajduje galaktykę zdaną na łaskę potężnej rasy kosmitów. Odkrywając prawdę o tym niebezpiecznym gatunku, Keith podejmuje się walki u jego progu. Dołącz do Keitha w międzygalaktycznej wędrówki pełnej odkryć, piratów, kosmicznych walk, dziwnych kosmitów i romantyzmu. Serdecznie polecam tę produkcję każdemu, a nie wyobrażam sobie, żeby użytkownicy Xperia PLAY jej nie pobrali :) Specjalna darmowa wersja jest już dla nich dostępna w Android Markecie. Wersja demo dla wszystkich innych posiadaczy urządzeń z Androidem znajduje się tutaj. 