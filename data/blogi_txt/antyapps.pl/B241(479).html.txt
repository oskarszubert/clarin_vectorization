31.05.2012 W czasach, kiedy post w sieci nie powinien mieć więcej niż 140 znaków, skracanie linków przez różnego typu narzędzia jest codziennością. Na każdym kroku znajdziemy serwisy oferujące tę usługę. Czasami jednak zrobienie tego z poziomu telefonu nie jest proste. Szczęśliwie serwisy do skracania, przechowywania i dzielenia się linkami nie pozostawiają swoich mobilnych użytkowników na pastwę losu i oferują im odpowiednie aplikacje. Jedną z nich jest Bitly, czyli aplikacja tego serwisu na iOSa. Bitly pozwalana nam zapisywać linki, dzielić się z nimi, ale przede wszystkim skracać je do odpowiedniej formy, aby nie zajmowały całego komunikatu. Jak działa ta aplikacja? Niezwykle prosto. Wystarczy skopiować jakikolwiek link w naszej mobilnej przeglądarce i otworzyć aplikację, która od razu, automatycznie wklei go do naszej listy. Link możemy oznaczyć jako publiczny lub prywatny i stworzyć odpowiedni wpis z opisem oraz ewentualną notatką. Oczywiście link skracamy i z poziomu aplikacji możemy już skopiować jego skróconą wersję lub od razu wysłać na Twittera lub Facebooka. Oprócz tego, w ramach aplikacji, można wyświetlać stronę, której link się tyczy oraz śledzić statystyki kliknięć.    Bitly to jednak nie tylko aplikacja do skracania linków, ale przedłużenie samego serwisu, który przypomina nieco stary dobry Delicious. Serwis, poprzez odpowiednie wtyczki, pozwala nam zapisywać wybrane linki i składuje je dla nas, abyśmy zawsze mieli do nich dostęp. Aplikacja jest oczywiście zsynchronizowana z serwisem, więc cokolwiek dodajemy na telefonie do aplikacji, ląduje na serwisie i w drugą stronę. W ten sposób można stworzyć całkiem pokaźną bibliotekę odnośników online.    Jedynym minusem tej aplikacji jest czas. A właściwie jego upływ. Serwisów tego typu jest całe uniwersum.  Choć Bitly jest naprawdę dobrze przygotowanym serwisem, a samej aplikacji również niczego nie brakuje, to, w mojej opinii, firma wypuściła ten produkt kapkę za późno. Również skracanie linków nie stanowi obecnie szczególnego czynnika wyróżniającego, ma to chociażby mobilny manager Twittera: Hootsiute, który jest o wiele potężniejszym narzędziem, niż Bitly. Jeżeli korzystacie z tego typu serwisów, lub korzystacie właśnie z Bitly, to warto zaopatrzyć się w tę aplikację. Jeżeli nie, to i tak można ją wypróbować, gdyż jest za darmo. Być może właśnie ta aplikacja przekona kogoś do skorzystania z usług serwisu? Ocena: 4 (za późno, za późno) 