19.02.2013 Jeszcze kilka lat temu wydawało mi się, że sytuacje „zadzwoń do mnie podczas spotkania, będę miał wymówkę by uciec” zdarzają się tylko w filmach. Niestety życie weryfikuje pewne sprawy i to jeden z tych elementów, który faktycznie ma miejsce. Jeżeli takie sytuacje zdarzają Wam się często i nie chcecie więcej kłopotać znajomych, zatrudnijcie pomocnika w postaci Fake-A-Call. W programie wybieramy z listy kontaktów nadawcę połączenia (można oczywiście ustawić numer zablokowany) i wybieramy który ma wybrzmieć z naszego telefonu. Następnie zaś wystarczy ustalić o której chcemy otrzymać anonimowy telefon i gotowe! Żeby jednak bardziej zmylić osobę, którą potencjalnie chcemy spławić, warto zajrzeć w ustawienia programu, gdzie możemy jeszcze ustawić wibracje oraz wybrać jeden z kilku motywów połączenia. Ale to jeszcze nie wszystko — można również wybrać typ głosu jaki ma przemówić w naszym głośniku. Boicie się, że będzie mało wiarygodnie? Zatem nagrajcie coś sami, lub poproście o to przyjaciół! Rozmowa samemu ze sobą? Jest na to appka! Może nie powala wyglądem, lecz w takich przypadkach liczy się przede wszystkim funkcjonalność. Niestety wszystkie motywy rozmowy dostosowane są do designu starszych wersji Androida, jednak nasz rozmówca musiałby być niezwykle zorientowany w temacie, by na takie rzeczy zwracać uwagę, prawda? Jeżeli zdarzyło Wam się mieć problem by wyrwać się z nudnego spotkania, teraz sami możecie zaaranżować sytuację, która pozwoli Wam się szybko wyswobodzić. Fake-A-Call dostępny jest w dwóch wersjach: darmowej, okraszonej reklamami, oraz płatnej, na którą przyjdzie nam wydać niewiele ponad trzy złote. 