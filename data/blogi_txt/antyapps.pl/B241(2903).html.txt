11.10.2011 Zarządzanie budżetem domowym to jedna z umiejętności, które warto sobie wyrobić, gdyż pozwala na rozsądniejsze zaplanowanie większych wydatków czy oszacowanie zdolność oszczędzania na przykład na wymarzone wakacje. Obserwacja kosztów życia i ustalanie celów finansowych pozwala osiągnąć spokój w tej kwestii. Jeszcze do niedawna Polacy zmuszeni byli do stosowania swoich własnych systemów zarządzania budżetem, gdyż wszelkie projekty internetowe tego typu były porzucane – Fins szybko zniknął z internetu, a Figgy przestało być rozwijane. Na bazie funduszu Unii Europejskiej powstał jednak Kontomierz, który można nazwać polskim Mintem, wszak jest bardzo rozbudowany i dopasowany do naszego rynku. Dostęp do serwisu uzyskujemy nie tylko przez przeglądarkę, ale również przez aplikację mobilną – Kontomierz Portfel. Sercem usługi Kontomierz jest aplikacja dostępna z poziomu strony internetowej. Już na stronie głównej dowiadujemy się o przeznaczeniu usługi, które jest banalne, wymienione w trzech słowach: analizuj, oszczędzaj, zarabiaj. Analiza wydatków pozwala na ich planowanie i ograniczenie zakupów niepotrzebnych, co przekłada się na oszczędności. Kontomierz wspiera nas w procesie ustalania celów, czyli maksymalnych miesięcznych kwot przeznaczanych na daną część życia, na przykład jedzenie poza domem. Pomaga również ustalić cele związane z oszczędzaniem. W panelu administracyjnym możemy dodawać nie tylko rachunki oszczędnościowo-rozliczeniowe, ale również i konta oszczędnościowe, a w dalszej kolejności transferować pieniądze między nimi. W celu wyręczenia użytkownika od wpisywania przychodu z odsetek, co jest niezwykle uciążliwe w przypadku kapitalizacji dziennej, Kontomierz umożliwia wprowadzenie oprocentowania konta, dzięki czemu odsetki mogą być naliczane w serwisie automatycznie. W jaki sposób Kontomierz pozwala jednak zarabiać? To proste – oszczędności mogą przecież na siebie pracować, a serwis poleca nam najlepsze na rynku opcje lokowania kapitału. Twórcy serwisu prowadzą na przykład ranking lokat czy też prowadzą bloga na temat oszczędzania i zarządzania budżetem. Kontomierz Portfel jak sama nazwa wskazuje jest mobilnym portfelem. Program ten daje nam dostęp do najprostszych czyności związanych z usługą, czyli dodawanie wydatków czy podgląd stanu konta. Liczba funkcji mobilnej aplikacji została ograniczona do minimum, by nie przytłaczać użytkownika i jednocześnie uczynić narzędzie funkcjonalnym. Smartfon nie ma dużego ekranu pozwalającego wyświetlić analizowane dane, jest jednak urządzeniem, które nosimy przy sobie, stąd możliwość dodawania wydatków z poziomu aplikacji, co możemy zrobić tuż po odejściu z kasy, czy też sprawdzenia stanu konta, żeby wiedzieć, ile możemy wydać w sklepie by nie przesadzić. Sami twórcy pragną nawiązywać współpracę z samymi bankami, podobnie jak robią to producenci amerykańskiego Mint. Możemy zatem w przyszłości spodziewać się jeszcze lepszej integracji Kontomierza z usługami wybranych banków czy automatyzację niektórych działań w serwisie. Dzięki modelowi bazującemu na współpracy z bankami zarówno Kontomierz, jak i Kontomierz Portfel są dostępne za darmo i bez standardowych reklam. Pojawiają się natomiast w wersji desktopowej powiadomienia reklamowe na temat korzystnych ofert kont oszczędnościowych czy lokat. 