01.08.2012 Choć Twitter jest zintegrowany z Windows Phone jak z mało którym systemem mobilnym (obecnie chyba tylko iOS może się z nim równać), to funkcje dostępne z poziomu takiego klienta są bardzo ograniczone. Dlatego warto posiadać w swoim telefonie dodatkową aplikację, my polecamy Mehdoh. Jego najmocniejszą stroną jest szeroka możliwość konfiguracji wielu aspektów programu. Sami wybieramy jakie kolumny będą widoczne na start, jakie z lewej strony, jakie z prawej, czy będzie ich dużo, czy tylko niezbędne. Dodatkowo w taki sposób możemy łączyć kolumny z paru kont. Poza paroma kontami Twittera, aplikację możemy zintegrować również z kontem instagram oraz soundcloud.  Także te serwisy będziemy mogli śledzić na ekranie głównym. Mało? Program możemy wspomóc kontami z Instapaper oraz Pocket, tak aby ciekawe treści przeczytać później.  Równie bogato prezentują się opcje dotyczące powiadomień. Mamy wpływ na to podczas jakiego rodzaju połączenia Mehdoh będzie sprawdzał nowe twitty oraz w których godzinach nie będzie nas nimi niepokoił (np. wieczorne). Niestety, nie działa natychmiastowe powiadomienie o nowym wpisie. W tym jednym aspekcie oficjalna aplikacja wciąż jeszcze jest niezastąpiona.  Aplikacja potrafi polecić ludzi wartych śledzenia, co ważne posiada zbiór rodzimych kont, dlatego np. klikając na kategorię informacje zaproponuje nam @rzeczpospolita.pl jak i @gazeta_wyborcza.pl. A to ciągle, tylko drobna część możliwości i opcji. Autorzy postarali się wpisać ui w styl metro i wyszło im to bardzo dobrze. Mehdoh jest szybki, intuicyjny i bardzo miły w obsłudze. Od strony wizualnej i praktycznej prezentuje się lepiej niż oficjalna aplikacja Twittera.  Mehdoh kosztuje 3,49zł, posiada też wersję próbną oraz częste przeceny na 0 zł. Jeżeli Twitter jest nieodłączną częścią Waszego dnia, polubicie tę aplikację. Doskonale uzupełnia naturalne braki wbudowanego w Windows Phone klienta. Ocena: 5- 