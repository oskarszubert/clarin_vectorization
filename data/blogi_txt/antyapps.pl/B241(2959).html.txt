25.09.2013 W sklepach z mobilnymi aplikacjami na Androida oraz iOS znaleźć możemy całe mnóstwo pasjansów. Gra, która po dziś dzień pozostaje jedną z najpopularniejszych rozrywek znudzonych urzędników doczekała się całej masy odmian. Prawdopodobnie dwiema najbardziej znanymi wariancjami tej karcianej zabawy są Pająk oraz Klondike. Klasyczny pasjans (zwany Solitaire) układany jest z jednej talii kart, czyli 52 elementów. Wspomniany w poprzednim akapicie Pająk polega na układaniu jednokolorowych stosów w kolejności malejącej, za pomocą jak najmniejszej liczby ruchów, Klondike natomiast, to klasyczna gra na czas. Pasjans umożliwia nam sprawdzenie swoich sił w obu wspomnianych wariantach zabawy.  Aplikacja prezentuje się bardzo klasycznie. Grafika jest prosta i surowa. Twórcy oddali użytkownikom do wyboru kilkanaście skórek różniących się tłem oraz wyglądem kart. O ile do wyglądu stołu i samych kart nie mogę się przyczepić, to już menu gry nie jest tym, co tygryski lubią najbardziej. Jego wygląd i obsługa przypominają interfejs klasycznego Windowsowego pasjansa i z wygodą obsługi za pomocą dotyku nie mają za wiele wspólnego. Małe ikonki i ospale reagujące na dotyk przyciski irytują i zacierają nie najgorsze wrażenia płynące z samej rozgrywki.  Pasjans to jedna z wielu gier tego typu dostępnych w AppStore i Google Play. Niewątpliwą zaletą opisywanej aplikacji jest jej dostępność za darmo, co tyczy się zarówno podstawowej wersji, jak i wszelkich dodatków w postaci bonusowych teł i kart.  Pasjansa na system Android możecie pobrać stąd. 