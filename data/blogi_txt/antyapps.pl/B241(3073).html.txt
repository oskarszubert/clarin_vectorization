27.01.2014 Myślicie, że wiecie już wszystko o grach spod znaku „match 3″ i nic nie jest w stanie was zaskoczyć? Też tak myślałem. I z takim przeświadczeniem sięgnąłem po Pixel Defenders Puzzle. Rozpikselowana oprawa gry była już wystarczającym powodem, żeby to zrobić, jednak to, czym tak naprawdę okazał się być ten tytuł, przeszło moje najśmielsze oczekiwania. Jeśli kiedykolwiek przeszło wam przez myśl połączenie japońskiego „go”, tytułów w stylu „jewel puzzle”, 8 bitowego klimatu i turowego erpega w świecie fantasy, to mam dla was dobrą wiadomość. Gary Whittle, kimkolwiek jest, stworzył dla was dokładnie taką grę. Do gierki podchodziłem naprawdę ostrożnie, jednak już pierwsze dźwięki utrzymane w klimacie chiptune, które usłyszałem po jej uruchomieniu, i znakomicie przygotowane grafiki składające się z małych kwadracików, skutecznie rozwiały moje wątpliwości związane z Pizel Defenders Puzzle. Jeśli miałoby to być klasyczne „match 3″, niezależnie od wszystkiego, ja byłem już „kupiony”.  Podjąłem się jednak przejścia tutorialu i tu, ku mojemu zdziwieniu, okazało się, że gra nie będzie polegać jedynie na łączeniu ze sobą takich samych elementów. Układanie kolorowych kwadratów na planszy to zaledwie początek całej zabawy. Mając obok siebie trzy „duże piksele” w tym samym kolorze, na ich miejscu pojawia się pierwszy bohater. Do naszej dyspozycji będą najróżniejsi magowie, barbarzyńcy, wojownicy i łucznicy. W zależności od tego, jakiego koloru będą piksele, które uda nam się ze sobą połączyć, taka postać pojawi się na ekranie. Na tym jednak nie koniec. Łącząc ze sobą poszczególnych bohaterów tego samego rodzaju, możemy „ewoluować” ich na wyższe stadium, które sprawia, że będą oni jeszcze silniejsi.  Na planszy pojawi się również postać określona mianem „V.I.P.”, czyli po prostu księżniczka, którą przyjdzie nam chronić. U góry ekranu znajdować się będą przeciwnicy starający się ją zgładzić. Będziemy więc musieli odpowiednio rozdysponować nasze punkty akcji, żeby w trakcie rozwoju naszych postaci na planszy mieć również czas na oddanie celnych strzałów w kierunku najróżniejszych potworów. Mechanizm całej rozgrywki jest naprawdę złożony, o czym świadczą choćby trzy rozległe części tutorialu. Na planszy pojawią się najróżniejsze rodzaje ataków oraz pola specjalne. Do naszej dyspozycji, poza klasycznym trybem przechodzenia kolejnych misji, oddano również tryb „endless”, gdzie naszym zadaniem będzie jak najdłużej utrzymać się przy życiu, oraz „assult”. W drugim przypadku liczyć się będzie odparcie ataków jak największej ilości przeciwników. Pixel Defenders Puzzle to gra posiadająca wszystko co najlepsze w klasycznych planszówkach, grach logicznych i turowych. Dobrą zabawę dopełnia oczywiście pikselowy klimat i oprawa muzyczno- dźwiękowa. Biorąc pod uwagę, że pełna wersja kosztuje w Google Play zaledwie 3,29 ZŁ, tym bardziej polecam wszystkim fanom wymienionych wcześniej gatunków. Jeśli macie wątpliwości, pod TYM linkiem znajduje się wersja demo. 