12.09.2013 Zapisujemy na później chyba wszyscy — by nie zapomnieć, by wiedzieć, by mieć pod ręką. Jedni w szkolnych zeszytach, inni w dedykowanych notatnikach z którymi się nie rozstajemy, a od pewnego czasu jest także grupa ludzi, która tę czynność wykonuje tylko cyfrowo. I oni mają w czym wybierać — od Hashnote, przez Quick Drafts, SpringPad na fenomenalnym, niezwykle rozbudowanym Evernote kończąc. Na rynku jest gęsto, ale cieszę się, że inni się nie poddają i podrzucają nam kolejne propozycje. Nieskomplikowane i skuteczne, jak Simplenote. Występująca w tytule aplikacji prostota to nie przypadek, bowiem twórcom naprawdę udało się stworzyć produkt, który urzeka swym nieskomplikowaniem. Po włączeniu Simplenote czeka na nas jedna gotowa notatka. Ta jest niczym więcej, jak po prostu samouczkiem tłumaczącym o co w tym wszystkim chodzi i na co możemy sobie pozwolić dzięki aplikacji. A co właściwie możemy tak robić? Przede wszystkim: notować! Tym razem bez importowania zdjęć, zapisywania całych witryn WWW czy innych dodatków. Nie ma tu notatek wideo ani głosowych, jest tekst. Dużo tekstu, czarnego na białym tle — okraszonego kilkoma kolorowymi elementami, będącymi najczęściej odnośnikami do innych funkcji. Oprócz treści naszych wpisów, możemy je również tagować — jeżeli należycie do grona ludzi, którzy często korzystają z takich rozwiązań, z pewnością pozwoli to ułatwić wiele spraw. W ten sposób będziecie mogli je łatwo grupować i przeglądać według tychże oznaczeń — ale spokojnie, nie zabrakło również funkcji wyszukiwania, która z prędkością światła skanuje wszystkie nasze wpisy w poszukiwaniu danej frazy. Notatkami można dzielić się udostępniając je innym aplikacjom lub tagując adres e-mail, któremu chcemy udostępnić dany wpis — choć przyznam, że z tą drugą opcją miałem problemy, mimo kilku prób, ani razu nie udało mi się niczego przesłać. Co ważniejsze wpisy możemy przypiąć, by zawsze były na górze listy.  Co ciekawe, to jedna z tych aplikacji, która nie wymusza na nas zakładania konta. Jeżeli chcemy, możemy korzystać z niej offline, bez konieczności rejestracji i logowania. Co jednak naturalne, wówczas nie będziemy mieli dostępu do jednej z kluczowych w dzisiejszych czasach funkcji — synchronizacji. Tamtejsze konto jest darmowe i zapisuje wszystkie treści automatycznie na serwerze. Aplikacja Simplenote dostępna jest obecnie na iOS, Androidzie oraz Kindle — korzystać z niej można również z poziomu przeglądarki, zaś jak wynika z oficjalnej strony — w drodze jest dedykowany program dla OS X. Niestety, nic jeszcze nie wiadomo na temat Windowsa. 