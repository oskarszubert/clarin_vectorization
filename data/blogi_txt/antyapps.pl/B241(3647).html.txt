13.02.2014 Sam trzymam się od takich aplikacji z daleka. Jestem zwolennikiem prostych form, dlatego wszelkie dziesiątki dodatków i pstrokatych barw niespecjalnie robią na mnie dobre wrażenie, ale w końcu po to mamy wybór, aby każdy sam decydował w czym chce tworzyć. ScrapPad to, jak sama nazwa wskazuje, album z wyklejankami. Z założenia pełen wspomnień i ozdobników, które gromadzimy z najróżniejszych miejsc. Czas zatem zakasać rękawy i wypełnić go po brzegi! Jeżeli kiedykolwiek obcowaliście z aplikacją do obróbki fotografii, czy tworzenia kolaży, na urządzeniach mobilnych, z pewnością nie będziecie mieli problemu, aby momentalnie odnaleźć się i tutaj. Rozpoczynamy od stworzenia nowej księgi — a dalej, czeka nas już wyłącznie radosna twórczość.  Czyste kartki są po to, by je zapełniać. Dlatego też zamiast się zastanawiać, lepiej byłoby od razu zabrać się do pracy. Górna belka to zestaw posegregowanych tematycznie. Każdy z nich to zestaw teł, ramek, ozdobników oraz naklejek. Dodatki z aplikacji już porozstawiane? Zatem zajrzyjmy do naszej biblioteki zdjęć i stamtąd pobierzmy kolejną porcję materiałów, które umieścimy na kolażu, a nie można również zapomnieć o nałożeniu warstw tekstu z opisami! Naturalnie wszystkie elementy można bez większego wysiłku skalować i obracać, za pomocą znanych użytkownikom urządzeń mobilnych gestów. W podstawowej wersji aplikacji znalazło się kilkaset dodatków, które z pewnością zadowolą lwią część użytkowników. Pozostali nie powinni się martwić, za 0,89 euro można dokupić kolejną paczkę elementów, i kolejną też — gdyby zaszła taka potrzeba ;-).  Pisząc że tworzymy księgę, nie żartowałem. Każdy kolaż to jedna kartka, by dodać kolejną, wystarczy kliknąć na symbol plusa w lewym dolnym rogu ekranu. I cała zabawa zaczyna się od nowa na kolejnej stronie. W ten sposób można stworzyć niesamowity, unikalny, kolorowy dokument pełniący rolę pamiętnika; albo najzwyczajniej w świecie fajnej pamiątki z wakacji czy innego wydarzenia, które warto byłoby zanotować na dłużej. Dla nas może nie będzie to specjalnie opłacalne, ale za 25$ można zamówić wydruk takiego 20-stronnicowego albumu (każda z kolejnych stron to dodatkowe 0,59$) z dostawą do domu dzięki usłudze Printzel. Nam bardziej przypadnie raczej do gustu zapisywanie stron jako grafik w galerii, słanie na maila, umieszczanie na Facebooku albo drukowanie ich za pomocą AirPrint — bo tak prezentuje się wachlarz  opcji związanych z eksportem naszej twórczości.  ScrapPad to narzędzie utrzymane w zupełnie innej estetyce niż ta, którą sam propaguję na co dzień. Mimo wszystko nie mogę go nie docenić: jest ogromne, pełne dodatków i możliwości; a przede wszystkim banalnie łatwe w obsłudze. Aplikacja dostępna jest jedynie na iPada i kosztuje 4,99$. 