14.05.2012 Powoli telefony komórkowe będą miały moc wykonywania wszystkich czynności, do których zwykle potrzebowaliśmy komputera. Taka era post-pc, jak to się wszędzie lubi wspominać. Większość zadań można teraz wykonywać na tabletach, ale to kwestia czasu, kiedy te same czynności będą łatwo wykonywalne na telefonie. Np. retusz zdjęć! Ekrany w większości nowych telefonów komórkowych niebezpiecznie zbliżają się do granicy tabletowej, ale nadal pozostają na tyle „małe”, że można nosić je w kieszeni. To sprawia, że smartfony stają się wszystkomającymi urządzeniami, dzięki którym możemy (troszeczkę na szybko i od czapy) wykonać wiele zadań, które wymagały od nas posiadania (stosunkowo mocnej) maszyny. Tym razem mam na myśli retusz fotografii. Aplikacja, o której chciałbym wam dziś opowiedzieć to stylowy program do retuszu fotografii. Przez przypadek w kadrze pojawiła się mucha albo kijek? Może chmura wygląda strasznie brzydko? Nie ma problemu – TouchRetouch pozwala na usunięcie niechcianych elementów obrazów tak „od ręki i z palca”. Jedyne co trzeba zrobić to wybrać zdjęcie i pomalować je paluchem. Potem zaczynamy proces retuszu i wyskakuje nam poprawiona fotografia. Efekty są niesamowite i program naprawdę dobrze działa – czego się nie spodziewałem. Dlatego jeśli ktoś potrzebuje aplikacji do szybkiego poprawiania zdjęć i usuwania tych niechcianych rzeczy z kadru – to TouchRetouch nada się idealnie. TouchRetouch dostępny jest na system Android i iOS – w obu przypadkach w dwóch wersjach – darmowej (iOS, Android) i płatnej (iOS, Android). Czym się różni wersja płatna od darmowej? W wersji płatnej nie uświadczymy reklam, zniesione są także limity związane z rozdzielczością fotografii wyjściowej, mamy możliwość duplikowania elementów obrazków jak i otrzymujemy dostęp do oględzin fotografii w skali 1:1. Chyba warto biorąc pod uwagę fakt, że to tylko 3 złote (na obu systemach). Ode mnie TouchRetouch dostaje 5! 