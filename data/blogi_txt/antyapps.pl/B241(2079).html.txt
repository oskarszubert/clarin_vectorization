14.06.2012 Ile razy mieliście ochotę wziąć w dłoń puszkę z farbą i namalować coś na ścianie? Bo ja wiele razy – raz chciałem wyrazić w ten sposób swoje niezadowolenie, raz chciałem po prostu pokazać, że istnieję, a innym razem chciałem zwrócić uwagę na jakiś ważny temat. Jednak nigdy tego nie zrobiłem z wielu powodów – przede wszystkim z prawnego. Na szczęście już nie muszę się tym martwić, bo jest Spray The Wall – świetna, realistyczna gra na Androida, w której malujemy farbą po ścianie. Rozgrywka w Spray The Wall polega na odwzorowywaniu graffiti, które widzimy będąc w trójwymiarowym pokoju. Musimy odmalować wyblakłe kolory, a na koniec malowania system sprawdzi, jak bardzo nasze dzieło jest podobne do oryginału. Zależnie od tego ile procent zgodności uzyskamy, system zakwalifikuje nas (lub nie) do kolejnego etapu, gdzie czeka kolejne (zwykle bardziej wymagające) graffiti do poprawienia. Grafika nie jest bardzo rozbudowana, niemniej jest bardzo ładna. Całość wykonana w 3D z różnymi efektami, min. z refleksami świetlnymi, przez co gra się przyjemnie.  W Spray The Wall mamy do dyspozycji dwa rozmiary rozpylanego sprayu, 10 kolorów farby i aż 17 rodzajów ścian! Program natomiast dostępny jest zupełnie za darmo w Google Play. Warto spróbować, bo rozgrywka jest ciekawa. Uwaga! Z racji tego, że Spray The Wall ma dość wymagającą grafikę, to gra może nie działać na urządzeniach bez akceleracji graficznej. W takiej sytuacji powinniście wyłączyć efekty graficzne. Edycja: W komentarzu Łukasz poinformował, że to dzieło polskiego developera, który sam pisze aplikacje – i to prawda. Okazuje się, że gra została stworzona przez Zbigniewa Ross, który ma na koncie już parę gier – nie wszystkie jednak na Androida. Przykłady jego portów można znaleźć tutaj, a tutaj jest jego blog. 