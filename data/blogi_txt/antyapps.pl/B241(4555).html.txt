17.11.2011 Wattpad jest określany przez jego twórców jako YouTube dla ebooków. Taka jest specyfika tego serwisu – każdy użytkownik ma możliwość wgrywania na serwer plików z książkami elektronicznymi. Oczywiście zdarza się często, że w WattPad pojawiają się pirackie ebooki, jednak swoje publikacje umieszczają też autorzy, których nie stać na wydanie książki czy promocję samodzielnie wydanego ebooka. Do wszystkich tych treści dostęp mają inni użytkownicy – również z poziomu smartfona. Dzięki mobilnej aplikacji WattPad uzyskujemy dostęp do sporej liczby darmowych książek elektronicznych. Twórcy chwalą się, że jest ich już 100 tysięcy. Znajdują się wśród nich nie tylko pozycje anglojęzyczne, ale jest także sporo publikacji w języku polskim. Sam zapoznałem się z paroma i muszę powiedzieć, że niektóre są naprawdę niezłe! Program WattPad nie jest jednak typowym czytnikiem książek elektronicznych, tak samo sprawa ma się w kwestii samych publikacji. Nie są one w żaden sposób formatowane. Czytanie książek z WattPada przypomina czytanie ebooków zapisanych w notatniku. Ma to swoje wady i zalety. Na pewno takie publikacje nie wyglądają tak dobrze, jak rasowe ebooki w EPUB czy Mobi. Z drugiej jednak strony w przypadku małych wyświetlaczy w taki sposób znacznie łatwiej czytać krótkie teksty. I tak właśnie jest – opowiadania czy eseje czyta się naprawdę nieźle, ale nie wyobrażam sobie przeczytać na smartfonie książki w takiej formie. Z samą aplikacją pojawiały się jeszcze inne problemy. W moim przypadku dość często się zawieszała. Myślę, że wersja na Androida jest po prostu wciąż dopracowywana. Widziałem same zrzuty wersji na iOS i tam cały interfejs wygląda lepiej. Tak czy inaczej, jeśli chcecie uzyskać dostęp do sporej bazy ebooków do poczytania za darmo, zachęcam do instalacji aplikacji – jest w Android Markecie, jak i w iTunes. 