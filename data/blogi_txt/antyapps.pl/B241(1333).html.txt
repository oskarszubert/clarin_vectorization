12.11.2013 Gry z samolotami w roli głównej są tak daleko na mojej liście zainteresowań, jak tylko można sobie wyobrazić. Poza wyjątkami które robię dla kosmicznych strzelanin (tj. space shooterów), nie czuję tych gier i najzwyczajniej w świecie mnie męczą — co jest głupotą, bo z założenia rozrywka ta ma być przyjemnością. FlyBy to bardzo pozytywne zaskoczenie, bo w gruncie rzeczy to pod względem mechaniki gra jest infinity runnerem.   Czyli kolejną z przygód, która dobiega do końca w momencie, kiedy zabraknie nam dostatecznej zręczności. Nie musimy w grze pamiętać o skręcaniu ani manewrach, wystarczy mieć na uwadze, by nie zawadzić o żadne porozstawiane na drodze przeszkody. A tych im dłuższa droga, tym więcej. Łańcuchy zakończone kulami, kierujące się w naszą stronę pociski, ekologiczne wiatraki czy po prostu infrastruktura terenu — to tylko jedne z przykładów, jakie czyhają na naszej drodze. Schemat sterowania również nie należy do specjalnie skomplikowanych. Samolot automatycznie zmierza w prawą stronę, my zaś przyciskając palec do panelu dotykowego dodajemy gazu i lecimy ku górze, zaś kiedy go oderwiemy, automatycznie opadamy. Bardzo prosty sposób kontroli bohatera, ale wyjątkowo efektywny i naprawdę przyjemny w obcowaniu.  Na drodze oprócz przeszkód czekają na nas również złote monety, które są lokalną walutą. Za pozbierane pieniądze mogą nabywać kolejne pojazdy (w tym nawet wypasione ufo!), a także całe zestawy power-upów, które pomogą nam sprawniej rozprawić się z całą infrastrukturą. Pistolety, mnożnik punktów, tarcza, a nawet — co jest dla mnie zupełnym nowum — możliwość pomniejszenia naszego statku. Co ciekawe, nie ma również mikropłatności — zakupy możemy robić jedynie za zdobyte przez nas monety. Jeżeli chodzi o oprawę, to FlyBy niespecjalnie pozytywnie wyróżnia się na tle innych mobilnych produkcji. Ale z drugiej strony minimalistyczny design od strony wizualnej i muzyka przywołująca na myśl złote czasy demosceny to mieszanka, której absolutnie nie mam nic do zarzucenia. Na plus działają także losowo generowane plansze oraz sieciowe listy wyników zsynchronizowane z centrum gier Google Play.  Wśród mobilnych gier coraz mniej świeżych, odkrywczych pomysłów. Na szczęście w odtwórczości też można znaleźć coś ciekawego, czego doskonałym przykładem jest FlyBy. Minimalistyczna, wciągająca i całkowicie darmowa produkcja, którą można pobrać na platformie Google Play — do czego Was serdecznie zachęcam, jeśli macie ochotę na solidny runner który nie jest jeszcze jedną kopią Temple Run. 