02.05.2012 „Pogoda” to prawdopodobnie najpopularniejszy temat do rozmów. Można o niej porozmawiać zawsze i z każdym, bez względu na wiek czy stopień relacji jaki nas łączy z rozmówcą. Warto zatem być dobrze poinformowanym w tym temacie i nie tylko potrafić ocenić aktualną sytuację za oknem, ale także powiedzieć kilka słów o tym, co czeka nas w najbliższej przyszłości. Pogodowa aplikacja proponowana przez Apple nie tylko nie zachwyca swoim wyglądem, ale i funkcjonalnością. Na szczęście w App Store nie brakuje wysokiej jakości zamienników. Poznajcie jeden z nich – Weather 2x.  Analiza prognozy pogody to prawdopodobnie jedna z tych rzeczy, którą przed wyjściem z domu robi każdy z nas. W końcu nikt nie lubi być zaskoczonym przez deszcz, bądź nagły spadek lub wzrost temperatury. Lubimy być przygotowani na to, co może nas spotkać. Z pewnością to właśnie dlatego telewizyjne serwisy pogodowe przez długi czas były jednymi z najchętniej oglądanych programów. Dziś dostęp do aktualnej prognozy pogody możemy mieć zawsze i wszędzie, wystarczy wyciągnąć z kieszeni naszego smartfona. Domyślnie, telefony z logo Apple nie mogą pochwalić się wyjątkową aplikacją, która przedstawia bieżącą oraz przyszłą sytuację pogodową. Preinstalowana Pogoda jest zasadniczo uboga, a ponadto nie wygląda najlepiej. Brakuje w niej m.in.: siły wiatru czy też wskaźnika intensywności opadów. Postanowiłem więc zmienić moją „pogodynkę”. Wybór padł na Weather 2x i był to strzał w dziesiątkę! Weather 2x to świetnie zaprojektowana aplikacja, która dostarczy nam najświeższych informacji o pogodzie. Ekran główny programu to przedstawienie obecnej sytuacji za oknem w wybranym mieście. Z przedstawionych danych dowiemy się o obecnej temperaturze, natężeniu opadów, widoczności, wilgoci powietrza oraz ciśnieniu. W tle zobaczycie świetnie wyglądające zdjęcie, które w dodatku delikatnie się porusza.  Przesuwając palcem w górę, na dole ekranu pojawi nam się pasek z prognozą pogody na najbliższe 5 dni. Prognoza zawiera najwyższą i najniższą temperaturę. Więcej szczegółów uzyskacie przesuwając palcem w lewo. Na wysuniętym po prawej stronie pasku, znajdziecie prognozę godzinową dla wspomnianych 5 następnych dni. Gest wykonany w prawą stronę, pokaże nam listę obserwowanych przez nas miast. Nie jest to jednak „sucha” lista z nazwami. To miniaturki zdjęć z tła wraz z nazwą miasta oraz aktualną temperaturą. Projekt samej aplikacji jest bezbłędny. Prezentowane dane są przejrzyście rozłożone, a co najważniejsze czytelne. Zdjęcia w tle pozwalają nam sobie wyobrazić szczegółową prognozę bez konieczności zapoznawania się z danymi. Jedyne „ale” mam do ikony aplikacji, która niestety jest szara i ponura. Aż się prosi o coś bardziej… pogodnego! :) Weather 2x pobierzecie z App Store za 0,79€. 