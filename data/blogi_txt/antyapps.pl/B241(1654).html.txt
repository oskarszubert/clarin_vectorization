30.03.2012 Parę dni temu pisałem o tym, że choć Nokia nie króluje w ilości dedykowanych aplikacji, to wygrywa z konkurencją ich jakością. Widać HTC podjęło rękawicę i zaczęło walczyć też na tym polu. Od wczoraj użytkownicy telefonów Windows Phone tej firmy mogą korzystać z map i nawigacji offline.  A wszystko to dzięki aktualizacji programu HTC Locations. Od teraz jest on pełnoprawną nawigację, oferując jednocześnie funkcje z poprzednich wersji (łatwego oznakowywania ulubionych pozycji). Mamy dostęp do map z całego świata w tym Polski (zajmuje ona około 131MB). Co więcej w odróżnieniu do nawigacji Nokii w tym wypadku możemy ręcznie skonfigurować punkt startowy, a nie tylko dodać obecną lokalizację. Mamy też wybór czy poruszamy się jako kierowca czy też pieszy. Do kompletu 2 głosy (męski i damski) oraz wiele opcji ustawień odnośnie tego jakie punkty mają być na mapie widoczne, jakie miejsca pomijane przy nawigacji. Wgrywamy jeszcze bazę radarów i otrzymujemy produkt prawie idealny. Dlaczgego prawie?  Mam dwie wątpliwości których pomimo redaktorskiego obowiązku nie potrafię rozwiać. Jakość map i zakres nawigacji po upływie 30 dni. Choć pieszo po Warszawie nawiguje dobrze, potrzebne są uwagi kierowców odnośnie tego jak nawiguje po drogach krajowych. Mapy powstają przy współpracy z TomTom, czyli cenionym producentem nawigacji. Dodatkowo nawigacja jest darmowa tylko przez 30 dni. I to największy minus w porównaniu do oferty Nokii. Później pakiet dla Europy Wschodniej kosztuje 7.99 Euro za 30 dni, 29.99 za rok i 39,99 wieczna subskrypcja. Jeżeli mapy okażą się bardzo dobre i często aktualizowane, ostatnie rozwiązanie może być ciekawe.  Rodzi się też pytanie, co się mieści w zakresie wersji darmowej. Jeżeli po 30 dniach zostaną mapy, tylko że bez możliwości nawigacji to i tak będzie to wielki plus. Są to chyba pierwsze mapy w pełni offline dla Windows Phone (dodatkowo dotyczą całego świata). Wielkie brawa dla HTC. Polecam pobrać i przetestować. A kierowców proszę o opinie jak to wygląda na uczęszczanych przez nich trasach. Dobre mapy w połączeniu z HTC Titan mogą dać jedną z najlepszych nawigacji na rynku. *Oczywiście cały program jest w wersji pl. 