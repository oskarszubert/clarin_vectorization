25.10.2012 Sega — niegdyś potęga na rynku gier, największy rywal Nintendo który miał najbardziej przegięte reklamy jakie tylko przychodzą mi na myśl. Ojcowie Sonica (który zresztą z niezłym skutkiem biega też na mobile), sprawujący także patronat nad hitami pokroju Jet Set Radio, które wówczas ukazywały się tylko na ich konsole. Dreamcast był ich ostatnim sprzętem, który mimo że genialny i wciąż żywy (nadal ukazują się na nim robione przez zapaleńców gry), nie pozwoliła im się utrzymać na rynku sprzętów. Ale SEGA wciąż żyje — wydaje kolejne części gier z przygodami swojej maskotki, niebieskiego jeża, dostarcza reedycji swych hitów sprzed lat, a także gier na smartfony. Jak Zaxxon Escape, które przyrównać można w sam raz do obecnej kondycji firmy. Przez wzgląd na stare czasy mam okrutną słabość do SEGI, a ich najświeższa w Google Play produkcja do najdroższych nie należała, dlatego zachęcony obrazkami z czaderskim samolotem i zaufaniem do wydawcy od razu ją zakupiłem. Jakież było moje zdziwienie, kiedy okazało się że najbliżej jej do typowego free runnera, a nie, jak to miało w przypadku oryginału, shootera. Naszym wypasionym samolotem lecimy cały czas przed siebie. Obracając urządzeniem manipulujemy również pozycją samolotu. To niezbędne by przetrwać — nie dość, że tylko w odpowiednim ustawieniu możemy zdobyć więcej porozstawianych na drodze monet, to jeszcze czekają na nas obręcze. Jeżeli nie chcemy o nie zahaczyć i zakończyć podróży, musimy się w nie w sam raz wpasować. Dolatując do końca ścieżki widzimy zielone strzałki określające w jakim kierunku możemy skręcić. Jeżeli nie zdążymy wykonać gestu palcem w żadnym z dostępnych kierunków, wpadamy na ścianę i nasza podróż dobiega końca. Podobnie sprawa się ma w przypadku porozstawianych na naszej trasie osłon, które musimy rozgromić odpowiednio wcześniej do nich strzelając (w tym celu wystarczy jedynie stuknąć w ekran). Na pierwszy rzut oka wszystko wygląda interesująco: free-runner bez oklepanej, biegnącej postaci; zbieranie monet, obracanie tabletu/smartfona… zatem co tym razem nie zagrało? Przede wszystkim wszędobylskie mikropłatności. W sklepiku dostępnym z poziomu gry czeka na nas spory wybór power- upów czy nowszych modeli samolotów. Po porównaniu zdobytych przez nas monet z cenami tychże produktów szybko widać, że albo czekają nas długie godziny grindu, albo po prostu płacimy za wirtualne złoto realnymi pieniędzmi. Sterowanie się sprawdza, grafika i muzyka niespecjalnie zaskakują. Ot, po prostu kolejny free runner, tym razem w innej oprawie. Szkoda tylko, że SEGA mimo udostępnienia gry za niewiele ponad 3 złote (iOS/Android) zdecydowała się zaprojektować grę tak silnie nastawioną na zarobek przez mikropłatności. Stać ich na więcej, nawet w 2012 roku. Dobry, dostosowany do standardów dotykowego sterowania remake oryginalnego Zaxxona by w zupełności wystarczył. Ocena: 3 