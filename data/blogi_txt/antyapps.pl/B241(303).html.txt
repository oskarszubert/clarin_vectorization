15.02.2013 Jednym z największych problemów przy zmianie systemu mobilnego są aplikacje. Te popularne zazwyczaj odnajdziemy na kilku różnych platformach, ale i tak powstaje spora grupa programów i gier których szukanie zakończy się bezowocnie. Oczywiście pomocą służy wtedy antyapps.pl, ale równie przydatne mogą okazać się aplikacje takie jak AppSwitch. Główną rolą AppSwitch jest odnajdowanie zamienników aplikacji z iOS oraz Android na Windows Phone. Oczywiście uwzględnione są też oficjalne aplikacje. Na start program wita nas propozycjami aplikacji do obsługi najpopularniejszych serwisów i usług. Skype, Twitter, Flixster i wiele innych już od dawna znajdziemy na naszych telefonach z mobilnymi kafelkami. Jednak to dopiero wierzchołek góry lodowej. W bardziej szczegółowym wyszukiwaniu pomogą nam inne mechanizmy. Przesuwając ekran w prawo mamy dostęp do najpopularniejszych i najczęściej wyszukiwanych zamienników. Tam też możemy przeglądać aplikacje według kategorii tematycznych.  Kolejnym mechanizmem jest klasyczne okno wyszukiwarki. Po wpisaniu w nie nazwy, wybieramy system na którym chcemy wskazać aplikację o jaką nam chodzi (czyli jeżeli szukamy konkretnej gry z Androida to wpisujemy jej nazwę i wybieramy Android). Z wyników wybieramy konkretną aplikację, a AppSwitch szuka dla nas jej odpowiednika. Gdy jej nie znajdzie sami możemy zaproponować coś od siebie. Interfejs AppSwitch nie zachwyca. Jest prosty, czasem lekko toporny, ale nie utrudnia zbytnio uzyskania informacji. Autor postarał się o dopasowanie go do zasad Metro. Oczywiście aplikacja nie wspiera wysokich rozdzielczości, przez co niektóre elementy wyglądają na rozmazane. A jak jest z przydatnością prezentowanych wyników? Różnie, czasem przedstawione zamienniki były kiepskiej jakości lub też kompletnie źle dobrane, innym razem sam odkryłem coś nowego i dobrego. AppSwitch może być ciekawym narzędziem nie tylko dla tych, którzy właśnie zaczynają swoją przygodę z Windows Phone. Jeżeli ktoś lubi aplikacje mobilne, to może być ona kolejnym źródłem inspiracji o tym co warto przetestować. Program dostępny jest za darmo. Windows Phone 7.5: działa, Windows Phone 8: działa, Lumia 610: działa 