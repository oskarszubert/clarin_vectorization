03.08.2012 W tym tygodniu w ramach akcji App of the Week użytkownicy urządzeń Apple z systemem iOS na pokładzie otrzymają za darmo aplikację umożliwiającą w błyskawiczny sposób stworzyć efektowna panoramę przy użyciu aparatu wbudowanego w smartfona lub tablet. Mimo, iż nie jestem entuzjastą tego rodzaju ułatwiania sobie życia, muszę przyznać, że program spisuje się nawet nieźle i ma szansę zadowolić użytkowników nie lubiących tracić czasu na „babranie się” z zaawansowaną obróbką wykonanych zdjęć. Od razu po uruchomieniu 360 Panorama naszym oczom ukazuje się widok, na który skierowana jest kamera naszego urządzenia. Na obraz nałożona jest siatka, ułatwiająca trzymanie prostej linii podczas panoramowania. Nie pozostaje nic innego, prócz wciśnięcia przycisku odpowiadającego za rejestrację obrazu. Od tego momentu zaczyna się magia – przynajmniej dla osób, które wcześniej nie miały do czynienia z tego rodzaju narzędziami. Użytkownik przesuwa urządzenie z zainstalowaną 360 Panoramą, a aplikacja automatycznie wykonuje zdjęcia, jednocześnie łącząc je ze sobą.  Na naszych oczach powstaje obraz, będący pełnym odbiciem otaczającego nas świata. Jakość zdjęcia jest oczywiście ściśle uzależniona od optyki w naszym urządzeniu, więc przykładowo posiadacze iPada rewelacyjnych efektów nie powinni się spodziewać. Jeżeli chodzi o dokładność łączenia poszczególnych zdjęć jest nieźle. Warunkiem udanej panoramy jest oczywiście dokładność panoramowania – jeżeli będziemy robić to krzywo lub chaotycznie dobrych rezultatów nie otrzymamy. Wykonane panoramy oglądnąć możemy za pomocą wbudowanej w aplikację galerii. Z jej poziomu załadujemy zdjęcia do portali społecznościowych, mamy także możliwość wrzucenia gotowych fotografii na publiczny serwer. 360 Panorama to aplikacja uniwersalna dostępna na co dzień za 0,79 Euro. 