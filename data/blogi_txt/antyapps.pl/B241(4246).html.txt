20.05.2013 Nie wiem jak Wy, ale ja chwilowo czuję lekkie przesycenie wszelkiego rodzaju runnerami i grami typu tower defense. Szukając czegoś świeżego w Google Play, natknął się na produkcję o zachęcającej nazwie Thief Lupin. Okazała się ona ciekawym połączeniem zręcznościowej platformówki z grą logiczną. Co wyszło z tego miksu? Thief Lupin jest produkcją, w której, jak sama nazwa wskazuje, wcielimy się w złodzieja diamentów. Rzecz jasna, nie jest to zwyczajny złodziej. Wystarczy spojrzeć na obrazki, by przekonać się, że mamy do czynienia z finezyjnym łupieżcą z klasą. Fabuła jest tutaj dość prosta – król złodziei ogłosił konkurs na swojego następcę. Tytuł otrzyma naturalnie ten, który wykaże się największą skutecznością.  Zabawa polega na pokonywaniu przeszkód na kolejnych platformach budynków. Natkniemy się tutaj na przeróżne przeszkody – począwszy od wybuchających skrzynek, poprzez wystające z podłogi i sufitu kolce oraz mechaniczne kolczatki. Reakcja na dotyk wyświetlacza jest różna na każdym piętrze – czasem nasz bohater skacze, czasem się zatrzymuje, a w jeszcze innych przypadkach lewituje nad przeszkodami. Dzięki temu gra nie jest monotonna i nie nudzi się szybko, co dobrze wróży, bo przed nami aż 300 unikatowych rund podzielonych na kilka obszarów.  Za zebrane w trakcie zabawy diamenty możemy kupować modyfikacje naszego bohatera oraz odblokowywać nowe postaci. Te są niezwykle barwne i przypominają po części bohaterów popularnych komiksów Marvela czy DC. Na chwilę obecną mamy do dyspozycji 4 postacie, ale z czasem ma być ich więcej.  Grafika w Thief Lupin jest utrzymana w konwencji retro – to typowe 2D  z rzucającymi się w oczy pikselami. Osobiście chętniej zobaczyłbym tutaj coś bardziej przykuwającego wzrok, jak np. szczegółowe, bajkowe rysunki postaci z trójwymiarowym tłem. To by jednak wymagało znacznie większego nakładu środków. Może z czasem doczekamy się ładniejszego sequela?  Thief Lupin daje sporo radości i zabija skutecznie czas. Gra jest dość wymagająca, ale nie nudzi się szybko i nie sprawia wrażenie monotonnej. Wadą może być tutaj archaiczna grafika, która zupełnie nie pasuje do konwencji. Da się ją jednak przełknąć i w pełni zaangażować w rywalizację o tytuł króla złodziei.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 