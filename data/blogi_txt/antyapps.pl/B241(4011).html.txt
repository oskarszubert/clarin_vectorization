25.01.2013 Nie znam chyba osoby, która na to pytanie odpowiedziała by przecząco. Czy zdarzyło Ci się kiedyś odblokować ekran telefonu tylko po to by „pobawić” się  wyświetlanymi na ekranie ikonami? Poruszać nimi trochę w prawo, trochę w lewo, czasami coś przesunąć? O, już widzę pierwsze kąciki ust skierowane ku górze :). To chyba przypadłość wszystkich właścicieli smartfonów. Tak już po prostu mamy. A gdyby tak nadpobudliwość naszego palca wykorzystać w bardzo prostej grze…?  Studenci informatyki na uniwersytecie La Sierra w Kalifornii właśnie rozpoczęli swoją przygodę z programowaniem aplikacji mobilnych. Prawdopodobnie zupełnie przypadkiem, udało im się stworzyć grę, która świetnie działa na „nadpobudliwych” użytkowników telefonów firmy Apple do których grona dumnie należę. Kciuk wręcz sam rwie się do nagłych ruchów po ekranie iPhone’a? Spróbuj gry Ravens. Grupa małych ptaszków właśnie stawia swoje pierwsze kroki w lataniu. Niestety jak to ze wszystkim bywa – początki są bardzo trudne i większości z nich nie udaje się wznieść na pożądaną wysokość. Nie pozwól im zginąć i złap wszystkie do koszyka. W ciągu jednej gry przez nasz ekran „przeleci” dokładnie 100 małych, sympatycznych stworzonek, którym latanie sprawia spore problemy. Raz spadają pojedynczo, innym razem większymi grupami. Ile z nich jesteście w stanie złapać do koszyka umieszczonego na dole wyświetlacza? Mój rekord to 92 sztuki. Prosta, ciekawie oprawiona graficznie gra zdobywa już pierwszych zwolenników. Sam jestem z resztą jej fanem. Szybka runda i od razu odechciewa się bezcelowych ruchów ikonami :). Zapraszam do zabawy i was. Dajmy młodym programistom trochę wsparcia i zachęćmy ich do dalszej pracy. Ravens pobierzecie z AppStore bezpłatnie. 