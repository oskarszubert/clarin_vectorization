03.09.2012 Jak przekonałem się na własnej skórze kilka dni temu, powrót z długich wakacji offline może być dla recenzenta aplikacji mobilnych nieco… przytłaczający. Dość napisać, że po włączeniu iTunes zobaczyłem trzycyfrową liczbę aktualizacji a w czołówkach rankingów wszelakich całą masę świetnie wyglądających (przynajmniej na pierwszy rzut oka) całkiem nowych gier i programów. Czas więc zabrać się do pracy i nadrabiania zaległości. Zacząć postanowiłem od pozycji lekkiej, przyjemnej i dodatkowo dostępnej obecnie za darmo – zapraszam do lektury! Donut Games to developer zaprawiony w mobilnych bojach. Firma ma na swoim koncie w iTunes kilkadziesiąt tytułów, będących w 100% zręcznościówkami z bardzo prostą, dwuwymiarową grafiką. Gry wydawane pod szyldem DG cieszą się sporym uznaniem graczy, co można zauważyć czytając komentarze pod poszczególnymi pozycjami i zerkając na liczbę gwiazdek przyznawanych przez użytkowników urządzeń Apple. Przyznać muszę, że w tym wypadku wysokie oceny są adekwatne do moich odczuć – grywalność wszystkich tytułów tego developera, z którymi miałem dotychczas do czynienia stała przynajmniej na bardzo dobrym poziomie. Nie inaczej jest w przypadku ParaCute.  Niech nie zmyli Was infantylna szata graficzna ParaCute. Pod przykrywką słodkiego, pluszowego miśka i krwistoczerwonych serduszek kryje się cała masa wyśmienitej rozgrywki, która wielu z Was wciągnie na długo. Gra jest typową zręcznościówką o Donut Games. Charakterystyczna oprawa, mimo iż nieskomplikowana i wykorzystująca skromną paletę barw, może się podobać. Dwuwymiarowe plansze są przejrzyste, spójne i dobrze zaprojektowane. Bohaterem ParaCute jest wspomniany wcześniej pluszak, który postanowił skoczyć ze spadochronem. Wprawne ręce gracza musza pomóc mu bezpiecznie wylądować – nie będzie to łatwe, gdyż po drodze czekają ostre krawędzie skał i dziwne latające istoty, których kolce z łatwością potargają delikatny materiał, od którego zależy nasze życie.  Spadochroniarzem sterujemy za pomocą dotyku, przytrzymanie palca na prawej lub lewej krawędzi smartfona lub tabletu powoduje przemieszczenie się miśka w lewo lub prawo. Opadając, prócz unikania niebezpieczeństw, musimy zbierać serca, za które dostajemy punkty – tylko odpowiednia ich ilość da nam możliwość poznania kolejnych plansz. Tutaj nie mogę wspomnieć o lekkim niedosycie – etapów przygotowanych przez twórców jest zaledwie 40. Przy ilości czasu potrzebnego na pokonania pojedynczej planszy (zazwyczaj niecała minuta) jest to naprawdę niewiele. Poza tą, dla niektórych znaczącą niedogodnością nie mam do ParaCute zastrzeżeń – tytuł oferuje prostą i wciągającą zabawę, okraszoną charakterystyczną oprawą graficzną i dźwiękową. W ramach trwającej właśnie promocji ściągniecie ParaCute w wersji uniwersalnej za darmo. Normalna cena aplikacji wynosi 0,79 Euro. Ocena: 4- 