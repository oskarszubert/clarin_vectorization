28.11.2013 Sterotyp studenta – bankruta na dobre zakorzenił się w naszej świadomości. Ta grupa społeczna jest coraz bardziej liczna i jednocześnie cieszy się coraz większą niechęcią reszty społeczeństwa. Nie o tym jednak traktuje opisywana dziś aplikacja. Student Budget to rozwiązanie, które ma pomóc w utrzymaniu w ryzach wąskiego, studenckiego budżetu. Czy to w ogóle możliwe? Student Budget jest prostą, nieskomplikowaną aplikacją, która ma pomóc w rozliczeniu studenckiego budżetu. Dlaczego akurat studenckiego? Cóż, być może autor przyjął, że to właśnie przedstawiciele tego grona najczęściej oszczędzają i wiążą koniec z końcem, więc docenią możliwość kalkulowania swoich przychodów i dodatków. Program został zaprojektowany z wykorzystaniem interfejsu Holo UI. Znajdziemy tutaj kilka ekranów, między którymi przełączamy się za pomocą menu w prawym górnym rogu ekranu. Rozwiązanie to jest średnio praktyczne. Znacznie lepszym pomysłem byłoby wykorzystanie modelu pulpitów, między którymi użytkownik mógłby nawigować za pomocą przeciągnięć palcem.  Do dyspozycji oddano nam tutaj ekran z wydatkami, przychodami, a także dziennik płatności. Ten pierwszy to bieżące rachunki i opłaty, które możemy odgórnie skonfigurować na każdy miesiąc. Kwoty te na ogół są stałe i się nie zmieniają, więc wydaje się to dość logicznym rozwiązaniem. Drugi z ekranów działa wprost przeciwnie – konfigurujemy tutaj nasze miesięczne przychody. Po określeniu obu tych aspektów otrzymamy proste wyliczenie tego, ile pieniędzy nam zostało do „rozdysponowania”. Od tej kwoty będą odejmowane wszelkie płatności, które dodamy na trzecim z ekranów. Dodatkowym atutem jest tutaj funkcja przypominania, dzięki której nie zapomnimy o uregulowaniu konkretnych należności.  Program nie oferuje zbyt dużych możliwości, co paradoksalnie jest jego zaletą. Nie upchano tutaj funkcji, które do niczego by się studentowi nie przydały. Moim zdaniem do pełni szczęścia brakuje możliwości synchronizacji, albo chociaż wyeksportowania skonfigurowanych kwot do pliku, co by pozwoliło uzyskać do nich dostęp na innym urządzeniu. Przydałoby się tez wprowadzić ekran ustawień, na którym można by dostosować sposób działania programu. Student Budget to banalnie wręcz proste rozwiązanie, ale czy praktyczne? Na pewno warto docenić program, który nie stara się być niczym więcej jak prostym kalkulatorem budżetu. Dla większości studentów, którzy stanowią tutaj grupę docelową to wystarczy. Pozostali pewnie ominą aplikację szerokim łukiem. Nie zmienia to jednak faktu, że prezentuje się ona całkiem przyzwoicie i zasługuje na solidną czwórkę. 