16.09.2013 Aplikacja z gatunku motywujących do działania. Jeżeli słabo Wam idzie dotrzymywanie postanowień, ze szczególnym uwzględnieniem tych danych sobie, to może Daily Goals zmotywuje Was do działania? Nie mamy tutaj ani systemu kar/nagród, ani nawet grywalizacji. Acz przyznaję, że zerknięcie w kalendarz i zobaczenie ile razy dotrzymaliśmy danego sobie słowa z zaplanowanej listy zrobiło na mnie wrażenie. Sam z aplikacji korzystam już blisko trzy miesiące, także mam co przeglądać. Samo działanie aplikacji jest banalne. Dodajemy zadania/cele, które chcemy realizować. Każdemu z nich możemy przypisać jeden z kilku dostępnych kolorów, a następnie z listy dni tygodnia wybieramy te, w których chcemy działać. I tyle — każdorazowo po wykonaniu danego zadania zaznaczamy je jako wykonane — a jeśli nie udało nam się załatwić spraw jak należy, kółeczko zostaje jedynie obrysem. Co najbardziej jest bolesne w widoku wspomnianego kalendarza — bowiem w każdym okienku czekają na nas podsumowania graficzne. W drugim miesiącu uprawiania sportów poszło mi o wiele lepiej, kiedy zdałem sobie sprawę z tego, jak bardzo się opuściłem zerkając na pełen luk plan z podsumowaniem ;-) Aplikacja dostępna jest w AppStorze za 1,99$. Niestety nie doczekała się wersji dla dużych ekranów i jest to wersja przeznaczona jedynie dla iPhone’ów oraz iPodów Touch — jej interfejs zaś niespecjalnie zachęca do zabawy na iPadach. 