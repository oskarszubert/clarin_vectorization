19.12.2013 Krzyżówki kojarzą mi się z dzieciństwem. Moi dziadkowie namiętnie oddawali się pasji rozwiązywania słownych szarad, a dla dzieciaka, którym wtedy byłem, nie lada wyróżnieniem było znać choćby jedną odpowiedź, kiedy dziadek zadawał pytania w stylu „Zwierzę na P, cztery litery?”. Nie wiem, czy Dziadzio odnalazłby się w świecie smartfonów lub tabletów, jednak obecnie krzyżówki na stałe zadomowiły się w urządzeniach mobilnych. Dziś jedna z nowszych aplikacji tego typu, która pojawiła się w Google Play całkiem niedawno i, jak mogliście przeczytać w opublikowanym przedwczoraj rankingu najczęściej pobieranych androidowych aplikacji listopada, cieszy się ona niemałą popularnością.  Trudno powiedzieć, czemu gra zawdzięcza tak dużą liczbę pobrań (przeszło 50 tysięcy). Niestety, jedno jest raczej pewne: tytuł nie zawdzięcza swojej popularności spektakularnej oprawie graficznej ani wyjątkowej grywalności. Po uruchomieniu Krzyżówek po polsku naszym oczom ukazuje się menu, w którym możemy zdefiniować liczbę kolumn naszej szarady, ilość rzędów oraz poziom trudności. Tu znajduje się również ikonka umożliwiająca udostępnienie linku do aplikacji w innym programie, komunikatorze lub serwisie społecznościowym. Krzyżówki podzielono na trzy poziomy trudności. Wybierając najłatwiejszy z nich, u dołu ekranu znajdować się będą literki, z których składa się dany wyraz. Aby wpisać je w odpowiedni rząd kratek na planszy, wystarczy po kolei je nacisnąć. Jest to z pewnością wygodniejsze rozwiązanie, niż gdybyśmy mieli korzystać z klawiatury telefonu. Im wyższy poziom trudności, tym więcej dodatkowych liter pojawia się w zbiorze na dole, przez co nie znając danego hasła, trudniej jest się domyślić prawidłowej odpowiedzi. Za plus Krzyżówek po polsku można również uznać dużą liczbę haseł, które układać się będą niemal nieskończonej liczbie kombinacji. Mimo to, niektóre ze słówek są, moim zdaniem, nieco zbyt banalne. Sama rozgrywka wypada niestety wyjątkowo kiepsko. Jedynym urozmaiceniem będzie możliwość automatycznego uzupełnienia wszystkich haseł lub tryb pomocy, gdzie błędnie wpisane litery podświetlą się na czerwono. W przypadku Krzyżówek po polsku nie zdobędziemy niestety żadnych punktów, nie odblokujemy achievementów, jak również nie będziemy mogli zmierzyć się z czasem. Również oprawa graficzna apki pozostawia wiele do życzenia i zdecydowanie nie jest dostosowana do aktualnych trendów, jakie panują wśród nowoczesnych aplikacji mobilnych.  Krzyżówki po polsku to kolejny przykład aplikacji, w przypadku której nie mogę pojąć tak wielkiej liczby pobrań w Google Play. Jeśli szukacie apki, która na chwilę zabije nudę i pobudzi wasze szare komórki, oczywiście możecie dać szansę temu tytułowi, jednak zdecydowanie bardziej polecałbym Krzyżówki: Loads Of Words, które kilka tygodni temu Kamil ocenił na piątkę. 