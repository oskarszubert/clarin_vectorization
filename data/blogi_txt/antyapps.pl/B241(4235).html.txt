21.11.2012 Chyba każdy zna, a przynajmniej słyszał o The Rolling Stones. Zespół ten od ponad 50 lat gra rocka i jest, co tu dużo mówić, legendą. Aż trudno uwierzyć, że panowie wciąż grają, a z okazji półwiecza już wkrótce znów ruszą w trasę. Przy okazji wyszła oficjalna aplikacja tego zespołu, którą każdy fan powinien na swoim telefonie mieć. Mowa oczywiście o The Rolling Stones Official App (nazwa mało odkrywcza). Co w niej znajdziemy? Przede wszystkim najważniejsze informacje podane w rewelacyjnej oprawie graficznej. Możemy więc przeczytać najnowsze newsy, zobaczyć wideo i zdjęcia, przejrzeć zbliżającą się trasę, zapoznać się z dyskografią, zapisać się na listę mailingową, odwiedzić sklep, przejrzeć linki, a nawet założyć własny profil, pozwalający na komentowanie. Muszę powiedzieć, że aplikacja prezentuje się po prostu świetnie. Widok aplikacji to różnego rodzaju plakaty i okładki zespołu wpisane w kwadraty, między którymi umieszczono żółte odnośniki do kategorii. O ile same tło się nie porusza, co najwyżej od czasu do czasu wczytują się nowe obrazki, o tyle możemy przesuwać menu w prawo lub lewo. Dopracowanie widać również po wejściu w daną kategorię. Wszystko prezentuje się bardzo dobrze i działa płynnie.  Oprócz tego na dole znajdziemy belkę z odsyłaczem do najnowszych komentarzy i, co ciekawe, również mini-playera, w którym możemy odsłuchiwać kawałki zespołu. Niestety, tutaj spore rozczarowanie. Utwory są samplami i po 30 sekundach player przechodzi do następnego utworu. Wydaje mi się, że jak na aplikację rocznicową, to warto by było jednak odtwarzać pełnej długości utwory. Same kategorie są całkiem często aktualizowane, szczególnie dział wiadomości, gdzie możemy czytać oficjalne komunikaty, jak i tweety. Co więcej można powiedzieć o tej aplikacji? Może nie jest przeładowana szczególnie treścią i widać, że ma również służyć do promocji i kupowania produktów związanych z zespołem (muzykę, dostęp do ekskluzywnych materiałów), to jednak wygląda i działa bardzo fajnie no i mimo wszystko dostarcza najświeższych informacji o tej legendzie rocka. Według mnie warto ją pobrać choćby po to, aby sobie przetestować, a przy okazji można wygrać bilety na koncerty. 