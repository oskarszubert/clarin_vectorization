18.10.2013 Lista zadań i notatnik to jedne z najważniejszych aplikacji w moim telefonie oraz tablecie. Pokusiłbym się nawet o stwierdzenie, że są ważniejsze niż funkcja telefonowania czy SMSowania. Ich elektroniczne wersje już dawno zastąpiły tradycyjną kartkę i długopis, a opcja synchronizacji danych okazała się zbawienna dla wszystkich ofiar losu, które nawet kiedy sporządzały listę, zapomniały jej zabierać z domu. Tick Tock Task to jeszcze jedna pozycja spośród obfitych liczbowo propozycji dostępnych w mobilnych marketach. Program obsługujemy za pomocą podstawowych gestów, znanych doskonale wszystkim użytkownikom mobilnych systemów, czyli po prostu suwając palcem po ekranie. W dół — dodajemy nowe zadanie, prawo — tworzymy listę, lewo — usuwamy wpis. Tak wygląda podstawa działania aplikacji, jednak to jeszcze nie wszystko — wróćmy do wspomnianej na początku listy. Tworząc nowe zadanie, dodajemy coś na zasadzie najważniejszego elementu a zarazem „folderu”, wykonując na którym gest przesunięcia palca w prawą stronę, dodajemy zadania składowe całego projektu. Całą listę możemy kolejno oznaczać jako „zaliczoną”, ale to jeszcze nie wszystko. Klikając na tytuł zadania głównego przenosimy się do menu, w którym możemy zmodyfikować jego kolor oraz ustawić termin (a także związane z nim przypomnienie). Nie zabrakło także powtarzania akcji co: godzinę, dzień, tydzień, miesiąc, rok lub — w wybrane dni tygodnia. Dostępna jest również możliwość uruchomienia „przypinek” (ang. badges), czyli powiadomień widocznych przy ikonie, informujących nas ile jeszcze zadań nie zostało przez nas wykonanych. Oczywiście jest ona opcjonalna i jeśli macie życzenie, możecie ją wyłączyć.  Aplikacja prezentuje się fenomenalnie — nowoczesny „płaski” design, kilka gestów i brak zawiłych interfejsów które utrudniają sprawne zanotowanie ważnych zadań. Nie zabrakło także opcji synchronizacji danych z iCloud. Jednak mimo wystroju idealnie pasującego do nowej odsłony systemu Apple, sam program jeszcze nie został uaktualniony — wciąż świeci w naszym kierunku wypełniona gradientem klawiatura, ale mam cichą nadzieję, że przy najbliższej aktualizacji całość będzie już idealnie współgrać z systemem. Tick Tock Task nie jest specjalnie przełomowy, ale to naprawdę bardzo poprawna, solidnie wykonana aplikacja z ciekawą funkcją dodawania zadań cząstkowych, by łatwiej kontrolować czas i nasze „taski”. Program dostępny jest w AppStorze (niestety) jedynie w wersji na małe ekrany. Przyjdzie za niego zapłacić 1,99 euro, ale obecnie dostępny jest jeszcze przez chwilę za darmo, także spieszcie się :-). 