11.01.2014 Lista zadań (popularne To-Do) to chyba najsłabszy element ekosystemu Microsoftu. W Windows Phone odnajdziemy ją w kalendarzu, ale po pierwsze jest ukryta, po drugie działa tylko na smartfonie i w pełnej wersji Outlook 2013. Nie obsłużymy jej przy pomocy chmury czy też aplikacji Windows 8.Jest też OneNote, który potrafi z nią współpracować, ale znowu tylko z poziomu głównej aplikacji komputerowej. Dlatego czasem warto rozejrzeć się za dobrymi zamiennikami, skupiającymi się tylko na zadaniach. Jednym z nich może być To-Do Calendar.  To-Do Calendar to jedno z najprostszych narzędzi z jakimi się do tej pory spotkałem. Cała aplikacja opiera się na jednym oknie. Przedstawia ono kalendarz, widok na aktualny miesiąc, gdzie każde poszczególne pole to nowy dzień. U dołu umieszczono wielką ikonę. Na czym polega dodanie zadania? Na przeciągnięciu owego plusa z dołu na odpowiedni dzień. Po upuszczeniu pojawi się pole edycji zadania. Nie grzeszy ono rozbudowanymi możliwościami. Jedyne co możemy ustawić to priorytet, opis oraz oznaczenie jako wykonane. Niewiele. Brak zwłaszcza przypomnień, których To-Do Calendar nie wspiera. Jeżeli danego dnia chcemy dodać kilka zadań, pojawią się one koło siebie. Opcje również ograniczono do minimum. Pozwalają nam one na tworzenie i odzyskiwanie kopii naszych zadań. Cały proces odbywa się poprzez wygenerowanie specjalnego linka, pod którym odnajdziemy nasze zapiski. Jest też opcja powstrzymania ekranu przed zablokowaniem i to właściwie wszystko.  Minimalistyczny interfejs, dopasowujący się kolorystyką to tematu telefonu prezentuje się bardzo okazale. Autor pomyślał nawet o takim drobiazgu jak powiększanie się pól dni, gdy najeżdżamy na nie plusem. Wprawdzie dla czytelności aplikacji przydałaby się choćby obsługa różnych kolorów zadań, albo powiadomienie ile zadań czeka na górze i na dole listy, ale obecne rozwiązania pozwalają sprawnie zarządzać listą rzeczy do zrobienia. Szkoda że poza wspomnianymi powiadomieniami, zabrakło także wsparcia dla żywego kafelka. Jeżeli szukacie prostego narzędzia do zarządzania zadaniami To-Do Calendar może być odpowiedzią ma Wasze potrzeby. Szybka, lekka, przejrzysta, a do tego pozwala synchronizować dane z chmurą. Na chwilę obecną dostępna jest za darmo i nie posiada reklam. Teraz najwięcej zależy od samego autora i tego czy i jak będzie rozwijał swoją aplikację. Baza prezentuje się przyzwoicie i daje nadzieję na naprawdę dobrą aplikację. 