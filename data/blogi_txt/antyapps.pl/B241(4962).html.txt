24.04.2012 Ludziom zdarza się zgubić samochód. Tak, naprawdę miałem na myśli samochód, a nie kluczyki. Wielopiętrowe parkingi stojące przy centrach handlowych nie jednego przyprawiają o zawrót głowy. A kiedy nasze plany spotkania ze znajomymi, lekko wymkną nam się spod kontroli i zamiast „jednego bezalkoholowego” zaliczymy kilka pełnowartościowych napojów, czasami miejsce postoju naszego auta może po prostu zostać „przyćmione” przez inne, ekscytujące wrażenia szalonej nocy. Co wtedy zrobić? Mając aplikację Parkbud wystarczy po prostu ją uruchomić. Jakiś czas temu, przyjaciel zadał mi pytanie – Skoro wszystko masz na tym swoim iPhonie, to może masz też aplikację, która pomoże mi znaleźć samochód zostawiony na parkingu? – spojrzałem na niego nieco lekceważąco z nadzieją, że zaraz wybuchnie śmiechem. Niestety salwy radości nie było, zamiast tego na jego twarzy pojawiła się poważna mina, a z ust wypłynęło stwierdzenie, że to naprawdę problem, który doskwiera nie tylko jemu, ale także wielu innym ludziom. Wczoraj, zupełnie przypadkiem natknąłem się na aplikację Parkbud. Jakże wielkie było moje zdziwienie, kiedy odkryłem że jedną z jej funkcji jest właśnie namierzanie pozostawionego na mieście auta. Zanim o lokalizatorze, parę słów o głównym ekranie aplikacji. Znajdziemy tu dość sporych rozmiarów koło z podziałką liniową. Kliknięcie na czarny prostokąt poniżej, wyświetli nam klawiaturę numeryczną, na której możemy określić jak długo jest ważny kupiony przez nas bilet parkingowy. Kręcąc umieszczoną obok podziałką, możemy ustawić czas, po jakim od uruchomienia zegara, aplikacja przypomni nam o kończącym się opłaconym czasie. Widoczny poniżej przycisk z napisem „zł” pozwoli nam wprowadzić ceny z taryfikatora oraz ułatwi kupno biletów poprzez SMSa (oczywiście jeżeli dany parking obsługuje taką opcję).  To o co jednak najbardziej mi w tej aplikacji chodziło, umieszczone jest na kolejnych trzech kartach. Mapa, pozwoli nam oznaczyć miejsce, w którym zostawiliśmy samochód. Dotknięcie przycisku z ikoną „ludzika” wyznaczy nam trasę do naszego auta, natomiast uaktywnienie pierwszego guzika zaznaczy na mapie okoliczne parkingi. Trzecia karta oznaczona aparatem, to jak nie trudno się domyślić możliwość dodania zdjęcia zaparkowanego samochodu. Wydaje się być to sporym ułatwieniem zwłaszcza, kiedy parkujemy w obcym mieście, gdzie niemal każda uliczka wygląda dla nas na początku tak samo. Ostatnia karta, pozwoli nam zanotować szczegóły na temat zajmowanego miejsca. To z kolei przyda się wszystkim korzystającym z parkingów wielopoziomowych. Parkbud charakteryzuje się także rewelacyjnym interfejsem. Korzystanie z tego programu to naprawdę przyjemność. A jeżeli do całości dodamy także świetnie dobrane efekty dźwiękowe, otrzymujemy program kompletny. Czy warto? Jeżeli zdarza wam się zapominać, zdecydowanie TAK. Parkbud pobierzecie z AppStore już za 1,59€. 