07.09.2012 Tower defence to gatunek gier, który na urządzeniach mobilnych cieszy się niesłabnącą popularnością. Obecnie w AppStore aż roi się od produkcji tego typu. Niestety, poza kilkoma chlubnymi wyjątkami są to najczęściej produkcje na tzw. „jedno kopyto”: widok izometryczny na pole bitwy i tradycyjny podział na tych ‚dobrych’ i tamtych ‚złych’. Jedyną różnicą bywają lekko zmienione jednostki – nawet szata graficzna w wielu tytułach jest zadziwiająco podobna. Na szczęście od czasu do czasu pojawia się produkcja taka jak Babel Rising: Catalysm, która choć nie grzeszy całkowicie oryginalną koncepcją (wszak wszystko już kiedyś było), to stanowi lekką odmianę wśród setek podobnych tytułów należących do gatunku. W Babel Rising: Catalysm wcielamy się w… Boga. Co więcej, w trakcie gry nie wybudujemy ani jednej wieży obronnej i nie powołamy do życia ani jednego człowieka, który stanie w naszej obronie przed nadciągającymi zewsząd wrogami. Jedyną naszą bronią będą nadprzyrodzone siły, z których korzystać możemy w ściśle określonych odstępach czasu. Magicznych mocy używamy by siać zagładę na ludziach starających się w pocie czoła wybudować biblijną wieżę Babel. Boskie moce, którymi władamy wykorzystują siły natury – błyskawice, tornada, wysokie na kilka metrów morskie fale, ogień i wiele, wiele innych… każdy sposób jest dobry by zmieść z powierzchni ziemi niewiernych śmiertelników. Na uwagę zasługuje nietypowe, jak na gatunek tower defence przedstawienie pola zmagań – tradycyjne 2D jest miłą odmianą wśród dziesiątek tytułów z izometrycznym widokiem.  Cele poszczególnych misji (a tych jest 40) choć zróżnicowane, to w rzeczywistości sprowadzają się do jednego: nie dopuszczenia do wybudowania przez ludzkość Wieży Babel. Poziom trudności jest na tyle wysoki, że ciężko jest ukończyć kampanię bez korzystania z mikropłatności… chyba że się jest bardzo cierpliwym i wielokrotnie podchodzi się do każdego etapu. Obecnie Babel Rising: Catalysm dostępne jest za darmo w wersji uniwersalnej. Grę pobierzecie stąd. 