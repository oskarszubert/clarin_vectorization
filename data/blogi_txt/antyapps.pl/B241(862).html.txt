18.12.2012 Google naprawdę kocha iOS. Trudno powiedzieć na ile jest to szczere uczucie, ale śmiało można stwierdzić, że między tą dwójką od pewnego czasu mocno iskrzy. Dedykowana aplikacja umożliwiająca przeglądanie YouTube, zupełnie nowy program do obsługi poczty GMail, oczekiwane przez wielu, świetnie dopracowane Mapy Google, Snapseed, aktualizacja Google+, aż w końcu wydany wczoraj zupełnie nowy produkt YouTube Capture, który ułatwi nam szybką publikację materiałów nagranych naszym telefonem na łamach najpopularniejszego portalu z materiałami video na świecie. Dodajmy, że to wszystko stało się zaledwie w przeciągu kilku tygodni. Użytkownicy iOS nie pozostają jednak Google’owi dłużni i w ciągu pierwszych 48 godzin od premiery Map Google pobierali je… 10 milionów razy. Podsumujmy co nowego od Google w świecie Apple.  Aktualizacja Google+ czyli Społeczności Opublikowana pod koniec ubiegłego tygodnia aktualizacja aplikacji Google+ to przede wszystkim nowa funkcjonalność – Społeczności – która spotkała się z niezwykle ciepłym przyjęciem przez użytkowników. Google chyba już wie, że z Facebookiem łatwo nie wygra, więc stara się przyciągnąć użytkowników innowacjami, których portal Marka Zuckerberga póki co nie ma.  Społeczności to odpowiednik internetowych forów dyskusyjnych, które skupiają ludzi o podobnych zainteresowaniach. Nie piszemy tam jednak w konkretnych wątkach, a umieszczamy ogólne informacje na dany temat. Każdy wpis może być następnie komentowany. Snapseed od teraz z logo Google Uważany za najlepszą aplikację do obróbki zdjęć na telefonie komórkowym program Snapseed to kolejny po Sparrow tegoroczny zakup firmy Google. W odsłonie sponsorowanej przez giganta z Mountain View (tak, teraz program jest bezpłatny) zmianie uległa ikona aplikacji, a ponadto otrzymaliśmy nowy efekt i ramki. YouTube Capture stanie się filmowym Instagramem? Wczoraj późnym wieczorem do AppStore trafiła kolejna aplikacja od Google, która – co ciekawe – póki co dostępna jest wyłącznie dla użytkowników działających na mobilnym systemie Apple. Google najwyraźniej doszło do wniosku, że jeżeli jakaś aplikacja ma odnieść sukces, to najpierw muszą ją polubić wyznawcy nadgryzionego jabłka, a jeżeli to zrobią – produkt pokochają wszyscy.  YouTube Capture to prosta aplikacja, która pozwala nam na szybkie nagranie filmu, a następnie jego publikację na łamach najpopularniejszego portali z materiałami video – YouTube. Co więcej program pozwala nam na stabilizację rejestrowanego obrazu, a także poprawę jego kolorów. Najfajniejszą funkcją zdaje się być jednak zmuszanie użytkowników do trzymania telefonu w pozycji horyzontalnej podczas nagrywania filmu – inaczej nie uruchomimy nagrywania. Czy to zmierzch niewymiarowych, podłużnych filmów nagrywanych telefonami? Miejmy taką nadzieję. Jak nie trudno zauważyć, Google idzie na całość i dzielnie ociepla swój wizerunek wśród użytkowników telefonów i tabletów Apple. Czy ma nadzieję, że takimi posunięciami zachęci do przejścia na Androida? Z pewnością nie, zwłaszcza, że te same aplikacje dla iOS i Androida przygotowane przez ten sam zespół Google znacznie lepiej prezentują się na ekranie iPhone’a czy też iPad’a. Jaki zatem cel ma Google? Na to pytanie niestety nie znam odpowiedzi, ale niezmiernie cieszy mnie ich szczodrość :). 