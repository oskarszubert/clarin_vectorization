24.07.2012 Kolejna niezwykle popularna ostatnio w Google Play aplikacja. Tym razem pod lupę wziąłem Pencil Sketch, służącą do automatycznej zamiany naszych fotografii w obrazki mające przypominać szkice. Ale to co ma robić, a to co robi, to zupełnie inna sprawa.   Miałem nadzieję, że era kiczowatych przeróbek zdjęć w sieci dobiegła już końca. Że nareszcie zapomnimy o nieśmiertelnych flarach i innych tandetnych efektach. Jednak smartfony nie dają im umrzeć, jedną z aplikacji przedłużającą ten marny żywot jest opisywany dziś Pencil Sketch. Jeszcze jedna darmowa, jeszcze jedna niezwykle prosta w obsłudze. Wybieramy fotografię lub robimy ją bezpośrednio po odpaleniu programu, a następnie… zamieniamy ją w szkic: kolorowy lub czarno-biały. Nie możemy niczego modyfikować, zmieniać, poprawiać. Możemy nasz twór jedynie zapisać w pamięci urządzenia, lub udostępnić dla szerszego grona odbiorców w jednym z zewnętrznych serwisów. I wszystko to w teorii brzmi świetnie, galeria zdjęć w sklepie z aplikacjami Google prezentuje się, nazwijmy to, akceptowalnie, jednak w praktyce ta zabawka po prostu nie działa. Sam próbowałem różnego naświetlenia, kombinowałem z wieloma fotografiami, ale za każdym razem efekt był co najwyżej marny. Nigdy nie zrozumiem skąd tak tandetne i w gruncie rzeczy niedziałające aplikacje zdobywają takie wsparcie użytkowników. Sam sięgnąłem z ciekawości, jako że to jedna z najlepiej ocenianych w sklepie nowości. Dostępna jest za darmo, ale nawet to niczego nie rekompensuje. 