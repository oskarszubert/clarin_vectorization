29.05.2013 Warcaby to jedna z najpopularniejszych gier planszowych na świecie. Większość z Was zapewne miała z nią do czynienia w tej, czy innej postaci i doświadczyła na własnej skórze goryczy porażki i smaku zwycięstwa na 64-polowej planszy. Tych, którzy jakimś cudem z Warcabami nigdy się jeszcze nie spotkali, jak i tych, którzy na warcabnicy zjedli zęby zachęcam do spróbowania swoich sił w wersji gry przygotowanej specjalnie na urządzenia mobilne. Warcaby (dokładnie tak brzmi nazwa opisywanej gry) to tytuł przeznaczony na urządzenia działające pod kontrolą systemów iOS oraz Android. Grę możemy odpalić zarówno na smartfonach, jak i tabletach, ale komfort rozgrywki na większym ekranie jest w tym przypadku nie od przecenienia (szczególnie, gdy gramy w dwie osoby na jednym sprzęcie). Aplikacja umożliwia zmierzenie się z przeciwnikiem sterowanym przez komputer (trzy dostępne poziomy trudności, ale ostatni możliwy do odblokowania dopiero po uiszczeniu opłaty) oraz żywym przeciwnikiem, jeżeli takowy się nam akurat napatoczy.  Reguły rozgrywki nie różnią się od tych znanych z klasycznych Warcabów. Gra rozgrywana jest na ciemnych polach planszy o wymiarach 8 x 8 pól. Każdy gracz rozpoczyna rozgrywkę z dwunastoma pionkami ustawionymi po przeciwnych stronach planszy.  Celem gry jest zbicie wszystkich pionów przeciwnika, albo zablokowanie wszystkich, które pozostają na planszy, pozbawiając tym samym rywala możliwości wykonania ruchu. Pionkami możemy poruszać o jedno pole do przodu po przekątnej, a bicie przeciwnika następuje poprzez przeskoczenie sąsiadującego pionka przeciwnika (pole za nim musi być wolne). Jak widać zasady (powyżej wymieniłem te najważniejsze, reszta wychodzi „w praniu„) nie należą do szczególnie skomplikowanych, ale rozgrywka bywa niezwykle pasjonująca. Nie obejdzie się bez myślenia strategicznego i umiejętności przewidywania posunięć przeciwnika. Oprawa gry przeznaczonej na iOS i Androida jest… średnia. Nie sposób odmówić jej czytelności (a ta cecha jest w przypadku tego typu gry najważniejsza), ale brak jej „tego czegoś„, co nadałoby odrobiny charakteru. Narzekać możemy również na animacje, które do najpłynniejszych na pewno nie należą. Warcaby to gra typu adware – możemy pobrać ją za darmo, ale pozbycie się natarczywych reklam wymaga opłacenia niewielkiej sumy (0,89 euro). Czy warto? Tej decyzji nikt nie podejmie za Was. Wersję na Androida pobrać możecie z Google Play. 