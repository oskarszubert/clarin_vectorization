04.01.2013 The Photo Cookbook jest jak prywatny kurs gotowania we własnej kuchni z doświadczonym kucharzem, który objaśnia każdy krok. Piękne fotografie, stylowo wyświetlane w wysokiej rozdzielczości na ekranie iPada, ilustrują każdą czynność - ten fragment, zaczerpnięty z opisu aplikacji którą znajdziemy w AppStore znakomicie oddaje jej charakter. The Photo Cookbook - Quick   Easy to jedna z najlepszych, a na pewno najładniejsza książka kucharska z jakiej miałem przyjemność korzystać na urządzeniach z systemem iOS.  Aplikacja wygląda pięknie, a korzystanie z niej jest nad wyraz wygodne i praktyczne. Niewątpliwą zaletą jest również jej uniwersalność – jednorazowe pobranie The Photo Cookbook daje możliwość instalacji programu na wszystkich posiadanych urządzeniach z logo nadgryzionego jabłka. Co więcej, ta wyśmienita cyfrowa książka kucharska jest obecnie dostępna za darmo, co przy jej wysokiej (niemal 5 euro) standardowej cenie czyni pobranie tej pozycji niemal obowiązkiem.  Interfejs The Photo Cookbook jest esencją prostoty i elegancji. Nie znajdziemy w nim elementów zbędnych, a każdy przycisk i ikona wydają się być idealnie wpasowane w wygląd aplikacji. Pierwszy ekran ukazujący się użytkownikowi po uruchomieniu programu jest swego rodzaju kartą dań. Kilkadziesiąt zdjęć przedstawia potrawy podzielone na cztery główne kategorie – mięsa, ryby, posiłki wegetariańskie oraz desery. Paski, na których zaprezentowano podglądy poszczególnych dań są ruchome – wystarczy jeden gest palcem by przewinąć wybraną listę, odkrywając tym samym kolejne kulinarne specjały. Liczba przepisów obejmuje 84 pozycje sklasyfikowane w czterech zakładkach: Szybkie   Proste (60 przepisów), Kuchnia włoska (15 przepisów), Kuchnia azjatycka (5 przepisów) oraz Wypieki (4 przepisy). Dzięki zakupom wewnątrz aplikacji możemy powiększyć swoją bibliotekę potraw do 240 pozycji (uzupełnienie dań włoskich, azjatyckich i wypieków do 60 pozycji na każdą z kategorii to koszt 2,69 euro za rozdział). To co wyróżnia The Photo Cookbook spośród dziesiątek podobnych aplikacji to estetycznie i (co najważniejsze) praktycznie rozwiązana kwestia prezentacji przepisów. Wybranie konkretnego dania przenosi użytkownika do osobnego ekranu, którego funkcjonalność podczas procesu przygotowania potrawy jest nieoceniona. W tym miejscu ujawnia się również zdecydowana przewaga dużego ekranu iPad’a nad jego niewielkim smartfonowym odpowiednikiem – duże zdjęcia i wyraźniejszy, widoczny z większej odległości opis przygotowania potrawy to ogromne zalety na kuchennym placu boju. Wystarczy postawić tablet na zwykłym stojaku pod książkę kucharską, a otrzymamy bardzo wygodne w użyciu, bogato ilustrowane źródło doskonałych przepisów. Aplikacja oferuje użytkownikom bardzo dokładny opis procesu powstawania każdego z zawartych w niej dań. Poczynając od skrupulatnego wyszczególnienia wszystkich potrzebnych składników wraz z ich dokładnym przedstawieniem (zdjęcie, charakterystyka oraz nazwa w kilku językach wśród których brak niestety polskiego), a kończąc na szczegółowych opisach towarzyszących każdemu etapowi przygotowania potrawy. Jeżeli do tego wszystkiego dodamy wyśmienitej jakości zdjęcia ściśle powiązane z każdą fazą przyrządzania posiłku otrzymamy idealną książkę kucharską. Dla tych maruderów, którym ciągle mało dopowiem, że podczas procesu przyrządzania wybranego dania mamy możliwość uzupełnienia przepisu o własne notatki, wysłania listy potrzebnych składników mailem oraz dołączenia wybranej potrawy do listy ulubionych.  The Photo Cookbook – Quick   Easy to aplikacja kompletna – piękna, funkcjonalna i dopracowana w najdrobniejszych szczegółach. Liczba przepisów w niej zawartych jest spora, a dla osób którym niemal setka różnorodnych potraw do przygotowania to ciągle mało, udostępniono możliwość odpłatnego wzbogacenia programu o kolejnych kilkaset dań. Polecam! 