02.10.2013 Pogoda skutecznie odstrasza od aktywności fizycznej na świeżym powietrzu, dlatego z końcem lata, myśląc o odchudzaniu, warto wprowadzić zmiany do naszego jadłospisu. Jak zwykle z pomocą przy projektowaniu zbilansowanej diety przychodzą twórcy aplikacji mobilnych. Dietista to nowa propozycja dla tych, którzy chcą się zdrowo odżywiać lub, ograniczając niektóre produkty, zrzucić zbędne kilogramy. Dużo ciekawych funkcji i atrakcyjny interfejs sprawiają, że na pewno warto przyjrzeć jej się z bliska. Jak nietrudno się domyślić, zaczynamy od założenia konta. Możemy skorzystać z synchronizacji z Facebookiem lub podać adres e-mail. Kolejne dane, jakie będziemy musieli wpisać, to nasz wiek, waga i wzrost. Dalej zaznaczymy, czym charakteryzuje się nasza sylwetka oraz jaka aktywność fizyczna towarzyszy nam na co dzień. Z gotowych ustawień, przeliczonych na ilość spalonych podczas ćwiczeń kalorii, mamy do wyboru: jazdę na rowerze, siłownię, gry z wykorzystaniem piłki, bieganie, aerobik, sporty wodne, zimowe oraz kilka innych dyscyplin, takich jak sportowe gry video (bynajmniej nie chodzi tu o Fifę 2014…), joga czy jazda konna, zebrane pod hasłem „general sports”.  Oczywiście uprawiany przez nas sport nie będzie tu najważniejszą częścią aplikacji. Kolejny krok w tworzeniu naszego profilu to wybór naszych ulubionych potraw, o które uzupełniona zostanie nasza dieta, aby skuteczniej trzymać się żywieniowych postanowień. Dział ten nazywa się Food Quiz, jednak szczerze mówiąc, należy potraktować go bardziej jako gadżet, który twórcy aplikacji powinni zdecydowanie bardziej rozbudować przy kolejnych aktualizacjach. Jest tam miejsce jedynie dla pięciu ulubionych produktów, takich jak rodzaj kawy, mleka, jakie pijemy czy płatków, które najbardziej nam smakują. To jednak trochę mało, żeby stworzyć porządny jadłospis opierający się na naszych żywieniowych preferencjach. Tworząc naszą dietę wybieramy jeden z trzech trybów dobierania posiłków: zdrowa dieta, dieta redukcyjna oraz dieta pomagająca przy rozbudowie masy mięśniowej. Tutaj niestety twórcy apki nie popisali się za bardzo, ponieważ dieta redukcyjna wskazała mi o wiele większą dzienną dawkę kalorii niż ta, która miałaby dostarczyć zdrowej i zbilansowanej ilości składników odżywczych dla osoby, która ani nie chce się odchudzać, ani budować masy. Dodatkowo w obydwu przypadkach dzienna ilość wskazanych kalorii była mocno zaniżona.  W aplikacji nie zabrakło za to wielu praktycznych funkcji, takich jak przypominanie o posiłkach (możemy również wybrać, ile posiłków dziennie będzie nam towarzyszyć). Jest również pasek postępu wskazujacy, ile kilogramów pozostało nam do zrzucenia, jednak niestety nie było mi dane dostać się do tej zakładki, ponieważ za każdym razem po kliknięciu w nią aplikacja informowała mnie o błędzie. Apka obejmuje także kilka funkcji dostępnych po aktualizacji programu do wersji PRO. Ta kosztuje niespełna 2 dolary. Otrzymujemy za to funkcję listy zakupów, nielimitowaną liczbę posiłków, które możemy podmienić na inne w automatycznie utworzonym menu, rankingi produktów oraz funkcję, dzięki której jadłospis będziemy mogli tworzyć w oparciu o to, na co w danej chwili mamy ochotę. Ponieważ ostatnimi czasy staram się jeść zdrowe i zbilansowane posiłki, Dietista napewno na jakiś czas pozostanie w moim smartfonie. Mam jednak nadzieję, że twórcy będą rozbudowywać aplikację dalej, ponieważ jej potencjał nie został jeszcze w pełni wykorzystany. Z jednej strony bardzo spodobał mi się atrakcyjny design i wiele funkcji, których, szczerze mówiąc, od dłuższego czasu szukałem w podobnych aplikacjach. Z drugiej – kilka błędów w obliczeniach i nieco ubogi jadłospis wymagające mimo wszystko korzystania z innych aplikacji lub szukania informacji w sieci. Oby Dietista rozwinęła się w dobrym kierunku. 