13.02.2012 Gier o bieganiu w prawo widziałem na iOSie już bardzo dużo, więc kolejna tego typu produkcja musiałaby oferować coś bardziej interesującego niż tylko inną stylistykę czy też grafikę 3D. Padło na Little Big Monster, które nie zrewolucjonizowało może gatunku, ale tym razem zamiast jednej postaci biegną dwie, a w zasadzie jedna, która może zmieniać swoje gabaryty. Wiem, brzmi niedorzecznie, ale o to właśnie chodzi.  Historyjka wprowadzająca nie jest niczym szczególnym – zły potwór porywa naszą wybrankę życia, a my z małego przyjemnego stworka stajemy się prawdziwą bestią i ruszamy w pościg za naszą ukochaną. No i tutaj zaczyna się prawdziwa zabawa. Na życzenie możemy przemieniać się w dużą wersję samego siebie, która przypomina Godzillę i może przebijać się przez wszelkiego rodzaju ściany, ale niestety jest ciężka i nisko skacze. Za to mały stworek w postaci kulki to zręczny akrobata, dzięki któremu pokonamy największe przepaście, ale stracimy życie, gdy w tejże formie zahaczymy o ścianę, bo maleństwo jest dość delikatne. Cała koncepcja gry polega na tym, że pod prawym kciukiem mamy skok, a pod lewym mamy zamianę pomiędzy formami postaci. Jeśli widzimy zbliżające się ściany to potrzebujemy dużej wersji, a przy każdej chmurce, na którą musimy skoczyć lepiej być małym stworkiem. Początkowo zabawa jest prosta, ale szybko uaktywnia to nasze palce w tym samym stopniu co umysł.  Wiem, że dziwnie brzmi, jak używam zwrotów takich jak „potworek” czy „maleństwo”, ale robię to z premedytacją. Chodzi o styl graficzny zastosowany w tejże śmiesznej produkcji. Przypomina on bajki rysowane dla dzieci – jest bardzo słodki i poniekąd zabawny, co powoduje, że na grę, aż miło się patrzy. Nie jest to może najbardziej rozwinięta produkcja, jaka pojawiła się na AppStorze, ale każdy element w Little Big Monster został stworzony z dużą pieczołowitością. Widać po prostu, że grafiki przygotowywał ktoś, kto uwielbia to, co robi.  W grze dostępne są w tej chwili tylko trzy otoczenia graficzne, czyli 3 różne plansze do przejścia i pobicia własnych rekordów, ale każda z nich wygląda znacząco inaczej i aż chce się grać w nie dłużej. Twórcy obiecują, że następne pojawią się już niedługo, a w tym czasie możemy pograć w trybie nieskończonym, w którym walczymy, o jak najlepszy wynik. Innymi słowy standard, jeśli chodzi o ten gatunek gier. Czy warto? Little Big Monster jest w tej chwili darmowe (wcześniej kosztowało jednego dolara) i już dla samej oprawy graficznej warto pobrać tę grę i spędzić w niej kilka miłych chwil. Trudno mi w tej chwili wyrokować czy jest to ten typ produkcji, do którego będę wracał na dłużej (jak recenzowany Temple Run) czy może po dłuższym namyśle skasuje ją z telefonu. W tym momencie jednakże doceniam twórców, że postawili na taką ładną i nietuzinkową grafikę i całkiem interesujący koncept. Link do aplikacji (iPhone). 