27.02.2013 Exploratorium to jedno z najciekawszych muzeów na świecie. Placówka znajdująca się w San Francisco jest niezwykłym połączeniem nauki i sztuki. Projekt ten, przypomina nasze krajowe Centrum Nauki Kopernik tyle, że w zdecydowanie większej skali. Odwiedzając Exploratorium możemy nie tylko na własne oczy „zobaczyć” naukę, ale i całkowicie się w niej zanurzyć. Eksperymenty, widowiskowe doświadczenia, niezwykłe eksponaty i połączenie edukacji z zabawą sprawiają, że placówka jest idealnym miejscem dla odwiedzających w każdym wieku. Exploratorium to w dniu dzisiejszym nie tylko budynek wraz z niebywale interesującą zawartością, ale i cała masa większych i mniejszych projektów związanych z szeroko rozumianą nauką. Do grupy tych mniejszych, ale z mojego puntu widzenia bardzo interesujących, należą aplikacje mobilne wydawane pod patronatem kalifornijskiego muzeum. Sound Uncovered to interaktywna książka przeznaczona na iPad’a. Wydawnictwo zostało w całości poświęcone ciekawym zjawiskom akustycznym oraz złudzeniom słuchowym. Dzięki aplikacji znajdziemy się w samym centrum niezwykłego świata dźwięków – staniemy się wręcz uczestnikami słuchowego eksperymentu zaprojektowanego przez załogę Exploratorium. SU na każdym kroku pokazuje jak olbrzymi, niewykorzystany dotychczas potencjał edukacyjny tkwi we współczesnych urządzeniach mobilnych.  Jesteś ciekawy w jakim wieku jest Twój zmysł słuchu? A może chcesz poznać ukryte wiadomości, które można usłyszeć odtwarzając znane piosenki wspak? Chcesz przekonać się co jest źródłem tajemniczych dźwięków wydobywających się z głośników? O tych, i o wielu innych ciekawych kwestiach przeczytacie (w języku angielskim) i posłuchacie (to przede wszystkim) w Sound Uncovered. Aplikacja nie tylko brzmi, ale i wygląda bezbłędnie. Interfejs jest prosty, a co za tym idzie bezproblemowy w obsłudze, a wygląd programu pieści zmysł wzroku. Niedosyt pozostawia zawartość aplikacji – zaledwie 12 artykułów/eksperymentów tylko zaostrza apetyt na więcej. Niestety z Sound Uncovered cieszyć mogą się jedynie właściciele iPad’ów. Aplikacja dostępna jest za darmo w AppStore. 