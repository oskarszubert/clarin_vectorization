07.10.2013 Mimo, że nasze smartfony i tablety cechują się coraz większą pamięcią, zaniedbanie ich i zaśmiecenie dużą liczbą plików wcale nie wpływa pozytywnie na wydajność oraz komfort pracy. Dlatego powstają takie narzędzia, jak Search Duplicate File, które mają na celu znalezienie i usunięcie wszystkich zbędnych (w tym wypadku zduplikowanych) pozycji. Czy opłaca się je stosować? Działanie programu jest szalenie proste. Przeszukuje on pamięć naszego urządzenia w poszukiwaniu duplikatów plików, a potem pozwala nam na szybkie i łatwe usunięcie ich. Autorzy tego rozwiązania podkreślają, że na naszych smartfonach może się znajdować bardzo dużo takich danych – plików MP3, obrazów, kopii zapasowych, a nawet plików aplikacji. Program działa dość szybko, choć to oczywiście jest mocno zależne od urządzenia, na którym go uruchomimy. W moim przypadku w 10 sekund znaleziono 135 duplikatów plików (co ciekawe, aplikacja może wyszukiwać w tle i poinformować nas o zakończeniu procesu powiadomieniem na pasku stanu). Czy rzeczywiście są to dane niepotrzebne? Trudno powiedzieć, bo nie ryzykowałem usunięciem części pozycji, które trudno było zidentyfikować jednoznacznie. Niemniej około 80 proc. znalezionych przypadków okazało się trafnych i tym samym udało mi się zaoszczędzić 22 MB w pamięci urządzenia – w sam raz na jedną dodatkową aplikację.   Wyniki wyszukiwania możemy również zapisać w pliku, a potem wczytać, co jest nieocenione w sytuacji, gdy nie mamy aktualnie czasu na pieczołowitą ich analizę. Mamy tutaj dość szerokie możliwości – począwszy od podglądu plików multimedialnych, poprzez odpowiednie posortowanie wszystkich pozycji, a na przeglądaniu danych wybranych plików skończywszy. W ustawieniach programu znajdziemy masę praktycznych pozycji – wszystkie one są właściwie ustawieniami silnika wyszukującego i mają wpływ na to, które pliki zostaną pominięte, a które będą brane pod uwagę. W celu przyśpieszenia tego procesu możemy odznaczyć m.in. obrazy, muzykę, filmy etc.   Interfejs programu, delikatnie mówiąc, nie zachwyca. Przywodzi on na myśl aplikacje projektowane z  myślą o Androidzie 2.3 Gingerbread. Nawet pola wyboru są tutaj identyczne. Co prawda Search Duplicate File nie jest aplikacją, z której będziemy korzystali codziennie, ale mimo to zaimplementowanie Holo UI wyszłoby tutaj zdecydowanie na dobre. Przestarzały interfejs nie tylko jest nieintuicyjny, ale również odrzuca użytkowników. Search Duplicate File to praktyczna aplikacja, która dobrze spełnia swoją rolę. Sęk w tym, że twórcy mocno zaniedbali równie istotną otoczkę, a więc interfejs. Stanowi on wizytówkę dla samego programu, a także wpływa po części na zaufanie jakim użytkownicy są w stanie go obdarzyć. Tutaj tę kwestię położono na całej linii. 