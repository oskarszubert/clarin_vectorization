09.04.2013 Często, kiedy ktoś w domu wspomina o pustej lodówce, okazuje się, że jedzenia wystarcza jeszcze na kolejny tydzień. Nie mam tu oczywiście na myśli ukrytych półek ani magicznego rozmnażania zapasów. Sztuka przetrwania na „pustej lodówce” polega bowiem na robieniu „czegoś z niczego”. Aplikacja Doradca Smaku to kieszonkowy przewodnik, umożliwiający znalezienie przepisów na potrawy z produktów, którymi dysponujemy w danej chwili. Już od pierwszego uruchomienia aplikacja zachęca swoim przyjaznym „kuchenno-przepisowym” interfejsem. Animacja otwieranej lodówki, samoprzylepne karteczki odsyłające do innych części programu, czy poukładane na wirtualnych półkach ikony produktów zdecydowanie zachęcają do dalszego użytkowania. Aplikacja umożliwia wyszukiwanie przepisów według dwóch kryteriów: możemy wybrać składniki, które aktualnie posiadamy i na ich podstawie dobrać odpowiedni przepis albo wybrać określone parametry potrawy jaką chcielibyśmy przygotować, takie jak kaloryczność, trudność przyrządzenia, koszt potrawy i wiele innych.  Warto zaznaczyć, że aplikacja nie ma jeszcze na tyle rozbudowanych zasobów, żeby zawsze idealnie trafić we wszystkie składniki, jakie wybierzemy. Sprawdza się jednak, jeśli akurat mamy ochotę np. na brokuły, ale nie mamy pomysłu na to, w jaki sposób je podać. Dodatkiem, który urozmaica aplikację, są przepisy „krok po kroku”, gdzie zamiast ogólnego opisu przyrządzenia otrzymujemy instrukcje etapami. Przepisy wykorzystujące tę funkcję powinny przypaść do gustu tym, którzy dopiero zaczynają swoją przygodę z gotowaniem. Oczy cieszy również Galeria Przepisów, gdzie sposób przygotowania potraw opatrzony jest dodatkowo wyjątkowo apetycznymi ilustracjami. Aplikacja Doradca Smaku to nie tylko prosty sposób na wykorzystanie składników zalegających nam w lodówce i kończących swoją przydatność do spożycia. To oczywiście również wyjątkowe źródło inspiracji, jeśli do końca nie wiemy, jaką potrawę chcielibyśmy przygotować, ale potrafimy określić smaki, jakie chcielibyśmy wykorzystać. Wymagający, przyzwyczajeni do zagranicznych odpowiedników tego serwisu, mogą być nieco rozczarowani ilością proponowanych potraw. Aplikacja jest jednak stosunkowo nowa, dlatego liczę na to, że jej zasoby będą się wciąż rozwijać, dostarczając nam jeszcze więcej propozycji potraw. Mimo to – polecam wszystkim, którzy lubią poszerzać swoje kulinarne horyzonty oraz tym, którzy nie do końca wiedzą jak kreatywnie wykorzystywać dostępne w domu produkty spożywcze. Dostępne również na system iOS. 