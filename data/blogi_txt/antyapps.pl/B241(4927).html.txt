19.11.2013 Nowy sezon Walking Dead (na który czekałem kiedy ostatni raz opisywałem grę związaną z zombiakami) w pełni, dlatego najwyższa pora podtrzymać atmosferę „nieumarłych” kolejnym tytułem związanym z wygłodniałymi stworami. I żeby było ciekawiej, po raz kolejny będzie to runner (w końcu trupy nie radzą sobie najlepiej z bieganiem, więc gracz będzie miał okazję się wykazać). W ostatnim czasie gry, które nie powalały oprawą graficzną po przejrzeniu kilku pierwszych screenów, pozytywnie zaskakiwały mnie swoją grywalnością. Zobaczmy, czy Zombie Combat wpisuje się w tę regułę. Jak zdążyłem nadmienić we wstępie, grafika nie jest niestety najmocniejszą stroną Zombie Combat. Podobna kreska w ogóle do mnie nie przemawia, nie tylko jeśli chodzi o gry. Taki styl cieniowania postaci jest w moim odczuciu po prostu brzydki. Być może jest to jednak kwestia gustu, dlatego przejdźmy do samej rozgrywki.  Nasz główny bohater wyrusza w podróż do ukochanej. Jak nietrudno się domyślić, jego plany pokrzyżowała inwazja zombie. W ramach walki z nieumarłymi przyjdzie nam pokonać 5 różnych lokacji. W każdej z nich będziemy musieli zlikwidować hordy nieumarłych z bossem na końcu poziomu. Ten ostatni element zbliża Zombie Combat do klasycznych platformówek, jakie pamiętam ze starych konsol i jednocześnie znacznie urozmaica nasz bieg w prawą stronę ekranu. Inną nowością są zwierzaki, które mogą towarzyszyć nam podczas rozgrywki i wspierać w unicestwianiu kolejnych zombiaków. Do naszej dyspozycji będą również różne rodzaje broni, które, tak samo jak naszych towarzyszy, będziemy mogli kupić za monety zebrane w grze lub kupione w systemie mikropłatności.  Na pochwałę zasługuje dynamiczna gitarowa muzyka, która towarzyszy nam podczas rozgrywki i z pewnością znajdzie swoich fanów wśród graczy. Tu jednak ostrzegam, że dobrze jest nieco przyciszyć multimedia w naszym urządzeniu. Nie wiem dlaczego, ale w trakcie gry nie można tego zrobić, a zmniejszenie głośności z poziomu menu nie jest możliwe (tu możemy tylko włączyć i wyłączyć dźwięk).  Zombie Combat nie zrobił na mnie wyjątkowego wrażenia, jednak niektóre elementy rozgrywki w pewien sposób urozmaicają monotonny bieg i mogą na chwilę zatrzymać nas przed ekranami smartfonów lub tabletów. Gra wciąż razi mnie jednak w oczy nie do końca udanymi rysunkami postaci i całego otoczenia. Sami jednak ocenicie, czy warto w nią zagrać. Tytuł możecie znaleźć w Google Play oraz App Store. 