17.09.2012 Prosta, ale pomysłowa oprawa, niepowtarzalna grywalność i szczypta ‚tego czegoś’, co czyni daną grę wyjątkową. Właśnie taki jest Angry Business Man, tytuł przeznaczony na urządzenia z systemem iOS na pokładzie. ABM to nietypowa (jak na urządzenia mobile) platformówka. W zdecydowanej większości tego rodzaju produkcji bohater sterowany przez użytkownika porusza się przed siebie automatycznie, a zadaniem gracza jest jedynie podskakiwanie oraz zbieranie różnorakich fantów. Tutaj jest inaczej. Tym razem zrobienie kilku kroków do przodu wymaga nieco wysiłku;) Sterowanie w Angry Business Man opiera się na wychyleniach iPad’a lub iPhone’a na boki – dzięki nim ‚wściekły biznesmen’ biegnie szybciej lub wolniej. By nie było zbyt łatwo teren, po którym się poruszamy jest odpowiednio pofałdowany, co zdecydowanie utrudnia utrzymanie bohatera w obrębie ekranu. Na tym właśnie polega główne zadanie w ABM – tym razem nie chodzi o jak najszybszy bieg, czy zebranie jak największej ilości fantów, tym razem nagrodzona zostanie Nasza precyzja i wyczucie – miła odmiana!    Nasz bieg nie jest oczywiście bezcelowy. Historia jest prosta i dość powszechna, pewnie nie jednemu z Was przytrafia się ona przynajmniej kilka razy w miesiącu;) Chwila nieuwagi na przystanku ‚na żądanie’ i katastrofa gotowa – autobus, którym mieliście dotrzeć do pracy mija Was, nawet nie zwalniając. Jako, że to jedyny autobus na tej trasie, rzucacie się w pogoń, a nuż uda się go złapać na jakiś światłach lub kolejnym przystanku. W ABM pogoń ta, jak nietrudno się domyślić nigdy się nie kończy – jej kres ma miejsce jedynie wtedy, gdy nie uda się nam utrzymać bohatera w obrębie ekranu.  Angry Business Man to niezwykle grywalna i wciągająca produkcja. Bicie rekordów, lub zwycięstwo nad kumplem sprawiają dużo satysfakcji, a sama gra, choć bardzo prosta nie nudzi się szybko. Myślę, że warto skorzystać z okazji (gra dostępna jest przez ograniczony czas za darmo) i czym prędzej pobrać ją z AppStore. Polecam! 