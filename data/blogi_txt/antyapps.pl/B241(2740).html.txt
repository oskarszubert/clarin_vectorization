01.11.2013 Każdy kto śledzi rynek konsolowy z pewnością zauważył, że coraz więcej gier w jakimś stopniu korzysta / będzie korzystać z urządzeń towarzyszących, tj. tabletów oraz smartfonów. Nikt zatem nie powinien być specjalnie zdziwiony faktem, iż cały ekosystem również dostanie własną, zespoloną z urządzeniami aplikację. Pierwsza zadebiutowała w 2011 roku, pozwala ona m.in. na przejrzenie naszych pucharków czy statusów przyjaciół z PSN. Jednak z okazji premiery nowej konsoli Sony zadbało także o aspekty mobilne. Odświeżyli „małe” wersje swojego sklepu, a na horyzoncie kolejna nowość. Na 13 listopada w Ameryce, a 22 w Europie, zapowiedziana została zupełnie inna odsłona darmowej aplikacji PlayStation na iOS oraz Androida. Co tym razem proponuje nam japoński gigant? Oprócz dostępu do starych funkcji — takich jak wspomniane przeglądanie trofeów i podglądanie stanu znajomych, dodanych zostanie zestaw świeżych opcji. Wśród nich między innymi drugi ekran — czyli możliwość wyświetlania wybranych produkcji na ekranach tabletów oraz smartfonów zamiast telewizorów. Aplikacja PlayRoom pozwoli nam rysować na panelu dotykowym, a następnie przenosić wszystkie prace do pamięci konsoli i na ekran telewizora. To jeszcze nie wszystko — nowa PlayStation App pozwoli też zamienić tablety i smartfony w piloty, za pośrednictwem których będziemy mogli sterować konsolą, a także korzystać z tamtejszej klawiatury. Nareszcie odpisywanie na wiadomości otrzymywane w PSN nie będzie horrorem. Ale najważniejszą nowością, prawdziwą wisienką na torcie, zdecydowanie jest możliwość zdalnego robienia zakupów. Każdy kto korzysta z obecnych na rynku konsol Sony, tj. PlayStation 3 lub PlayStation Vita wie, że obsługa tamtejszych sklepów jest dość toporna. Wraz z nowym programem dodana zostanie możliwość kupowania wybranych pozycji, a także zdalne wydanie polecenia pobierania. To działać będzie nie tylko na nadchodzącej konsoli nowej generacji, ale także szturmujących już rynek, wspomnianych PS3 oraz PS Vita. Tutaj krótka prezentacja możliwości nowej aplikacji:  Mam tylko cichą nadzieję, że usługi którymi ma wsławić się nowa odsłona mobilnej aplikacji będzie w rzeczywistości działała równie dobrze. Oczywiście spodziewajcie się solidnych testów z naszej strony, kiedy tylko program trafi do AppStore’a i Google Play. Może nareszcie kupowanie i pobieranie rzeczy z PlayStation Store przestanie być horrorem… 