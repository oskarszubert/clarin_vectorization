02.04.2013 Moda na wszelkiej maści runnery nie słabnie. Dotychczas największą popularnością cieszyła się ich dwuwymiarowa odmiana, gdzie obserwowaliśmy bohatera z boku. Wraz z premierą Temple Run nastała moda na wersje z widokiem zza pleców. Czy Into the Dead, w którym obserwujemy akcję z perspektywy pierwszej osoby też będzie takim kamieniem milowym? Trochę przesyciłem się już wszystkimi standardowymi odmianami runnerów, których bazą jest ten sam, niezmienny fundament. Na szczęście od czasu do czasu debiutują takie produkcje, jak Into the Dead proponując nowe (choć wcale nie oryginalne, bo już kilka podobnych prób w przeszłości mieliśmy) podejście do gatunku. Gra od kilku miesięcy jest dostępna na urządzeniach z iOS. Teraz zadebiutowała na Androidzie.  Gameplay jest jak zwykle do bólu schematyczny, a fabuła nie istnieje. Jako jedyny ocalały z rozbitego śmigłowca w świecie opanowanym przez zombie, biegniemy przed siebie, by znaleźć schronienie. Naturalnie nigdy nam się to nie uda, a im dalej w las tym krwiożerczych kreatur coraz więcej. Do unikania ich możemy posłużyć się kilkoma trybami sterowania i wykorzystać w tym celu akcelerometr lub boczne krawędzie ekranu dotykowego.  W naszej walce o przetrwanie nie jesteśmy jednak całkowicie samotni. Z pomocą przyjdzie nam bowiem cały arsenał narzędzi do pacyfikacji zombiaków. Zaczniemy od zwykłego pistoletu,  by z czasem odblokować piłę mechaniczną, strzelbę, a nawet karabinek szturmowy. Będziemy je znajdować w skrzyniach rozrzuconych na naszej drodze lub kupować za zdobyte w trakcie gry monety.  A skoro przy monetach i kupowaniu jesteśmy, Into the Dead działa w oparciu o model free-to-play, a więc za samą grę nie zapłacimy ani grosza. W zamian przyjdzie nam co i rusz zobaczyć niezbyt inwazyjne reklamy oraz wydać parę złotych na walutę w grze. Na szczęście to ostatnie nie jest niezbędne, by cieszyć się w pełni produkcją. Dostęp do wszystkich usprawnień i bonusów możemy uzyskać, grając po prostu w samą grę. Co prawda gromadzenie monet jest wtedy żmudne, ale też znacznie znacznie bardziej satysfakcjonujące. A kupić za nie możemy pokaźną liczbę ułatwień. Przed każdą rozgrywką do dyspozycji oddano nam listę perków, wśród których znajduje się m.in. możliwość rozpoczęcia zabawy z bronią w dłoni czy chociażby rozpoczęcie gry po 1500 metrów. Po odłożeniu większej kwoty warto zajrzeć też do zbrojowni, gdzie znajdziemy nowe, lepsze uzbrojenie oraz specjalne tematyczne pakiety zombie (póki co są dwa: drużyna footballowa i żołnierze z II Wojny Światowej).  Bardzo dobre wrażenie w Into the Dead robi oprawa graficzna. Spowita mgłą okolica, z której wyłaniają się nieumarli wygląda niepokojąco ładnie, a trójwymiarowe modele prezentują się całkiem znośnie. Całość wykonano w specyficznej, mrocznej konwencji, w którą wpisują się również ekrany w menu. Nie ukrywam, że bardzo mi to przypadło do gustu.  Jedynym mankamentem Into the Dead może być monotonna rozgrywka. Bo mimo tych wszystkich urozmaiceń i oryginalnych rozwiązań, ciągle mamy do czynienia z runnerem, czyli bezcelowym sprintem przed siebie w celu zdobycia monetek ułatwiających kolejne rozgrywki – i tak w kółko. Jeżeli ten model zabawy jeszcze nam się nie przejadł, to będziemy się świetnie bawić. W przeciwnym wypadku nuda może zacząć ziać z ekranu już po 10 minutach.   Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 