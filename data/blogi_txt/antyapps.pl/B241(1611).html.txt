09.12.2013 Zapewne większość z Was miała styczność lub przynajmniej słyszała o znakomitych Where is My Water? i Cut The Rope. Obie wspomniane gry stały się prawdziwymi hitami i weszły do kanonu mobilnej rozrywki. Doczekały się również szeregu mniej lub bardziej udanych naśladowców – takiemu obrotowi sprawy nie ma co się dziwić, jak kopiować, to od najlepszych;) Jednym z całkiem udanych naśladowców jest dostępny na urządzenia z iOS i Androidem Help Me Fly. Help Me Fly to druga produkcja niewielkiego studia Funtomic (pierwszym ich dziełem jest recenzowany niedawno na AntyApps Chicken Boy). Ekipa całkiem nieźle potrafi wyłapać najciekawsze elementy gier, które stały się mobilnymi hitami (wspomniany Chicken Boy ma wiele wspólnego z serią Angry Birds) i przerobić je po swojemu dodając przy okazji kilka własnych pomysłów.  Najnowsze dziecko Funtomic to pięknie wyglądająca gra logiczna. Zadanie postawione przed użytkownikiem jest pozornie proste – chodzi o połączenie akumulatora z samolotem. Udane doprowadzenie linii napięcia przedstawionej tutaj za pomocą klocków o różnych kształtach i rozmiarach skutkuje startem maszyny. Proste? Na początku – owszem:)  Help Me Fly stosunkowo szybko nabiera tempa. Pierwsze etapy to zaznajomienie z podstawowymi prawami obowiązującymi w świecie gry. Poznajemy rodzaje klocków, których przyjdzie nam używać w kolejnych 60 etapach oraz przeszkody, które będziemy musieli wymijać prowadząc linię energetyczną. Poziom trudności zadań stawianych przed graczem rośnie wraz z kolejnymi etapami, ale w obecnej wersji gry (kolejne etapy już w przygotowaniu) nie osiąga ekstremum. Doświadczeni gracze powinni poradzić sobie  z najtrudniejszymi dostępnymi zadaniami już po kilku podejściach. Osobną kwestią jest zaliczenie każdego poziomu na maksymalną ocenę, czyli problem często spotykany w grach mobilnych:)  Help Me Fly charakteryzuje się przyjemną dla oka grafiką i muzyką dobrze pełniącą rolę tła. Najmniejszych uwag nie mam do sterowania, które zostało rozwiązane bezbłędnie. Gra, w przeliczeniu na złotówki kosztuje około 4 zł. Jak na niewielką ilość etapów (60) kwota ta wydaje się dosyć wygórowana. Pozostaje mieć nadzieję, że twórcy nie zasypiają gruszek w popiele i wkrótce przygotują dla nas nowe poziomy. Ja czekam z niecierpliwością:) 