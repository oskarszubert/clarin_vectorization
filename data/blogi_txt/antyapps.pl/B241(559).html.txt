02.10.2012 Czym specjalnym może wyróżniać się budzik? Nienagannym designem, jak wszystko w dzisiejszych czasach. Poza tym ważne jest to, by był punktualny, niezawodny i miał wiele opcji konfiguracji: powtarzających się alarmów, zmiany melodii i podobnych. Tak, ten od doubleTwist to wszystko ma, ale… no właśnie — ale. Tak naprawdę tymi opcjami mogą poszczycić się wszystkie standardowe, znajdujące się w najnowszych wersjach Androida, budziki. Owszem, doubleTwist Alarm Clock posiada dwa typy zegarów (tradycyjny i analogowy, które dodatkowo można wyświetlać w trybie dziennym lub nocnym), do tego opcję drzemki, kilkunastu alarmów jednocześnie czy etykiet, ale to nie jest nic nadzwyczajnego. A na pewno nic, co byłoby w stanie zadziwić użytkowników systemów z zielonym robocikiem. Jedyną opcją która przykuła moją uwagę było wstawanie wraz ze słońcem za oknem. W tym celu poproszono mnie o zgodę zlokalizowanie mojego urzadzenia na mapie celem ustalenia o której to właściwie będzie. Problem polega na tym, że mimo kilkunastu prób ta operacja się wciąż nie udała, a szkoda. Interesująco również przedstawiają się cykle snu, gdzie po wklepaniu godziny o której musimy wstać aplikacja podpowiada nam jakie godziny będą najdogodniejszymi dla nas, by położyć się spać. To aplikacja która ma wszystkie elementy które charakteryzują porządny budzik i… niewiele interesujących rzeczy poza nimi. Problem polega na tym, że te pierwsze obecnie są w standardowym wyposażeniu telefonu i nie trzeba za nie płacić blisko siedmiu złotych jak za doubleTwist Alarm Clock — bo właśnie tyle życzą sobie twórcy w Google Play. 