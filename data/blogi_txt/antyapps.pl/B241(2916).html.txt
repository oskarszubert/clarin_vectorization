06.12.2013 Jeszcze jedna z produkcji będących nie mniej, nie więcej, jak najprostszym pomysłem nienagannie oprawionym i sprzedanym jako ciekawa gra wideo. Ale okazuje się po raz kolejny, że czasem to właśnie te najmniej skomplikowane idee są najlepsze. Dlatego zamiast narzekać na to, że PlayStation 4 ma lepszą grafikę niż Wasze smartfony i tablety, zainteresujcie się Overcolor. To ta produkcja, w której grywalność przyćmiewa wszystko inne, mimo że samej rozgrywki specjalnie dużo w niej nie ma.  Naszym zadaniem jest… odtworzenie widzianego w jednej z dostępnych kratek wzorku widzianego tuż obok. Te najczęściej są pstrokate, kolorowe i podobnie jak cała reszta, złożone z wielu szczegółów, na które musimy zwracać uwagę. Samo ich odtwarzanie piksel po pikselku prawdopodobnie nie byłoby niczym trudnym — w końcu każdy z nich ułożony jest na siatce i składa się z jednolitych barw. Jednak aby nie było dla nas za łatwo, autorzy przygotowali każdorazowo zestaw elementów, z których musimy całość poskładać tak, by w stu procentach oddać wzorzec.  A to będzie nieco trudniejsze — bo, jak się pewnie domyślacie, klocków do wykorzystania dostajemy górką. Ale nie to jest największym problemem — bo jak bardzo wzory skomplikowane by nie były, stosunkowo szybko możemy wychwycić odpowiednie elementy. Największą trudnością, moim zdaniem, jest nakładanie warstw w odpowiedniej kolejności, by udało się w całości odtworzyć nasz przykład znajdujący się tuż obok. Wszystkie wyzwania podzielone zostały na kilka kategorii, które różnią się — a jakże inaczej — poziomem trudności. W sumie czeka na nas sto wzorków do odtworzenia. Wszystko to utrzymane w prostej, acz miłej dla oka oraz ucha stylizacji. Nawigacja jest niezwykle banalna, cała rozgrywka opiera się na systemie gestów, czyli po prostu mazania po ekranie. Wybieramy element którego położenie chcemy zmienić i przenosimy go w odpowiednie pole. To także jedna z tych niewielu gier, w której nie ma ani kilobajta reklam czy mikrotransakcji.  OverColor to pomysł niezwykle prosty, ale nie ma w tym nic złego tak długo, jak skrywa się pod nim dobra gra. A tego odmówić jej nie mogę. Znakomita zabawa dla małych i dużych. Gra dostępna jest w AppStorze za 0,89 euro. Warto mieć jednak na uwadze fakt, iż specyficzny typ rozgrywki sprawia, że dostosowana została wyłącznie do dużych ekranów, w tym przypadku posiadacze iPhone’ów / iTouchów będą musieli obejść się smakiem… 