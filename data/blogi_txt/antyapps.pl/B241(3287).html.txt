25.04.2012 Pozwólcie, że na początku będzie cytat po angielsku, ale mam wrażenie, że każdy da sobie z nim radę. Idealnie opisuje jak bardzo niesamowitą aplikację mam zamiar wam przedstawić. „If you are an artist with an iPad® and don’t use Procreate; you are crazy. If you don’t yet have an iPad®, Procreate is the reason to get one.” – Blue Ember Studios Procreate to jedna z aplikacji do tworzenia dzieł sztuki za pomocą iPada i palca lub stylusa. W moim odczuciu przebija wszystkie, absolutnie wszystkie inne aplikacje stworzone do rysowania na iPadzie. Jest niesamowicie szybka, responsywna, wygodna i intuicyjna.  Procreate pozwala na tworzenie świetnych obrazów – niestety bazgrzę jak kura pazurem i nic sensownego nigdy nie wyskrobałem, ale kiedy przyglądam się, co da się zrobić to muszę potem zbierać szczękę z podłogi. Do tego wszystkiego przydadzą nam się oczywiście pędzle, które możemy dowolnie modyfikować, a kiedy coś zrobimy źle – nie ma problemu. Procreate zapisuje każdą kreskę, którą zrobiliśmy po to, aby można było ją cofnąć. Co jeszcze powinno was przekonać do Procreate? Może 5 gwiazdek w App Store przy wszystkich wersjach, które się pojawiły? Jest tylko jeden mały zgrzyt – wszystko jest fajnie, ale dodatkowe pędzle – gotowe – trzeba już kupić. Jest to wydatek rzędu 0,79 euro – ale nadal. Za to może być mały minus. Niemniej warto spróbować. Procreate kosztuje w App Store 3,99 euro. 