02.08.2013 Strategia turowa w kosmosie, gdzie przeciw sobie mogą stanąć do walki tysiące statków, z pięknymi renderowanymi bitwami oraz wsparciem dla multiplayer? Brzmi wyśmienicie i opisuje założenia jakie stoją za Galactic Reign. Niestety, jak to się mawia diabeł tkwi w szczegółach, to one sprawiają że całość zamiast spektakularnym hitem, okazała się jedynie dobrą produkcją. Ale zacznijmy od początku. Galactic Reign główny nacisk stawia na zabawę multiplayer. Tryb dla pojedynczego gracza jest tylko drobną namiastką całej rozgrywki. To jedna z najpoważniejszych wad gry. Battle Academy pozwala nam wziąć udział w jednym z kilkudziesięciu starć. Jest to tylko drobny wyrywek tego co czeka nas podczas rywalizacji z żywym przeciwnikiem, odarty z ekonomi, podbijania itp. Walki pomiędzy statkami to bardzo rozbudowany system papier/kamień/nożyce. Aby odnieść sukces musimy dobrze poznać siły przeciwnika i dobrać do nich odpowiednie myśliwce, osłony oraz broń.  Elementów składowych jak i samych statków jest sporo, a my możemy tworzyć wiele różnych wariantów. Każda misja w Battle Academy ma swój ograniczony budżet (zazwyczaj niższy niż tym którym dysponuje przeciwnik). Gdy już dobierzemy odpowiednie siły czas przejść do walki. Ta jest nietypowa i wymaga połączenia z internetem. Wszystkie obliczenia odnośnie potyczki odbywają się w chmurze, tam też jest renderowany film z walki. Przykładowy załączam poniżej.  Film ten musi jeszcze zostać pobrany na nasze urządzenia i dopiero wtedy możemy przyjrzeć się wynikowi potyczki. Trwa to czasem niemiłosiernie długo, dlatego warto na raz prowadzić kilka walk. Gra informuje nas powiadomieniami gdy któraś bitwa zostanie rozstrzygnięta. Filmy te nie służą jedynie widowiskowej wizualizacji. Możemy je zatrzymać w dowolnym momencie i sprawdzić statystyki widocznych okrętów, aby jeszcze lepiej dopasować ich budowę i strategię w kolejnych potyczkach. Z materiałów wideo możemy zrezygnować zaznaczając odpowiednią opcję w ustawieniach. Przyśpiesza to rozgrywkę, ogranicza transfer, jednak odbiera grze część jej uroku. Gdy mamy zaznaczone tworzenie filmów, ale materiał pobiera się zbyt długo, możemy je anulować i przejść od razu do rozstrzygnięcia. Pojedynki w sieci to już jednak zupełnie inna bajka. Dzięki temu że gra działa na Windows 8 oraz Windows Phone baza graczy jest przyzwoita, dodatkowo grać z nami mogą także posiadacze darmowej wersji (o tym później). Przeciwnik może zostać wybrany losowo, bądź też zaproszony z naszej listy XBL. Po wybraniu odpowiedniej planszy i innych detali przystępujemy do rozgrywki. Każdy gracz w swojej turze może kolonizować inne planety, rozwijać nowe technologie, projektować statki, atakować przeciwnika.  Tury odbywają się w tym samym czasie, jednak ich skutki widzimy dopiero gdy obaj gracze klikną na jej zakończenie. Niestety nie ma limitu czasowego co sprawia, że rozgrywki potrafią ciągnąć się dniami, a czasem nigdy nie zostać zakończone. To kolejna słaba strona Galactic Reign. Najlepiej grać ze znajomym, gdy mamy pewność że nie opuści zabawy w połowie potyczki. Tryb dla pojedynczego gracza nie przygotowuje do kampanii. Gracze mają problem ze zrozumieniem zasad (co widać zwłaszcza w komentarzach do gry), a poniższy filmik nie każdemu wystarczy.  Prawda jest jednak taka, że mechanizm gry jest bardzo prosty, czasem nawet aż za bardzo co ogranicza nieco strategię w skali makro, a każe skupić się na poszczególnych walkach. Brakuje mi tu tradycyjnej kampanii, z AI które pomoże wprowadzić gracza w świat Galactic Reign, porwać fabułą i na rozgrywce nauczyć zasad przed pojedynkami multi. Brakuje bardziej szczegółowych statystyk po każdej walce oraz większego wpływu na jej przebieg (np. możliwość formowania szyków).  Oprawa graficzna ma wszystko co niezbędne. Szkielet gry, jej interfejs, tła, statki wszystko trzyma wysoki poziom. Do tego dochodzą renderowane w chmurze animacje walk. Są naprawdę świetne i nawet pomimo dziesiątek walk potrafią zaskoczyć ujęciami. Oczywiście można by je bardziej rozbudować, ale jak na urządzenia mobilne i tak trzymają wysoki poziom. Wersja na Windows 8/RT pozwala dodatkowo zapisywać filmy na dysku. Muzyka to kolejny mocny argument ze Galactic Reign. Jej autorem jest Tom Salta, twórca soundtracków do Halo: Combat Evolved Anniversary, Halo: Spartan Assault czy też serii Tom Clancy’s Ghost Recon. Brzmi wyniośle, czyli tak jak powinna. Cały soundtrack dostępny jest między innymi w Spotify. Polecam do przesłuchania.  Galactic Reign posiada chyba najlepszą wersję testową ze wszystkich gier Xbox Live. Oferuje sporo plansz w trybie treningowym oraz kilka dla Multiplayer. W ich zakresie możemy dowolnie grać z innymi przeciwnikami. Jedyne ograniczenia to pojawiające się co jakiś czas okno z zachętą do zakupu pełnej wersji oraz brak możliwości zdobycia osiągnięć. Dzięki temu wciąż jeszcze można znaleźć graczy chętnych do zabawy online. W końcu grać może każdy posiadacz Windows 8/ Windows Phone całkowicie za darmo. Polecam spróbować i dać grze szansę. Jeżeli lubicie strategie bądź też gwiezdne klimatu docenicie Galactic Reign. Czy warto kupić pełną wersję? To wydatek wysokości 17,49zł. Osobiście uważam że tak. Gra pomimo kilku błędów i ograniczeń potrafi wciągnąć na długie godziny. Mam nadzieję że kiedyś postanie jej kontynuacja. 