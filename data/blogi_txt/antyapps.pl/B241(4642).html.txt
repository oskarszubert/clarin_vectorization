03.05.2013 GYRO, ten banalnie prosty w założeniach tytuł blisko rok temu wciągnął na długie godziny sporą część redakcji. Prosty pomysł naszych rodaków okazał się niezwykle miodną i wciągającą zabawą. Gra która miała swoją premierę na Androida, po kilku miesiącach trafiła na iOS. Teraz dzięki klonowi o nazwie Spin Out mogą w nią zagrać także posiadacze Windows Phone. Spin Out choć różni się wieloma drobnymi detalami, już na poziomie samej ikony podpowiada skąd czerpał inspiracje. Dla tych którzy nigdy nie mieli styczności z GYRO krótkie wprowadzenie w rozgrywkę. Po środku ekranu umieszczono okrąg podzielony na części o różnych kolorach. Za pomocą specjalnego suwaka na dole, lub też dotykając palcem okręgu, przekręcamy kolory w odpowiednie strony. Po co? Z różnych stron ekranu nadlatują w naszą stronę kolorowe kule. Naszym zadaniem jest takie obracanie okręgiem, aby kule danego koloru trafiły na część w swoim kolorze. Dzięki temu zdobywamy coraz więcej punktów i awansujemy na kolejne lewele. Prawda że proste? Poza standardowymi kulami różnej wielkości w naszą stronę co jakiś czas lecą także wspomagacze, który złapanie ułatwia zabawę. Poza tradycyjnym trybem gry autorzy udostępnili nam Daily Challange. W którym to możemy sprawdzić się poprzez zabawę w jednym z 3 trybów. To wszystko wzbogacone oczywiście o rankingi (online) i historię naszych punktów. Oprawa graficzna oraz muzyczna podobnie jak w pierwowzorze jest skromna. I taka być powinna. Jednak tradycyjne GYRO posiadało w sobie to coś, element, który sprawiał, że szata graficzna choć prosta, wydawała się bardzo dobrze przygotowana i przemyślana. W Spin Out pomimo dodatkowych opcji edycji kolorów głównych, tego efektu brakuje. Dodatkowo gra nie wspiera wysokich rozdzielczości, a brak wersji płatnej skazuje nas na szpecące ekran zabawy reklamy.  Warto dodać że za studiem które stworzyło Spin Out stoi też nasz rodak. Do czasu wydania oryginalnego GYRO polecam samemu sprawdzić jak wciągająca potrafi być tak prosta zabawa. Wprawdzie brakuje jej dynamizmu i klimatu GYRO, ale i tak jest dobrą propozycją zarówno na krótką chwilę, jak i dłuższe śrubowanie wyniku. 