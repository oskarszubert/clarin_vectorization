20.03.2013 Harlem Shake, jak przystało na skuteczny viral, osiągnął status konwencji, której powoli zaczynamy mieć dosyć. Nie dziwi więc chyba nikogo, że motyw przewodni milionów filmików, utwór DJa Baauera, szturmem zdobył również Google Play w formie najróżniejszych aplikacji. Poniżej możecie sprawdzić, czy którakolwiek z nich może okazać się przydatna… 1. Harlem Shake Creator Lite Aplikacja, która umożliwia nam stworzenie własnego filmiku Harlem Shake bez pomocy specjalnych programów do montażu. Wśród testowanych tutaj apek -  jedyna w przypadku której można w ogóle mówić o jakiejkolwiek estetyce interfejsu (która i tak w żaden sposób nie powala). Kręcimy 1 część filmiku, później drugą, a całą resztę robi za nas program podkładając muzykę w odpowiednim miejscu. Niestety darmowa wersja aplikacji pozwala nam jedynie wyeksportować nasze dzieło na serwis YouTube. Jeśli chcielibyście pobrać filmik bezpośrednio do telefonu, wersja PRO, która umożliwia tę funkcję, kosztuje 3,13 ZŁ. 2. HARLEM SHAKE! Aplikacja o tym samym przeznaczeniu co Harlem Shake Creator Lite. Graficznie jest już nieco gorzej. Tu jednak udogodnieniem jest możliwość bezpłatnego zapisania gotowego filmiku na dysku naszego smartfonu. Niestety aplikacja posiada poważną wadę. Otóż dźwięk, jaki pojawia się w stworzonym filmiku jest tym, co zbierze mikrofon podczas nagrywania (puszczona muzyka + wszystkie dźwięki z zewnątrz). Harlem Shake, jaki stworzymy na tej aplikacji, będzie więc urozmaicony o dużo niepowołanego szumu. Możemy również zapomnieć o tworzeniu takiego nagrania w słuchawkach. Bardzo nieprzemyślane rozwiązanie ze strony twórców programu.  3. Harlem Shake Maker Jakże dużo może powiedzieć logo o samym produkcie. Białe inicjały HS napisane czcionką Comics Sans zdradzają, że Harlem Shake Maker aplikacją roku raczej nie zostanie. Próżno szukać tu jakiejkolwiek oprawy graficznej. W menu mamy do wyboru zwykłe przyciski Shoot Video One i Shoot Video Two. Ostatni przycisk to CREATE, jednak nie było mi dane poznać jak działa, ponieważ już przy próbie stworzenia pierwszej części klipu aplikacja zwyczajnie nie zadziałała. Ekran robi się czarny, a kamera po prostu się nie uruchamia. Jeśli więc chcielibyście nakręcić swój własny Harlem Shake telefonem, to tę aplikację powinniście omijać z daleka. 4. Harlem Shake ULTRA! Jeśli są jeszcze tacy, którzy wciąż nie mają dość dźwięków Harlem Shake, to z pewnością ta aplikacja im się spodoba. Z jej poziomu możemy ustawić utwór jako dzwonek, a gdyby tego było nam mało, to także jako powiadomienie sms. Bonusem jest synchronizacja z lampą błyskową w naszym aparacie, która zaczyna świecić kiedy melodia zbliża się do miejsca, w którym wszyscy znajdujący się z nami w jednym pomieszczeniu powinni zacząć szalony taniec. Harlem Shake ULTRA! to także zbiór charakterystycznych filmików z YouTube (program obejmuje obecnie 205 takich produkcji) oraz trzy tapety. Aplikacja nie powala niestety oprawą graficzną, tym bardziej należy więc ją traktować jedynie jako skarbnicę Harlemowych gadżetów dla prawdziwych maniaków fenomenu tej piosenki. 5. Gangam Style Harlem Shake GAM Odpalając tę aplikację poziom mojego zażenowania osiągnął naprawdę wysokie amplitudy. Twórcy aplikacji założyli chyba, że jeśli połączą Gangam Style i Harlem Shake w jednej aplikacji to właściwie co by się w niej nie znalazło i tak znajdą się tacy, którzy ją pobiorą. A czym jest ta wiralowa hybryda? W założeniu ma to być gra działająca na zasadzie przyciskania poszczególnych strzałek w rytm muzyki. Ma to imitować słynne gry z automatów typu Dance Dance Revolution. Wszystko oczywiście w rytm znanych melodii. Na górze ekranu widzimy filmik, na dole strzałki. Ich naciskanie oczywiście nie ma nic wspólnego z jakimkolwiek rytmem. Chodzi jedynie o to, żeby wciskać je jak najszybciej i żadnej nie ominąć. Tę aplikację z całą pewnością mogą sobie darować nawet najbardziej zagorzali zwolennicy przebojów YouTube… 