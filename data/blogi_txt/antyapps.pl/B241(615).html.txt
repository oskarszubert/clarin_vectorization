05.02.2013 W ostatnich miesiącach na Androida pojawia się coraz więcej świeższych, lepiej wykonanych i porządnie wyglądających klientów Twittera. Były interesujące Slices, później mogliśmy się cieszyć Falconem który sam w sobie był po prostu widżetem, ale powstała również wersja Pro, będąca już pełnym programem. Kilka dni temu do Google Play trafił Carbon — jest nieźle, ale mam cichą nadzieję, że autorzy nie skończyli go szlifować. Bo sporo pracy jeszcze przed nimi. Po włączeniu aplikacji tym co mnie na pierwszy rzut oka przytłoczyło jest wszechobecna czerń. Rozumiem że takie było zamierzenie twórców, jednak należę do ludzi którzy preferują czytanie czarno na białym, nie odwrotnie, a brak możliwości zmiany skórki czy choćby odwrócenia podstawowych kolorów jest dla mnie sporym minusem. Aplikacja ma tradycyjny dla Twittera trójpodział: ściana z wpisami, tweety w których o nas wspominano oraz wiadomości prywatne. Te ostatnie podzielone są na konwersacje, by czytało się wygodniej. Pozostałe, jak to zwykle w tym serwisie mikroblogowym bywa, są po prostu listą chronologicznie posortowanych ćwierknięć.  Na dolnej belce znalazły się trzy przyciski: plus odpowiedzialny za dodanie nowego wpisu, nasz avatar po kliknięciu na który przechodzimy do profilu, zaś z prawej strony znalazło się miejsce dla rozwijanego menu, gdzie skrywa się reszta dobrze znanych użytkownikom portalu opcji: takie jak oznaczone gwiazdką wpisy, listy, wyszukiwarka czy filtry. Ostatnią pozycję zajmują ustawienia, które dla mnie okazały się największym zawodem. Póki co możemy tam jedynie uaktywnić powiadomienia i zarządzać kontami. Carbon odświeża Twittera co 15 minut i nie myślcie nawet o tym, by proces przyspieszyć; zresztą o zmianie notyfikacji również możecie póki co zapomnieć. Program może poszczycić się ascetycznym minimalizmem (lubimy) i ładnymi animacjami (również lubimy), jednak te nie są w stanie zatuszować reszty braków. Począwszy od wersji na tablety, przez zmianę designu, na częstotliwości odświeżania kończąc. Mimo że w Google Play program gości dopiero kilka dni, zdążył już zdobyć setki pozytywnych głosów i komentarzy. Dla mnie do tych pięciu gwiazdek jeszcze sporo brakuje, jednak o projekcie zrobiło się dość głośno wśród społeczności, liczę zatem na stały rozwój projektu i załatanie wszelkich dziur. Carbon można pobrać za darmo na platformie Google Play. 