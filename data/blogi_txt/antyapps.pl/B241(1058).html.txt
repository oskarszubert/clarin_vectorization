23.08.2013 Wydawać by się mogło, że polskie legendy to marny temat na grę, mimo, że historia zna kilka przypadków, w których je wykorzystywano. Najwyraźniej krakowskie 4Toon Studio twierdzi inaczej, bo serwuje nam przyjemną i dynamiczną platformówkę z szewczykiem Skubą w roli głównej, który staje przed wyzwaniem uporania się ze Smokiem Wawelskim. Wbrew pozorom Dragon   Shoemaker nie jest grą jedynie dla dzieci, choć te zapewne będą się przy niej bawić równie dobrze, co pozostali użytkownicy. Gra w pisuje się w dość szeroki gatunek runnerów, choć nie biegamy tutaj w nieskończoność, a na każdej planszy czekają na nas nieco inne atrakcje. Całość okraszono ręcznie rysowaną grafiką, która obfituje w elementy charakterystyczne dla naszego kraju.  Zabawę podzielono na pięć unikalnych scenerii, w których natkniemy się na inne atrakcje, wyzwania i przeszkody. Są to kolejno: łąka, wioska, miasto, zamek i jaskinia. W każdym z tych miejsc mamy do pokonania 10 poziomów. Twórcy przygotowali również specjalny poziom trudności „Hard”, który powinien ucieszyć tych, dla których rozgrywka w standardowym trybie jest zbyt łatwa. Zabawa polega na przeprowadzeniu naszego szewczyka z punktu A do punktu B, zbierając przy tym możliwie najwięcej monet i owiec (a jakże!), przeskakując przeszkody i tłukąc pałką wszystko inne, co stanie nam na drodze. Uzbieranie odpowiedniej ilości porozrzucanych po poziomach owieczek i zebranie stosownej kwoty gwarantuje nam przejście do kolejnej scenerii. I tak aż do samego końca, gdzie czeka na nas sam Smok Wawelski.  Rozgrywka jest przyjemna. Szewczyk nie biegnie zbyt szybko, a mimo to zdarzało mi się przechodzić początkowe poziomy po kilka razy. Na szczęście twórcy zaimplementowali tutaj system checkpointów (uzależniony co prawda od eliksirów, które możemy kupić za monety we wbudowanym sklepiku), dzięki czemu nie trzeba za każdym razem rozpoczynać zabawy od początku. Atutem produkcji jest na pewno oprawa graficzna. Jest ona niezwykle kolorowa i barwna, a przy tym na każdym kroku zaskakuje nas polskimi akcentami. Przykładowo na łące napotykamy wilki, lisy, żubry i niedźwiedzie, a w innych miejscach w tle widzimy obrazy niemalże żywcem zaczerpnięte z historycznych malowideł. Z całą pewnością daje się odczuć, że znajdujemy się w średniowiecznym Królestwie Polskim i jest to fantastyczne doświadczenie. Jedyne, do czego można mieć zastrzeżenia to modele postaci, które są dość proste i poruszają się w sposób niezbyt naturalny. Ale może właśnie taki zamysł mieli twórcy, kto wie.  Koszmarkiem w Dragon   Shoemaker jest menu. Jest ono bardzo nieczytelne i przesycone kolorami. Właściwie nie jest trudno się odnaleźć tutaj ze względu na małą liczbę opcji, ale nieustannie towarzyszy nam wrażenie bałaganu i kiczu. Zdecydowanie bardziej preferowałbym coś minimalistycznego. Do minusów zaliczam też brak polskiej wersji językowej gry. Nie piszę tego ze względu na jakiekolwiek trudności w obsłudze spowodowane brakiem tłumaczenia. Po prostu wychodzę z założenia, że przygotowanie spolszczenia dla tego typu produkcji nie wymaga zbyt wielkich nakładów pracy, a jest bardzo miłym gestem wobec użytkowników, którzy właśnie tego oczekują po produkcji rodzimego studia.  Dragon   Shoemaker to produkcja bardzo sympatyczna, choć na pewno nie idealna. Fanom platformówek (czy też runnerów), którzy mają za sobą wiele podobnych gier nie przysporzy ona zbyt wiele radości, bo zwyczajnie nie oferuje zbyt wiele oryginalnych elementów. Warto jednak dać jej szansę z powodu fantastycznego klimatu, wielu polskich akcentów. Z pewnością będzie to też satysfakcjonująca rozrywka dla najmłodszych. A wszystko to za symboliczne 3 złote. 