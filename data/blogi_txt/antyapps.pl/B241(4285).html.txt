12.02.2014 Twórcy aplikacji Togethera szczycą się tym, że ich produkt ponownie jednoczy rodziny. Nie wiem, ile jest w tym prawdy, jednak serwis, w którym dzielimy treści jedynie z określoną grupą ludzi, w pewnych kręgach na pewno może mieć przewagę nad publicznym udostępnianiu fotek na Facebooku. Jeśli szukacie apki, która połączy małą społeczność, umożliwiając czatowanie i przesyłanie zdjęć, sprawdźcie, jak prezentuje się Togethera. Jeśli nie mamy jeszcze konta w serwisie (a biorąc pod uwagę niewielką liczbę pobrań apki z Google Play, jest to bardziej niż prawdopodobne), utworzymy je tuż po uruchomieniu apki. Nie możemy niestety szybko zsynchronizować konta z wybranym serwisem społecznościowym. Wymagane będzie podanie maila, imienia, nazwiska rodziny oraz zabezpieczenia profilu hasłem. Kolejny krok to wybór zdjęcia, które pojawi się w naszym avatarze. Tu niestety spotkał mnie problem, z którym nie mogłem się uporać, a mianowicie wybrany przeze mnie obrazek zupełnie nie chciał się dodać.  Kiedy nasz profil jest już gotowy, możemy rozpocząć zabawę. Pierwsze, co powinniśmy zrobić, to oczywiście zaprosić innych użytkowników do korzystania z apki. Domyślnie stworzono ją na potrzeby wymiany zdjęć i informacji w rodzinie, jednak apka świetnie sprawdzi się w gronie najbliższych przyjaciół, którzy chcą powspominać minioną imprezę lub wspólnie coś zaplanować. Aplikacja na pewno może być również wykorzystana przy pracy w grupach, która czeka nas w szkole lub w pracy. Togethera to bardzo prosty interfejs, w którym dominuje zieleń i biel. Osobiście bardzo lubię to połączenie. Dochodzą do tego okrągłe ikonki i avatary, co wskazuje na to, że twórcy apki odrobili pracę domową z panujących obecnie trendów wśród aplikacji mobilnych. Oprócz możliwości przesyłania zdjęć, do naszej dyspozycji będzie także kilka emotikon oraz okienko chatu. Twórcy apki powinni jednak nieco dopracować swój produkt, ponieważ po problemach związanych z dodaniem avataru, kilkakrotnie zdarzyło mi się, że także zdjęcia nie chciały się załadować.  Togethera to jedna z tych aplikacji, które tak naprawdę nie wnoszą nic nowego do świata naszych aplikacji. Niby jest ona specjalnie dedykowana rodzinie, jednak jej funkcjonalność nie odbiega niczym od tego, co do tej pory mogliśmy zrobić zakładając konferencję korzystając choćby z WhatsApp, którego sam używam w ten sposób. Tam dodatkowo mamy możliwość przesyłania innych plików niż zdjęcia lub wiadomości głosowych, co niewątpliwie zwiększa atrakcyjność takich wirtualnych spotkań. Być może znajdą się jednak tacy, których przyciągnie prostota aplikacji Togethera. Mam tu na myśli głównie osoby starsze, które posiadają smartfon lub tablet, ale złożoność niektórych aplikacji może przerastać ich kompetencje związane z obsługą programów. 