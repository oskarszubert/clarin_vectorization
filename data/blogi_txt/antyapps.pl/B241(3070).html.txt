31.01.2013 Jeżeli jesteś jedną z tych osób, które czują potrzebę przelania na papier swoich przemyśleń i niekoniecznie chcesz się nimi dzielić z całym światem (np. za pośrednictwem bloga) aplikacja Maxjournal będzie dla Ciebie idealna. Ten niepozorny, zajmujący zaledwie kilka megabajtów program, jest jednym z najlepszych narzędzi do prowadzenia cyfrowych zapisków utrzymanych właśnie w formie dziennika. Zastosowanie aplikacji zależy jedynie od widzimisię użytkownika. Maxjournal znakomicie sprawdzi się jako klasyczny pamiętnik, jako dziennik z wyprawy, czy notatnik ze „złotymi myślami”. Największą zaletą programu jest jego prostota. Z łatwością obsługi idzie w parze przejrzysty, logicznie zaprojektowany interfejs i ograniczenie liczby funkcji do kilku najważniejszych.  Rozpoczynamy od stworzenia własnego katalogu – nadajemy mu nazwę, hasło (niewymagane), dodajemy okładkę oraz wybieramy tło. Od tego momentu dziennik stoi przed nami otworem. Dotykamy palcem białą kartę wyświetloną na ekranie iPada i zaczynamy przelewać swoje przemyślenia na wirtualny papier. Podczas wprowadzania tekstu brak jest możliwości wybrania formatowania – wielkość czcionki oraz jej krój zmienimy w opcjach programu dostępnych w widoku ogólnym. Do gotowego wpisu mamy możliwość dodania tagów oraz zdjęć, co czyni Maxjournal ciekawą platformą do prowadzenia zapisków z krajowych i zagranicznych wojaży.  Nawigacja po programie jest bajecznie prosta, a widok nawet całego miesiąca wypełnionego po brzegi wpisami jest czytelny i nie sprawia chaotycznego wrażenia. Wszystkie najważniejsze opcje Maxjournal zostały umieszczone w górnym pasku aplikacji. Znajdziemy tam m.in. ikonę lupy, za pomocą której przeszukamy wybrane dzienniki oraz możliwość eksportu naszych wypocin do pliku przyswajalnego dla zwykłego, szarego peceta (PDF lub txt). Maxjournal ściągniecie za darmo z AppStore. Aplikacja dostępna jest jedynie na iPad’a. 