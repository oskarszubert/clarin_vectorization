22.05.2012 Czasami nie mogę wyjść z podziwu jakie aplikacje można znaleźć w Google Play. Gdzieś głęboko w czeluściach znalazłem aplikację, która nazywa się Cardiograph i służy do sprawdzania pulsu. Zainstalowałem, sprawdziłem, poparzyłem sobie palec i w sumie to jestem w szoku.  Moje naturalnie podejrzliwe podejście do aplikacji rodzi we mnie uczucie, że jestem robiony w konia. W sensie, że Cardiograph to jedna z wielu aplikacji-placebo, które wcale nie działają. Niemniej opinie ma pozytywne, inni recenzenci twierdzą, że program działa i faktycznie mierzy puls – a i mi wydaje się zupełnie tak samo. Tylko, że nie mam zielonego pojęcia w jaki sposób to może działać, skoro do dyspozycji ma tylko aparat z diodą (którą to właśnie sparzyłem sobie palec) i chyba tylko to jest używane w trakcie pomiaru. Sam program jest piękny. Wygląda niesamowicie, ma fajną ikonkę i UI. Łatwo się domyślić, który przycisk odpowiada za jaką czynność (chociażby dlatego, że są podpisane). Poza głównym oknem nie odkryjemy żadnej innej opcji, informacji czy przycisku. I to w sumie tyle. Cardiograph dostępny jest zupełnie za darmo w Google Play i za 1,59 euro w App Store. Czy warto? Jak już mówiłem – mam wrażenie, że to placebo, ale… Z drugiej strony – wyniki wyglądają na prawdopodobne i możliwe, że mają jakieś odzwierciedlenie w rzeczywistości. Tak czy siak – nie proponuję używania tego jako głównego urządzenia do mierzenia własnego pulsu. 