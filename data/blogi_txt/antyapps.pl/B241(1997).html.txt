27.08.2012 Kilka dni temu Square Enix rozpoczęło wielkie odliczanie w związku z nowościami w świecie The World Ends with You — japońskiej gry RPG, która od kilku lat podbijała serca wyłącznie posiadaczy przenośnej konsolki Nintendo – DSa. Wszyscy miłośnicy tego magicznego świata liczyli na sequel, ale niestety póki co muszą obejść się smakiem. Square postawili na popularyzację marki: postanowili nieco odrestaurować grę i wypuścić ją raz jeszcze — tym razem z myślą o mobilnych sprzętach z nadgryzionym jabłkiem.  Wszystkie wydarzenia mają miejsce w fikcyjnej wersji dzielnicy handlowej Tokio – Shibui. Główny bohater, Neku, nagle budzi się po środku zatłoczonej ulicy trzymając w dłoni tajemnicza plakietkę, dodatkowo został tez uraczony dziwnym SMSem. Nie bardzo wiedząc co robić rozgląda się dookoła i orientuje się, że tajemniczym sposobem może czytać myśli wszystkich znajdujących się w jego zasięgu; co gorsza ci go w ogóle nie widzą, ani nawet nie słyszą. Wtem zostaje zaatakowany przez tajemnicze żaby, przed którymi, nie wiedząc co robić, ucieka. Tak trafia na tajemniczą Shiki, która wyjaśnia mu pokrótce co się właściwie stało i o co w tym wszystkim chodzi. Wówczas to rozpoczyna się wielka przygoda, której, nie chcąc psuć zabawy, szczegółów zdradzać nie będę. Walczymy korzystając z magicznych przypinek, które potrafią nieźle pokiereszować przeciwnika lub, wręcz przeciwnie, pomóc — te wykorzystujemy z oczywistych względów na kontrolowanych przez siebie bohaterach. System jest dynamiczny, jak na rpg akcji przystało. W wersji dla DSa walczyliśmy na obu ekranach sterując stylusem i przyciskami. W przypadku odświeżonej wersji pozostaje nam tylko jeden ekran i mazanie palcem po ekranie, co zapowiada pierwszą ze zmian, na którą już teraz najwięksi fani protestują i krzyczą, twierdząc że to się nie uda.  Czym nowa odsłona The World Ends with You zyskuje? Przede wszystkim jakością. Wyoskiej rozdzielczości grafika i nowe motywy muzyczne z pewnością grze nie zaszkodzą. Podobnie jak kilka nowości, które obiecano w nowej wersji gry. No i nie będę ukrywał, że największym plusem samego TWEWY jest klimat. Nie ma tu żadnych fantastycznych światów, magów i toporów — jest współczesne Tokio, gdzie bohaterowie nie umawiają się na napar z ziół, a hamburgera popijanego chłodną colą. Do tego dochodzi prawie że niekończąca się ilość fabularnych twistów oraz świetna muzyka, które sprzedały tę grę milionom nabywców na całym świecie.  Co w tym wszystkim może się nie udać? Cóż, dla mnie nieco chybioną jest… cena, jaką Square Enix życzy sobie za grę. Kwadratowi gry tanio nie sprzedadzą — wersja dla iPhone’a/iToucha wyceniona została na 18$, zaś jeśli zechcemy zagrać na iPadzie, przyjdzie nam zapłacić o dwa dolary więcej. Może nie jest to suma wygórowana z perspektywy graczy konsolowych, którzy za kartridż z grą (od kilkunastu miesięcy zresztą w sklepach na całym świecie bardzo trudno dostępny) płacili ponad 50$, jednak użytkownicy sprzętów z iOS oraz Androidem przyzwyczajeni są do nieco innych stawek. Ale czy warto? Jak najbardziej. Mimo upływu lat gra wciąż trzyma poziom i nieustannie pojawia się w zestawieniach najlepszych tytułów dla dwuekranowej konsolki japońskiego koncernu. Na iOS z pewnością także okaże się hitem. Gra już dostępna jest w AppStorze. 