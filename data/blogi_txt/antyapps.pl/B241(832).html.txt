01.02.2013 Frustrująca, ale jednocześnie dająca ogromnie dużo satysfakcji. Wymagająca i z każdym poziomem jeszcze bardziej dająca nam popalić — a co gorsza, na tyle dobra, że mimo kolejnych prób zakończonych niepowodzeniem, wciąż nie można się od niej oderwać. Cubles jest dla mnie strasznym nawykiem — od kilku dni szarpie me nerwy, ale kiedy już uda mi się rozwiązać zagadkę — koi je, by za chwilę historia zatoczyła krąg. O co ten cały hałas? O proste redukowanie kostek… z przeszkodami! Prostokątne pole wypełnione po brzegi kostkami — osiem w poziomie, dziesięć w pionie. My zaś zaznaczając wybrany obszar redukujemy jego zawartość, podstawową zasadą jest to, że każdy róg musi być tego samego koloru. Na początku to wystarcza, ale szybko przekonujemy się, że to bardziej w celu wprowadzenia nas w klimat całej zabawy. Każdą planszę charakteryzuje odgórnie narzucona lista zadań — to może być zarówno nakazanie nam tworzyć redukcje określonego kształtu/wielkości, jak i tworzenie pól o określonej barwie. A dalej dorzucane są kolejne utrudnienia — potwory większe i mniejsze, czarne pola i inne udziwnienia które sprawiają, że miewam ochotę rzucić telefonem. Jakby wszystkiego było mało, to dodatkowym wrogiem jest stale topniejący limit czasu który mamy na wykonanie zadania :)  W Cubles dostępne są dwa tryby zabawy: zestaw dziewięćdziesięciu misji porozrzucanych po sześciu rozdziałach oraz tryb arcade z kilkoma wariantami zabawy, w którym gramy na punkty i staramy się wspiąć jak najwyżej po szczebelkach, odświeżanych co tydzień, światowych leaderboardów. Gracze wykręcają tam świetne wyniki, także już możecie zacząć trenować, jeśli chcecie być na szczycie. W kwestii mechaniki gra sprawuje się wzorowo — zaznaczanie nie sprawia żadnych problemów. To jedna z tych zabaw idealnie przystosowanych do ekranów dotykowych. Wizualnie Cubles prezentuje się znakomicie — soczyste kolory, estetyczne wykonanie; a wszystko to dopełnia przyjemna dla ucha muzyka. Nie jest ich wiele, ale ta z pewnością zalicza się do coraz rzadszego ostatnio produkcji dopracowanych od początku do końca, a do tego przy pierwszym zetknięciu, przez te uśmiechnięte klocki, dająca wrażenie łatwej i przystępnej także dla dzieci. Nie miejcie złudzeń — nic z tych rzeczy.  Cubles, mimo że potrafi wyprowadzić z równowagi, jest pozycją wyjątkowo wciągającą. To jak z Super Hexagon, który mimo tego że na pierwszy rzut oka nieprzystępny i wnerwiający, potrafi zahipnotyzować i zachęcić do spędzenia z nim kilkunastu godzin na próbach pobicia swojego rekordu. W tym wypadku gra jest dostępna zupełnie za darmo (z okazjonalnymi reklamami w menu) na platformie Google Play — jeżeli lubicie wyzwania, to nie macie na co czekać! 