01.10.2013 Pogoda się popsuła, uczniowie od miesiąca chodzą już do szkoły, a studenci właśnie zaczynają rok akademicki. Krótko mówiąc: wrzesień za nami. Na szczęście ponura jesienna atmosfera nie udzieliła się redakcji AntyApps. Przez ostatnie 30 dni opisaliśmy naprawdę dużo aplikacji, które mogą choć trochę poprawić wam humor. W tym miesiącu dużo rozrywki, ponieważ jak wynika z moich obserwacji, sezon „powakacyjny” zaowocował naprawdę dużą porcją tekstów o grach. Oczywiście nie zabrakło również recenzji praktycznych aplikacji użytkowych. Zapraszam na podsumowanie najciekawszych pozycji, które udało nam się opisać we wrześniu.  Simplenote  Wygodne notatki bez konieczności zakładania konta w serwisie, co w obecnych czasach nie zdarza się zbyt często. Oczywiście, korzystanie z aplikacji offline uniemożliwi nam synchronizację notatek z kilku urządzeń, jednak na pewno znajdą się i tacy, którym funkcja ta nie będzie potrzebna. Apka dostępna jest również na Kindla oraz iOS, a także w wersji „przeglądarkowej”. Jeśli szukacie czytelnego i wygodnego notatnika, Simplenote powinien sprostać oczekiwaniom. Link do wpisu Reaper  Genialne połączenie gry RPG i dwuwymiarowego hack’n'slash. Baśniowa oprawa, wciągająca i rozbudowana rozgrywka oraz świetna grafika to tylko najważniejsze z powodów, dla których fani mobilnych gier nie powinni przejść obok Reapera obojętnie. Gra jest darmowa i pozbawiona mikropłatności, jednak naszą postać możemy rozwijać tylko do 10. poziomu. Dalsza zabawa wymaga wykupienia jednej z dwóch wersji premium, przy czym dla takiej rozgrywki naprawdę warto zapłacić! Link do wpisu Medscape  Kopalnia wiedzy dla lekarzy, przyszłych lekarzy i osób zainteresowanych medycyną. Artykuły branżowe, codziennie aktualizowane doniesienia ze świata nauki oraz dostęp do baz danych: Medline Medicine i Drug Medscape. Mimo że program dostępny jest tylko w wersji anglojęzycznej, grupa docelowa z pewnością poradzi sobie z tą barierą. Aplikacja dostępna jest również dla użytkowników systemu iOS. Link do wpisu Rex: Explore The App Market  Zupełnie nowa aplikacja, która pomaga nam odnaleźć się wśród tytułów dostępnych w Google Play i poleca aplikacje w oparciu o odpowiednie kryteria. Mapozaurus (bo również pod takim pseudonimem kryje się nasza wyszukiwarka z dinozaurem) jest jeszcze w fazie beta, jednak już teraz zapowiada się bardzo obiecująco. Atrakcyjny interfejs i ciekawe podejście do tematu zasługują na wysoką notę. Mechanizm polecania działa dobrze i myślę, że mimo trwających nadal testów, już teraz nieźle spełnia swoje zadania, dlatego Rex może mieć przed sobą naprawdę dobrą przyszłość. Link do wpisu Chemik – chool chemistry tool Rewelacyjne narzędzie, które sprawiło, że zapragnąłem wrócić do szkoły jeszcze raz i podjąć się nauki znienawidzonego przedmiotu. „Chemik” to naprawdę świetnie przygotowane źródło wiedzy chemicznej, które może stać się nieocenioną pomocą dla wszystkich, którzy na co dzień obcują z nauką o budowie i właściwościach substancji. Naprawdę mało która darmowa aplikacja edukacyjna może pochwalić się tak bogatym zapleczem informacji. Pozycja obowiązkowa dla wszystkich, którzy we wrześniu wrócili do szkół. Link do wpisu Angry Birds Star Wars II  Nie wiem jak oni to robią, ale kolejna odsłona Angry Birds w uniwersum Gwiezdnych Wojen znowu okazała się być strzałem w dziesiątkę. Rovio po raz kolejny nie zawiodło, a Gniewne Ptaki wciąż nie nudzą. Biorąc pod uwagę nadchodzące aktualizacje i kolejne plansze do przejścia, wydanie niespełna 4 złotych na ten tytuł wydaje się być oczywistym posunięciem. Link do wpisu Zombie Tsunami  Mój absolutny numer jeden tego miesiąca, który zwiódł mnie nieco oprawą graficzną mającą mało wspólnego z „zombiakami”. Zombie Tsunami to świetny przykład runnera, który pokazuje, że gra polegająca na biegu przed siebie wcale nie musi być nudna. System misji, specjalne ataki oraz możliwość kupienia stworom nowych ubranek rzeczywiście sprawiają, że trudno oderwać się od smartfonu lub tabletu. Grywalność tej gry naprawdę przeszła moje najśmielsze oczekiwania. Link do wpisu Focal Rozbudowana aplikacja fotograficzna, znana do tej pory z Cyanogen Moda trafiła do Google Play jako samodzielny program. Wielkie możliwości i kopalnia ustawień mogą zniechęcić niektórych użytkowników, jednak odrobina cierpliwości i czasu sprawią, że w naszych smartfonach może pojawić się naprawdę ciekawy program do robienia zdjęć. Link do wpisu Quick Office Minął rok od przejęcia przez Google Quick Office i dopiero teraz doczekaliśmy się premiery aplikacji. Jej największą zaletą jest z pewnością kompatybilność z pakietem Microsoft Office. Jednocześnie apka nie jest przeładowana zbędnymi funkcjami, dzięki czemu korzysta się z niej łatwo i sprawnie. Jeśli potrzebujecie wygodnego narzędzia do obsługi pakietu biurowego na swoich urządzeniach mobilnych, nowy produkt od Google powinien się sprawdzić. Link do wpisu Moves  Popularny krokomierz, świetnie znany użytkownikom systemu iOS, w końcu zawitał na Androidzie. Aplikacja zachwyca przede wszystkim prostym, ale i atrakcyjnym interfejsem. Nie zabrakło również praktycznych dodatków, które umilą nam codzienne liczenie kroków. Z pewnością warto dać mu szansę, szczególnie, że nie wiadomo, jak długo pozostanie on darmowy w Google Play. Link do wpisu waiter.io  Aplikacja, która nie znajdzie może zbyt wielu odbiorców z racji dość wąskiej specjalizacji na branżę gastronomiczną, jednak jej funkcjonalność zdecydowanie zasługuje na wyróżnienie. Apka posiada chyba wszystko, co może być potrzebne podczas przyjmowania i realizowania restauracyjnych zamówień, a do tego nie wydacie na nią nawet złotówki. Jeśli zarządzacie restauracją lub pubem, waiter.io to tytuł, który naprawdę warto sprawdzić w praktyce. Link do wpisu Humble Bundle Promocyjne pakiety gier są już stałym elementem co jakiś czas wywołującym radość wśród graczy korzystających z systemu Android. Seria gier „za ile chcemy”, czyli Humble Bundle, doczekała się własnej aplikacji, która, mimo że wciąż znajduje się w fazie beta, już teraz skutecznie pomaga zgromadzić zakupione gry w jednym miejscu. Jeśli kiedykolwiek skorzystaliście z podobnej promocji, apka z pewnością nie raz się przyda. Link do wpisu OtoMoto  Znany serwis ogłoszeń motoryzacyjnych trafił niedawno na urządzenia mobilne i trzeba przyznać, że użytkownicy z pewnością nie będą rozczarowani. Widać, że twórcy naprawdę się postarali i mimo pozornie prostego interfejsu otrzymaliśmy wygodne i kompletne narzędzie pomagające kupić lub sprzedać auto. Narazie apka koncentruje się jedynie na samochodach osobowych, jednak być może, przy kolejnych aktualizacjach, oferta zostanie rozszerzona. Link do wpisu 