28.02.2012 Dziwnymi drogami chodzą czasami palce użytkowników iOS. Pewnie, każdy chce oszczędzać – jeśli mamy wydać lub nie wydać, to każdy woli zostawić parę groszy w kieszeni. Stąd też zapewne popularność takiego tworu jak „Apki Free – Twoja codzienna dostawa nowych, darmowych apek!”. Prawda, że tytuł jest krótki, chwytliwy i łatwy do zapamiętania? No dobra, to sprawdźmy czy aplikacja jest równie dobra.  Już w opisie autorzy zapewniają jak wiele zyskujemy korzystając z ich aplikacji – przede wszystkim oszczędzamy! Codziennie prezentowane mają nam być nowe, warte uwagi programy, które z pewnością byśmy nabyli za pieniądze, ale właśnie dzięki autorom TEJ APLIKACJI zaoszczędzimy na wydatkach. Przejdźmy jednak do samego programu. Po odpaleniu najpierw pytani jesteśmy, czy chcemy pobrać najnowszy tytuł – na szczęście nie musimy tego robić. W głównym oknie mamy ekran podzielony na dwie części – z lewej strony lista przecenionych „apek”, z prawej ich opis wyciągnięty z App Store.  Wszystko wydawałoby się super, gdyby nie kilka rzeczy. Po pierwsze, dobór darmowych aplikacji jest bardzo ubogi i wątpliwy – w sieci znajdziemy znacznie lepsze tego typu podsumowania. Nieporozumieniem jest też ilość aplikacji – podobno codziennie ma być dostarczana przynajmniej jedna, a ja tutaj widzę jedną z nie-wiadomo-kiedy, poprzednie 2 z niedzieli, kolejne z 25, 23, 22, 17 i 14 lutego. I nic więcej. Jeśli usunięto wcześniej dostępne programy, ponieważ ich cena wróciła do oryginalnego poziomu to ok, ale wrażenia nie pozostawia to najlepszego. Denerwuje też tłumaczenie – jest kiepskiej jakości, na dodatek ceny podane przy aplikacjach mogą zmylić – nie ma bowiem przecen z 0.79 złotych, tylko przecież euro. Apki Free to nie jest polski program i widać to na każdym kroku – lokalizacja jest byle jaka i lepiej już chyba pozostać przy jakimś rozwiązaniu po angielsku, znacznie bardziej pełnym i ładniej wykonanym. Gdybyście jednak chcieli sprawdzić Apki Free, to możecie to zrobić tutaj. 