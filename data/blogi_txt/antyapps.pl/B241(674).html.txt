02.11.2012 Jeszcze trochę bezpieczeństwa na Androidzie. Skoro już nie boimy się o zgubiony telefon, bo zawsze możemy go namierzyć i wymazać wszystkie dane, to teraz zablokujmy jeszcze dostęp niepowołanym osobom do wybranych aplikacji. Pomoże nam w tym App Lock. Coraz częściej naszym tabletem czy smartfonem dzielimy się z innymi: czy to udostępniając je pokazując galerię, czy w innych celach. Jeżeli trzymamy na nich dane którymi niekoniecznie chcielibyśmy się chwalić — maile, smsy, czy choćby notatki, App Lock pozwoli nam zablokować je wzorkiem (mogącym oczywiście różnić się od tego, którego używamy przy blokowaniu ekranu) lub kilkucyfrowym pinem.  Wystarczy ustalić metodę blokady, ustawić „hasło”, a następnie z listy zainstalowanych na naszym urządzeniu aplikacji wybrać te, przy których uruchomieniu ma zostać podany kod. Co ciekawe App Lock aktywuje się nie tylko przy włączaniu gry/programu, ale również przy przywracaniu gdy działa w tle czy — jeśli zaznaczymy odpowiednią opcję — w przypadku odblokowywania ekranu. W standardzie jest jeszcze tworzenie hasła pomocniczego, na wypadek gdyby wszystkie kombinacje związane z ustawionymi przez Was wzorkami i cyframi wypadły z pamięci i chcielibyście odzyskać dostęp do zainstalowanych na Waszym urządzeniu gier i programów. Proste i skuteczne narzędzie, za pośrednictwem którego możemy zarówno ochronić swoje urządzenie, jak i po prostu ograniczyć dostęp do wybranych treści choćby dzieciom, którym udostępniamy nasze smartfony / tablety. Prosta, skuteczna i bezpłatna — App Lock można pobrać za darmo w serwisie Google Play. 