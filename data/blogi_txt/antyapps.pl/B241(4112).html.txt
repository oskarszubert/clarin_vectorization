05.10.2012 Angielski jest lingua franca naszych czasów. Nie wypada go nie znać, szczególnie jeśli lubimy zagraniczne podróże. Z poziomem nauczania w szkołach bywa różnie, dlatego wielu decyduje się na skorzystanie z prywatnych lekcji, albo naukę samemu. Jednak każdą z tych trzech sytuacji łączy jedno: warto powtórzyć gramatykę. A z opisywaną dziś aplikacją możemy zrobić to dosłownie wszędzie, jeśli tylko mamy nasz smartfon czy tablet z Androidem przy sobie. Aplikacja składa się z pięciu działów: czasów, części mowy, okresów warunkowych, czasowników modalnych oraz podstaw gramatyki. Każdy z nich podzielony jest także na podkategorie, dzięki którym szybko możemy dotrzeć do interesujących nas treści. Oprócz wyjaśnienia w jakich sytuacjach używa się danych konstrukcji, jak na dobre kompedium gramatyczne przystało wszystko zostało również zilustrowane przykładami. W programie znalazły się wszystkie najważniejsze zagadnienia dotyczące budowania zdań w języku angielskim. Dla niektórych może okazać się to świetnym powtórzeniem przed rozpoczynającym się właśnie rokiem akademickim, chcący podjąć próbę nauki na własną rękę zawsze będą mogli się nim posiłkować. W obu tych przypadkach się sprawdzi — estetycznie wykonane, czytelne i jeśli zainstalujemy je na smartfonie to prawdopodobnie rzadko kiedy będziemy się z nim rozstawać. Aplikacja dostępna jest za darmo w serwisie Google Play. 