17.07.2013 Nie lubię domyślnego słownika języka polskiego w Androidzie. Jego zasób słów jest co prawda szeroki, ale zaniedbano część odmian, jak np. drugą osobę liczby pojedynczej czasowników czy masę rzeczowników. Tymczasem rozbudowany słownik w połączeniu z funkcją pisania przeciągnięciami, jaką daje domyślna klawiatura znacznie ułatwia wprowadzanie tekstu. Pomocny tutaj ma być User Dictionary Plus. Istnieje wiele klawiatur dla Androida, które potrafią samodzielnie uczyć się naszego stylu pisania oraz integrować z popularnymi aplikacjami. Sęk w tym, że nie każdy chce korzystać z alternatywnych klawiatur, kiedy ta od Google jest naprawdę dobrze pełniącym swoją rolę produktem. Wobec tego User Dictionary Plus wydaje się praktycznym i potrzebnym rozwiązaniem. Aplikacja obsługuje szereg języków, wśród których znajdziemy też polski. Po pobraniu go, możemy podpiąć swoje konta z Facebooka, Twittera, Gmaila oraz WhatsApp (tylko po dopłaceniu za wersję premium – nieco ponad 4 zł). Dzięki temu słownik przeanalizuje wpisywane przez nas statusy i nauczy się używanych słów, dodając je do swojej bazy. W planach jest też tutaj wprowadzenie obsługi Google+. Darmowa wersja aplikacji pozwala na przeanalizowanie 30 ostatnio wysłanych e-maili, 40 statusów i 300 tweetów. Ponadto słownik potrafi zintegrować się z naszą skrzynką wiadomości SMS i wykonać podobną analizę w stosunku do wszystkich wysłanych wiadomości. Tutaj na szczęście nie wprowadzono żadnych ograniczeń, więc prawdopodobnie będzie to źródło największej wiedzy dla programu.   Twórcy zaimplementowali tutaj też system kopii zapasowych. Możemy je swobodnie tworzyć i przywracać, co jest na pewno przydatne w sytuacjach gdy często przeinstalowujemy system lub bawimy się zmodyfikowanymi wersjami Androida. Nie zabrakło też oczywiście funkcji całkowitego usuwania słownika. Jak rozwiązanie to sprawdza się w praktyce? Muszę przyznać, że zadowalająco. Baza dostępnych słówek szybko się powiększyła i nie miałem problemu ze zwrotami, których używam relatywnie często. Część z nich co prawda już wcześniej wprowadziłem do słownika, więc mogę tutaj być trochę nieobiektywny. Niemniej różnica podczas pisania jest widoczna gołym okiem, szczególnie że intensywnie korzystam z modelu wprowadzania tekstu za pomocą przeciągnięć palcem po ekranie. User Dictionary Plus wydaje się być brakującym elementem natywnej klawiatury Androida. Dopóki Google nie pokusi się o wprowadzenie funkcji uczenia się słownika naszych pisemnych nawyków, warto dać szansę aplikacji. Oczywiście musicie być świadomi, że otrzyma ona bardzo duże uprawnienia i dostęp do prywatnych kont społecznościowych, co dla osób ceniących prywatność może być dużym problem. Warto wziąć to pod uwagę przed instalacją. 