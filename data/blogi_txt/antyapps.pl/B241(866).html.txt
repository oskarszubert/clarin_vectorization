12.12.2011 Coraz większy natłok pracy powoduje, że nie chce nam się ćwiczyć mózgu. Sporo zautomatyzowanych czynności wysysa z nas resztki energii tak, że jedyne, co chcemy po pracy to pooglądać telewizję i zjeść coś dobrego. Telewizja jednak ogłupia i sprawia, że nasz mózg nie pracuje. Brain Age Test powie, jak dobrze funkcjonuje nasz mózg oraz przy regularnym korzystaniu poprawi efekty. Brain Age Test zawiera 5 prostych minigier, w których liczy się poprawność wyników i nasz refleks. Na podstawie tych dwóch współczynników aplikacja wylicza następnie wiek naszego mózgu. Wynik o wiele wyższy od liczby ukończonych wiosen motywuje do pracy nad sobą :) Gry polegają na zapamiętywaniu baloników z określonymi cyframi i przywoływaniu ich z pamięci w odpowiedniej kolejności, na podawaniu znaku działania matematycznego w celu osiągnięcia podanego wyniku z dwóch współczynników. Oprócz tego jest tutaj także rozpoznawanie kolorów, odstępstw od normy w konstrukcjach z kolorowych kwadratów czy przywoływanie z pamięci odpowiedniej kolejności kart. Poszczególne mini gry są naprawdę banalne, ale to właśnie od refleksu zależy wynik końcowy. A przy szybkim myśleniu zdarzają się błędy. Celem gry jest poprawienie szybkości myślenia przy jednoczesnym wykluczeniu błędów. Na dłuższą metę gra spełnia swoje zadanie. Sama oprawa graficzna jest naprawdę przyjazna, a granie można rozpocząć praktycznie od razu. Jedyny problem mogą sprawić zasady poszczególnych gier, które nie zostały wyjaśnione wewnątrz Brain Age Test, ale omówiłem je pokrótce powyżej :) Szczerze zachęcam do instalacji tej gry. Jest darmowa. 