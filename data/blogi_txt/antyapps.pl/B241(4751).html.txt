24.05.2012 Ta informacja pojawiła się dziś rano w Internecie niczym grom z jasnego nieba. Yahoo! wydało własną przeglądarkę internetową dla iOS. Zdziwieni? Podobnie jak wszyscy eksperci z branży. Axis – bo tak nazywa się program, umożliwia przeglądanie sieci synchronizując wyświetlane przez nas strony internetowe z iPhonem, iPadem oraz najpopularniejszymi przeglądarkami na tradycyjnych komputerach.  Choć mogłoby się wydawać, że w kwestii przeglądania stron internetowych widzieliśmy już wszystko, Yahoo! wychodzi z innego założenia twierdząc, że w tym segmencie jest jeszcze wiele do zrobienia. Dziś rano w AppStore pojawiła się nowa aplikacja sygnowana logo amerykańskiego portalu. Axis jako aplikacja dla iPhone i iPada oraz dodatek do najpopularniejszych przeglądarek desktopowych – Safari, Chrome, Firefox oraz Internet Explorer – pozwala nam synchronizować przeglądane strony między urządzeniami. Możemy także je grupować dodając do Ulubionych bądź oznaczając jako do Przeczytania później Niby fajnie, całkiem innowacyjnie i ciekawie, jednak w praktyce wygląda to nieco inaczej… korzystanie z Axis na iPhone jest dla mnie, mówiąc najprościej – nie wygodne. Program wygląda naprawdę nieźle, funkcja jaką pełni – także wydaje mi się przydatna, problem tkwi w samym działaniu. Yahoo! Axis chce wszystko dla nas wyszukać (przynajmniej jeżeli chodzi o polskie strony). Tym sposobem wpisując w pasku adresu aplikacji antyapps.pl otrzymuję wyniki wyszukiwania dla tej frazy, zamiast konkretną stronę, której adres przecież wpisałem. Aby przejść bezpośrednio do AntyApps, adres należy poprzedzić www. dla mnie, to o 4 znaki za dużo.  Sama funkcja synchronizacji stron działa w Axis całkiem sprawnie. Narzekać nie będziemy także na zakładkę Ulubione oraz Przeczytaj później. Wystarczy się zalogować na swoje konto Yahoo!, a reszta dzieje się już sama. Mimo wielu plusów, Axis raczej nie stanie się moją mobilną przeglądarką numer jeden. Do odkładania artykułów na później mam już Pocketa, a synchronizacja czytanych stron nie jest dla mnie na tyle atrakcyjna, by za każdym razem przed adresem dodawać www.. Możecie śmiało stwierdzić, że jestem po prostu leniem, ale wygoda w przypadku przeglądarki stron to dla mnie priorytet numer jeden. Na chwilę obecną Axis nie znajdziemy jeszcze w polskim AppStore, śmiało możecie ją pobrać natomiast z amerykańskiej wersji sklepu. Oczywiście bezpłatnie. 