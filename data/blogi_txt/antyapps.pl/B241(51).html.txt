01.04.2013 Nigdy nie jest za późno, żeby nauczyć się grać na jakimś instrumencie. Jeśli jednak nie wiecie czy wybierając pianino nie miniecie się z powołaniem, zawsze można sprawdzić się wcześniej korzystając z aplikacji Pianist HD. Mimo wyjątkowej intuicyjności, po uruchomieniu aplikacja pyta nas czy chcemy obejrzeć tutorial na YouTube. Nawet, jeśli zrezygnujemy z tego kroku, wystarczy kilka sekund, żeby sprawnie zacząć poruszać się po programie. Do dyspozycji mamy kilkadziesiąt utworów. Jest kilka szlagierów muzyki popularnej, znane melodyjki lub muzyka klasyczna. Za dodatkową opłatą możemy także pobrać nowe piosenki. Twórcy aplikacji zadbali także o możliwość importu plików MIDI. Do wyboru mamy kilka różnych brzmień, jednak to, w jaki sposób imitują dźwięki poszczególnych instrumentów pozostawia wiele do życzenia. Być może ich płatne odpowiedniki wypadają lepiej.  W aplikacji Pianist HD nie chodzi jednak o brzmienia, a o naukę gry. Tutaj twórcy wykorzystali mechanizm działania, jaki znamy z programów typu Guitar Hero. Nad klawiaturą pojawiają się kolorowe klocki ustawione nad przyciskami, które będziemy musieli naciskać. Jeśli przerasta nas jakiś utwór, możemy go zwolnić i spróbować zagrać w innym tempie. Pianist HD to aplikacja, która z pewnością sprawdzi się lepiej na tabletach, jednak proste melodyjki, niewymagające grania obiema rękami, da się zagrać również na smartfonie.  Apki tego typu to znakomite rozwiązanie dla osób, które chciałyby nauczyć się grać proste utwory, lub po prostu przymierzyć się do instrumentów klawiszowych. Może nie jest to zaawansowany syntezator Moog, ale dla początkujących z pewnością okaże się być świetnym nauczycielem i testem przed zakupem prawdziwego instrumentu. 