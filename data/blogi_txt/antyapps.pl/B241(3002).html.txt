04.01.2013 Świąteczna akcja Apple – 12 Days of Christmas – o której pisałem kilka dni temu trwa w najlepsze. Przedwczoraj w ramach specjalnej promocji mogliśmy bezpłatnie pobrać aplikację Phoster, która pomoże nam w przygotowaniu profesjonalnego plakatu lub zaproszenia. Program jednak nadal dostępny jest bezpłatnie, a ja chciałbym wam go dzisiaj gorąco polecić, bez względu na jego cenę (tradycyjnie dostępny jest za 1,79€). Phoster to niezwykle przydatna aplikacja dla tych osób, które od czasu do czasu chciałyby w nieco bardziej efektowny sposób zaprosić znajomych na wieczorne spotkanie lub planują większą imprezę okolicznościową, jednak budżet wydarzenia nie pozwala im na zatrudnienie profesjonalnego grafika, który przygotowałby specjalny obrazek promujący na tą okazję. Dokładnie 87 gotowych, darmowych i stylowych wzorów, możliwość edycji kolorów tła, dodawania zdjęć (wraz z ich podstawową obróbką jak zmiana nasycenia, jasności i kontrastu) oraz nakładania tekstu (z możliwością zmiany kroju i koloru czcionki) to dopiero początek możliwości Phostera. Gdy do tego zestawu dodamy nakładanie popularnych w ostatnich latach filtrów oraz odrobinę naszej kreatywności, otrzymujemy prawdziwie wybuchowe połączenie, które jest w stanie stworzyć naprawdę godne oklasków dzieło. Tworzenie kolejnych projektów z wykorzystaniem Phostera jest bajecznie proste. Po podjęciu decyzji, który z dostępnych wzorów jest naszym ulubionym, możemy (ale nie musimy) ozdobić tło plakatu wybranym przez nas zdjęciem. Gdy etap dopasowania fotografii mamy już za sobą, możemy zająć się edycją tekstu oraz kolorystyką tworzonej grafiki.  Gotowe plakaty możemy udostępnić znajomym na Facebooku, na łamach portalu Flickr, Twitter lub Tumblr. Problemów nie będzie także z zapisaniem końcowego efektu wśród zdjęć na naszej Rolce z aparatu lub przesłanie go e-mailem. Istnieje również możliwość wydrukowania plakatu z wykorzystaniem technologii AirPrint. Na prostotę obsługi programu ogromny wpływ ma dobrze przygotowany, intuicyjny interfejs, który pomimo wielu możliwości edycji, nadal pozostaje czytelny dla użytkownika i wygodny w obsłudze. Phoster to z pewnością program, który na swoim telefonie warto mieć. Wykorzystywane przez niego prawie 44MB nie powinny nas wyjątkowo boleć, a aplikacja może się świetnie sprawdzić w najmniej oczekiwanych sytuacjach. 