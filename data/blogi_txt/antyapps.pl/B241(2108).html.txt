30.11.2011 Legimi to bardzo ambitny projekt, którego ideą jest dostarczanie publikacji w wersji elektronicznej na dowolne urządzenie użytkownika i synchronizacja treści między tymi urządzeniami. Mamy zatem dokładnie to samo, co robi Amazon, jednak w polskiej wersji z polskimi treściami. Legimi oferuje dostęp z poziomu komputera, czytnika książek elektronicznych, ale także i smartfona. Legimi to ciekawa alternatywa dla Amazona. Podobnie jak w przypadku usługi Kindle, Legimi oferuje dostęp do treści na smartfonach, tabletach, komputerach, a jednocześnie posiada dedykowany czytnik książek elektronicznych (Onyx Boox). Treści są nie tylko udostępniane, ale jednocześnie synchronizowane, wliczając w to zapisywanie stanu, gdzie zakończyliśmy ostatnio czytać. Dzięki temu przejście do kolejnego urządzenia nie powoduje konieczności przeskakiwania przeczytanych stron.  Ten polski projekt zyskał spore uznanie. Brał udział między innymi na Techcrunch Disrupt, pozyskał też finansowanie z funduszu SpeedUp Group. Dzięki tego typu osiągnięciom, udało mu się namówić do współpracy dość sporo wydawnictw jak na nasze polskie warunki.  Wśród dostępnych książek można znaleźć coś dla siebie, choć tak na prawdę ich liczba nie powala na kolana. Niektóre kategorie są niemalże puste. Nie uświadczymy tutaj na przykład książek stricte informatycznych, jest za to sporo związanych z biznesem czy rozwojem osobistym. Ceny publikacji elektronicznych prezentują się różnie. Są raczej tańsze niż książki drukowane, ale nie jest to jakaś specjalnie wielka różnica. Problem bierze się nie tylko ze stawki podatku VAT, który na publikacje elektroniczne jest kilkukrotnie wyższy, ale z samymi wydawnictwami, które nie chcą zgodzić się na mniejsze stawki. W Legimi istnieje również możliwość kupowania Czasopism, jednak jak na razie znajdują się tam tylko blogi, które następnie zostają przeformatowane, zupełnie tak jak ma to miejsce w Amazon Kindle. Oprócz blogów na program pilotażowy zgodził się Wprost. Aplikacja mobilna daje możliwość prenumerowania czasopism, to jest nowe wydania zostaną nam dostarczone automatycznie. Podczas czytania możemy zmieniać wielkość czcionki, zmieniać jej krój, czy uaktywnić tryb nocny, to jest białe litery na czarnym tle. Czytać możemy w dowolnej orientacji ekranu. Program naprawdę mi się spodobał i uważam, że może zyskać sporą popularność, jeśli tylko uda się twórcom nawiązać współpracę z większą liczbą wydawnictw i przekonać je do obniżenia cen. Legimi dla Androida jest dostępne do pobrania za darmo, tak samo jak wersja na iOS. O Legimi dla Windows pisał na początku miesiąca Kamil. 