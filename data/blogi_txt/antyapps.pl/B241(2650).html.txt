10.10.2012 Jest weekend, używasz jednego numeru zarówno w celach służbowych jak i prywatnych. Sielankowy wypad na ryby, wiadomo — jeżeli nie wyłączamy telefonu, to wyciszamy wszystkie możliwe powiadomienia. Szef, kumpel, telemarketer, kurier — dziś dla nich nie mamy czasu, jednak kiedy w grę wchodzi żona albo dziecko to sprawy się komplikują. Odbierać nie musimy, warto jednak wiedzieć że dzwonili lub wysyłali nam wiadomość — i tutaj z pomocą przychodzi Missed Call Reminder. W aplikacji definiujemy listę numerów, a następnie ustawiamy powiadomienia jakie chcemy otrzymywać w przypadku nieodebrania połączeń, lub wiadomości sms/mms od którejś z nich. Kiedy już wybierzemy o czym program ma nam przypomnieć, wybieramy format przypomnienia: dźwięk, wibracje, podświetlenie ekranu, a może dyskretne mrugnięcie diody LED? Kiedy już wiemy kto, wiemy jak, to teraz pytanie jeszcze jak często / co ile chcemy otrzymywać dodatkowe powiadomienia. Sam raczej z takiego wynalazku korzystać nie będę, ale skoro istnieje, a do tego zbiera pozytywne oceny, to z pewnością są ludzie którym się przyda. Aplikacja jest dostępna za darmo w serwisie Google Play. 