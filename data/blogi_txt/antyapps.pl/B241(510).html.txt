03.07.2012 Blot należy do tego gatunku gier, w których kierowany przez gracza bohater porusza się przed siebie automatycznie, natomiast zadaniem trzymającego stery jest jak najdłuższe unikanie przeszkadzajek, którymi gęsto usiana jest plansza. Ta kategoria gier ma bardzo bogatą reprezentację zarówno w AppStore jak i w Google Play. Opisywany dziś tytuł wyróżnia, spośród setek podobnych, świat zaprojektowany przez twórców na potrzeby gry oraz postać głównego bohatera. W Blot akcja rozgrywa się bowiem na pożółkłych kartach szkolnego zeszytu, a postacią, która pędzi przed siebie na złamanie karku jest nie kto inny jak… zwykły kleks (no, może nie tak do końca zwykły, bo wyposażony w oczy i usta). Świat gry zaprojektowany jest genialnie i to on świadczy o sile tej niezbyt oryginalnej pod względem sposobu rozgrywki produkcji.  Kartki po których poruszamy się naszym bohaterem wypełnione są szkicami. Co ciekawe, rysunki w zeszycie za każdym razem dobierane są losowo z całkiem sporej puli. Równie interesująco prezentują się przeszkody, którymi uraczyli nas twórcy Blot: zaostrzone ołówki, gumki, pinezki…wszystkie te szkolne akcesoria są nie mniej śmiertelne, jak ostrza czy kule armatnie spotykane w innych produkcjach.  Poziom trudności rozgrywki jest wysoki. Choć początkowo nasz kleks porusza się nadzwyczaj wolno, to tempo rośnie na tyle szybko, że już po kilku minutach świat dosłownie przelatuje nam przed oczami, a omijanie przeszkód staje się nie lada wyzwaniem. Polecam zainteresować się grą zwłaszcza teraz, gdyż jest ona chwilowo dostępna za darmo. Wersję uniwersalną przeznaczoną na iPhone’a, iPod’a Touch oraz iPad’a możecie pobrać  stąd. 