27.11.2013 Filmy oglądamy praktycznie wszyscy. Jedni rzadziej, inny częściej, jednak jest to ten element współczesnej popkultury, który raczej nie omija nikogo. Być może dlatego, chcąc nie chcąc, pewna wiedza dotycząca kultowych scen, aktorów czy dialogów zostaje w naszych głowach i uzewnętrznia się przy okazji gorących dyskusji ze znajomymi. Dziś chciałbym zaprezentować wam grę, która pozwoli sprawdzić, jak dużo wiecie o filmach, ale także pozwoli poznać nowe tytuły, które być może zainteresują was podczas rozgrywki. MoviePop to świetna zabawa, która daje naprawdę dużo satysfakcji, a dla prawdziwych kinomaniaków jest także praktycznym źródłem pomysłów, kiedy w głowie po raz kolejny pojawi się pytanie „co dziś obejrzeć?”. Niestety w tym przypadku nie ominie nas konieczność rejestracji. Do wyboru mamy maila lub nasz profil facebookowy. W tym przypadku jest to jednak o tyle praktyczne, że rozgrywka toczyć się będzie przeciwko prawdziwym graczom z całego świata. Dzięki temu łatwiej będzie rozpoznać graczy choćby z Polski. Być może dla niektórych będzie to bez znaczenia, jednak mam wrażenie, że rywalizacja osiąga nieco inny poziom kiedy wiemy, że po drugiej stronie ekranu może siedzieć nasz sąsiad.  Nasi przeciwnicy będą automatycznie zapisywani na naszej liście. Dzięki temu nieraz możemy rewanżować się graczom, z którymi przyszło nam mierzyć się wcześniej. Ciekawym dodatkiem jest również umieszczenie w grze czatu, który odblokowuje się po kilku partiach rozegranych z tą samą osobą. A na czym polega sama rozgrywka? Na ekranie pojawiać się będą krótkie fragmenty filmów. Naszym zadaniem będzie jak najszybsze przyporządkowanie im reżysera, tytułu lub aktora z listy kilku propozycji znajdujących się poniżej. Im szybciej zaznaczymy prawidłową odpowiedź, tym więcej punktów zostanie nam przydzielonych. Z każdą rundą odblokowujemy także kolejne filmy lub całe kategorie (np. kino rodzinne, fantastyka czy komedie).  Gra daje dużo frajdy, jednak odniosłem wrażenie, że na dłuższą metę może się znudzić. Proponowane tytuły filmów to naprawdę głównie mainstreamowe produkcje, które większość z nas rozpozna bez trudu. Co więcej, będą się one często powtarzać. Rozwiązaniem są tu mikropłatności, dzięki którym odblokujemy nowe filmowe zagadki, jednak z oczywistych względów nie wszyscy zdecydują się na ten ruch. Tak czy inaczej, podstawowa wersja gry dostępna jest za darmo, więc podczas spotkania z innymi amatorami filmów lub w przypływie nudy nie zaszkodzić jej sprawdzić. 