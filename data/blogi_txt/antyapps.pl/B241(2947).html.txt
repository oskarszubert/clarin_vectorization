03.02.2012 Smartfony miały stanowić dla młodych twórców ogromną szansę ze względu na niski próg wejścia na rynek – gry robi się szybko, jeszcze prędzej można je wydać. Poza garażowymi produkcjami zdarzają się jednak też te bardziej przemyślane, których proces produkcyjny trwa porównywalnie długo do normalnych konsol. Paper Monsters zaczęło być tworzone jeszcze w 2010 roku i dopiero w ostatnich dniach ukazało się na rynku. Czy warto było czekać? Paper Monsters to platformówka w najbardziej klasycznym z klasycznych wydaniu. Sterujemy, jak tytuł wskazuje, kartonowym ludkiem, który porusza się po dwuwymiarowych planszach i skacze przeciwnikom na głowy. Potrafi jeszcze wykonać podwójny skok – i to koniec sterowania. Jest maksymalnie uproszczone, ale zważywszy na platformę docelową to dobrze. W takim wypadku należało zabłysnąć innymi aspektami – projektami poziomów czy chociaż oprawą. Te pierwsze (nie tylko zresztą, w dużej mierze zachowanie bohatera także) to często jawne kopie z serii Super Mario Bros. Przeciwników eliminujemy w wymieniony już sposób, do przemieszczania się pomiędzy różnymi sekcjami wykorzystujemy wielkie rury, a Mario papierowy ludek niekiedy potrafi z pierwszego planu przeskoczyć na jakiś dalszy. Momentami uczucie deja vu było przygniatające.  Do oprawy nie można się doczepić – wygląda znakomicie, jest pastelowo-barwnie i autorzy z całej siły spróbowali oddać fakturę papieru obiektów znajdujących się na planszy. Momentami wyszło to lepiej, momentami gorzej, ale to na pewno jedna z ładniejszych platformówek na iOSa. Inaczej sprawa ma się z muzyką – ta zaczyna poważnie drażnić, a piszczący, na wzór słynnego hydraulika oczywiście, przy każdym skoku bohater doprowadza do szału. Ścieżkę dźwiękową zawsze można jednak zmienić. W Paper Monster gra się przyjemnie, wszystkie elementy wydają się być do siebie dopasowane, a plansze potrafią zaskoczyć ukrytymi znajdźkami, ale zabawa kończy się zdecydowanie zbyt szybko. 4 światy z 4 krótkimi planszami to za mało, aby poświęcić temu tytułowi więcej niż 2 godziny. Po jednokrotnym przejściu będziemy mogli cofnąć się jeszcze aby pozbierać ominięte wcześniej dodatki, a także pozostanie zawsze tryb Dash – czyli niekończący się bieg, gdzie naszym zadaniem jest tylko skakanie i dojście jak najdalej. Za zakupem zdecydowanie przemawia niska cena – 0.79 euro – idealnie dopasowana do niewielkiego, ale jednak smacznego kąska jakim jest ta gra. Trudno wskazać jeden element, który by się specjalnie wyróżniał, ale składne dopasowanie ich wszystkich powoduje, że doświadczenie jest przyjemne i warte wydanych nań pieniędzy. Paper Monster można nabyć tutaj. 