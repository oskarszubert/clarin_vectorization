22.10.2011 Nasi rodzice (i my jeszcze kilka lat temu) mawialiśmy, że darowanemu koniowi w zęby się nie patrzy. Autorzy tego powiedzenia nie mieli jednak do czynienia z App Storem, w innym przypadku by takiej gafy nie palnęli. Darmowego chłamu jest tam zbyt wiele i trzeba dokładnie patrzeć nie tylko na front zębów, ale i tylne ścianki czy nie zarosły kamieniem. Buildings Bomber to darmowa gra polskich twórców, gdzie tytuł wyjaśnia wszystko. Są budynki i jest bombowiec. Czy jest bombowo?  Jak w to się gra? Założenie z grubsza jest takie – nasz samolot lata w kółko – od prawej do lewej strony ekranu, zawracając z tyłu. W momencie gdy przelatuje on przez ekran, pod nim znajdują się konieczne do zniszczenia budynki. Bomby zrzucamy poprzez klepnięcie ekranu. Z każdym okrążeniem samolot jest coraz niżej, co może doprowadzić do kraksy z wieżowcem. W takim przypadku do widzenia i jedziemy od nowa. Problemem jest to, że zadanie polega na jak najszybszym usunięciu wszystkiego pod nami, ale sterowanie to bezwstydnie uniemożliwia. Nie można zrzucać bomby jedna za drugą, jest mocno wyczuwalny odstęp czasu, po którym może nastąpić następne spuszczenie bomby. Czy warto? Zagrałem w Buildings Bomber kilka partyjek i niestety jest to czas, który bezpowrotnie został mi zabrany nie dając nic w zamian. Gra jest toporna, nudna i niespecjalnie ładna. Opisany „lag” może być celowy – aby dodać strategii i rozsądnie wybierać znajdujące się pod nami cele, ale pomysł to raczej wątpliwy, powodujący wyłącznie frustrację. Ale nie załamujcie się – czekamy na kolejne, bardziej udane próby. Póki co jeszcze parę zadań domowych jest do odrobienia. PS Opinie w App Storze są pozytywne – jak chcecie, to próbujcie. Buildings Bomber można pobrać tutaj. 