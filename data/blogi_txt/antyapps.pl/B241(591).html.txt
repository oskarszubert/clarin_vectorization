09.01.2014 Kalendarz to wciąż jedna z najczęściej przeze mnie eksploatowanych aplikacji na urządzeniach mobilnych. Bez takowego bym zginął, podobnie jak kilka moich papierowych terminarzy, dlatego bardzo cenię sobie wszelkie udogodnienia jakie mogą mi zaoferować dodatkowe programy. Na co dzień korzystam z Kalendarza Google, zaś jeden z moich pulpitów zdobił ogromny, estety widżet. Okazuje się jednak, że mogę się z nim pożegnać bez większych sentymentów, Calendar Status o wiele bardziej przypadł mi do gustu. Czym jest i dlaczego warto poświęcić mu chwilę? Już tłumaczę. Proste narzędzie, którego zadaniem jest ułatwić i usprawnić korzystanie z kalendarza. Twórcy postanowili wykorzystać w wielu przypadkach niezaadaptowaną jeszcze przestrzeń, która skrywa się na pasku statusu, a dokładniej rzecz biorąc — po jego rozwinięciu. Tam wypisane są wszystkie nadchodzące wydarzenia, które uwzględniliśmy w naszym elektronicznym terminarzu. Plusy takiego rozwiązania? Nie zaśmiecamy sobie pulpitu, mamy szybki dostęp do kalendarza w tej formie, a także nareszcie nie musimy kombinować, jeśli chcemy coś na szybko sprawdzić podczas rozmowy telefonicznej. Dostęp do paska statusu mamy niemal non-stop, przez co bez większej gimnastyki możemy do niego zajrzeć zawsze, kiedy tylko potrzebujemy.  Sama aplikacja jest niezwykle prosta i właściwie jej „wnętrze” to tylko całe zestawy ustawień związanych z wyświetlaniem wpisów z kalendarza. Modyfikacja formatu daty, czasu, kolor tła, sposób wyświetlania (dni tygodnia, a może jednak precyzyjna data?), odliczanie, czy pokazywać wydarzenia które trwać będą cały dzień, sposób wyświetlania powiadomień, czy aplikacja ma być uruchamiana przy starcie systemu — to wszystko możecie dostosować z gotowych zestawów opcji. I takie funkcje dostępne są w darmowej wersji programu, jeżeli zdecydujecie się nabyć wersję PRO, dojdzie do nich cały zastęp świeżych funkcji, dzięki czemu macie szansę jeszcze bardziej spersonalizować i dostosować do swoich wymagań działanie programu. Przyznam, że jestem bardzo pozytywnie zaskoczony. Instalując aplikację podchodziłem do niej ze sporą rezerwą, okazało się jednak, że w tym przypadku nowe znaczy lepsze. Szybsze i sprawniejsze. Jeżeli często korzystacie z kalendarza i zależy wam na szybkim dostępie do niego, prawdopodobnie obecnie lepszego narzędzia nie znajdziecie. Calendar Status dostępny jest za darmo na platformie Google Play — istnieje opcja wykupienia wspomnianej wersji PRO z dodatkowymi opcjami, która wyceniona została na ok. 3,5 pln. 