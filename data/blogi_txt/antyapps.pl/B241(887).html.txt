06.04.2012 Cieszy mnie trend tworzenia aplikacji informacyjnych dotyczących danych obiektów czy miejsc. Opisywałem już jakiś czas temu aplikację Concordia Design, która zawiera informacje na temat poznańskiego centrum designu i kreatywności o tej samej nazwie. Teraz w moje ręce wpada dedykowana obecnym oraz potencjalnym klientom aplikacja Hotelu Włoskiego. Przestudiujmy ją razem. Hotel Włoski to trzygwiazdkowy hotel w pobliżu centrum Poznania. Cieszy mnie to, że osoby decyzyjne tego obiektu zatwierdziły pomysł mobilnej aplikacji. Trochę gorzej jest jednak z jej wykonaniem. Aplikacja informacyjna powinna być jak najbardziej minimalistyczna. Pakowanie wpisów pokroju Wikipedii do programu na urządzenia mobilne to strzał w kolano. Z poziomu telefonu nie chcemy czytać elaboratów. Musi być krótko i zwięźle. W Hotelu Włoskim zadbano o to, by nie przemęczać użytkownika zbyt dużą liczbą informacji. Z poziomu głównego menu możemy zaczerpnąć wiedzy na temat hotelu przechodząc do zakładek „O nas” i „Pokoje”. Główne menu to w zasadzie jedyne menu aplikacji. Ma to sens, gdyż aplikacje informacyjne powinny być minimalistyczne. Uważam jednak, że menu Hotelu Włoskiego jest źle zaplanowane. Na dodatek brak jest tutaj spójności. Poszczególne pozycje menu przenoszą nas do odpowiednich okien informacyjnych, aż tu nagle „Film” przenosi nas bezpośrednio do klipu na temat Hotelu.  Ten jest zapisany w aplikacji na stałe, co budzi mieszane uczucia. Z jednej strony po zamieszczeniu klipu wideo i zdjęć bezpośrednio w aplikacji, ta nie wymaga połączenia z internetem. Z drugiej strony aplikacje informacyjne służą użytkownikom jako wygodniejsze strony internetowe. Twórca natomiast musiał stanąć przed dylematem i moim zdaniem nie wybrał najlepiej. Przez załączenie mediów w programie, ten zyskał sporo na wadze, co może być dla niektórych sporą zaporą, wszak większość użytkowników Androida ma smartfony albo z niskiej, albo co najwyżej średniej półki. Ilość dostępnej w nich pamięci jest często mocno ograniczona, choć to się zmienia. Idąc dalej, myślę, że znacznie lepiej sprawdziłoby się tutaj osadzenie treści multimedialnych, które byłyby dociągane z zewnątrz. Dzięki temu film czy zdjęcia nie byłyby tak marnej jakości, bo co to za multimedia, które są niewyraźne na małym ekranie smartfona? Kompletnie bez sensu jest również zamieszczanie na każdej podstronie przycisku do rezerwacji telefonicznej. Litości, użytkownik programu po takiej sesji ma raczej odruch wymiotny, tymbardziej, że „Rezerwacja” to jedna z pozycji menu. Uważam, że menu powinno być przebudowane – zaczynać się od informacji, rozszerzać zainteresowanie klienta multimediami, a na końcu podać lokalizację na mapie, dane kontaktowe i ewentualnie przyciski do rezerwacji. Aplikacja nie jest zła, jednak sporo możnaby było w niej poprawić. Cieszy mnie jednak sam fakt, że coraz więcej podmiotów wypuszcza swoje aplikacje informacyjne, gdyż znacznie wygodniej czyta się informacje z poziomu takich programów niźli mobilnych stron internetowych – pewne badania potwierdziły nawet, że sami użytkownicy Androida preferują mobilne aplikacje. Mam nadzieję, że trend się utrzyma i coraz więcej podmiotów sięgnie po to medium. Wierzę również, że wraz ze wzrostem zainteresowania tematem, powstające aplikacje będą coraz lepszej jakości. Tymczasem zapraszam do samodzielnego zapoznania się z aplikacją Hotelu Włoskiego. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 