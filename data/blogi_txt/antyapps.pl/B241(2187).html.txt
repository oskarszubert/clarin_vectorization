04.01.2013 Pewnego wieczoru pod domem zamieszkiwanym przez Matkę i Syna dostarczana zostaje tajemnica przesyłka. Mimo braku adresu zwrotnego postanawiają odpakować paczkę w której znajdują efektowny obraz. Młodszy mieszkaniec rezydencji jest tak zafascynowany przedmiotem, że po krótkiej namowie udaje mu się przekonać Mamę, by ten zawisnął w jego pokoju. Ale już pierwszej nocy okazało się, że nie był to najlepszy pomysł — słychać było tylko krzyk; kiedy Rodzicielka wpadła do pokoju zastała puste łóżko, a swoją pociechę zobaczyła oprawioną w ramę na ścianie. Cóż ma robić — udaje się po pomoc do kobiety, która wprawia ją w stan hipnozy — wyrusza w podróż po obrazach,z której nie planuje wracać bez ukochanego dziecka. Czy jej się to uda? Zależy tylko od nas.  Fabuła niespecjalnie wyszukana, to prawda, a jak z samą rozgrywką? Cóż, tutaj również próżno szukać innowacji — jak to w większości tego typu zabaw bywa, podróżując po kolejnych obrazach zmagamy się z łamigłówkami i szukamy poukrywanych obiektów. Kombinujemy i nie dajemy się złamać, przy okazji kolekcjonując jak najwięcej monet którymi jesteśmy nagradzani za rozwiązaną łamigłówkę.  Zagadki nie są specjalnie wyszukane i każdy kto swoje przy grach logicznych / hidden object spędził, nie powinien czuć się zaskoczony. Są… po prostu przyjemne — ani nie sprawiają ogromnej trudności, ani nie są specjalnie łatwe. Ot, rzekłbym, że w sam raz. Twórcy pomyśleli także o niewprawionych w bojach zawodnikach i na starcie wybieramy poziom zabawy: easy czy expert, które różnią się prędkością dostępu do podpowiedzi / chwilowego pominięcia zagadki oraz pomocą w postaci błyszczących obszarów na których powinniśmy skupić się podczas poszukiwań. Po ukończeniu wszystkich sześciu rozdziałów zyskujemy dostęp do bonusów, którymi jest… szybki dostęp do wybranego rozdziału.  Z technicznego punktu widzenia Lost Souls: Enchanted Paintings wypada naprawdę nieźle. Wszystkie zagadki dostosowane są do ekranów dotykowych, zaś jeżeli chodzi o wizualne elementy to są naprawdę w porządku. Animacje są może trochę nieco „sztywne”, ale myślę że to może być moja wina i zbyt częste obcowanie z konsolowymi produkcjami AAA, gdzie takie elementy stoją na dużo wyższym poziomie.  Lost Souls: Enchanted Paintings można pobrać za darmo zarówno w wersji na iOS (wersja HD) jak i Androida — pamiętajcie jednak, że jest to wersja demonstracyjna. Pełną można odblokować już z poziomu gry, za tę przyjemność przyjdzie nam zapłacić blisko 17 złotych. Jak na mobilne standardy na pewno nie jest to mało, ale właśnie dlatego warto się wcześniej zapoznać z mechaniką i klimatem gry, by wiedzieć czy ten typ zabawy nam odpowiada. 