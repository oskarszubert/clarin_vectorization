12.04.2012 Aplikacji do skanowania kodów kreskowych było już mnóstwo. Sam na łamach Antyappsa testowałem ich kilka, z czego aż dwie pochodziły od Grupy Allegro. Ten poznański gigant ma chrapkę na popularyzację tego rozwiązania, wszak gdzie kupuje użytkownik, który skanuje produkty w marketach? Na Allegro i Ceneo, bo tam jest taniej. Kody mają jeszcze bardziej zachęcić użytkowników do skanowania kodów – za pomocą modnej ostatnio grywalizacji. Pierwsze, o czym koniecznie muszę powiedzieć, to skaner kodów w Kodach. Jest rewelacyjny. To już nie to, co w poprzednich aplikacjach Grupy, gdzie skan trwał nawet do kilku minut, bo z tego co pamiętam aplikacja odsyłała wynik z serwera po przeanalizowaniu. Tutaj wszystko dzieje się w czasie rzeczywistym. Nie zdążyłem odpowiednio ustawić aparatu nad kodem, a ten już wiedział, co to za produkt. Serio! Aplikacja zachęca do używania nie tylko szybkością działania. Grupa Allegro wprowadziła tutaj elementy grywalizacji. Za skanowanie kodów zdobywamy punkty. Za zeskanowanie nieznanego kodu i zapisanie go w bazie zyskujemy jeszcze więcej punktów. Te możemy także otrzymać za integrację naszego konta z Facebookiem. Chcecie jeszcze? Wystarczy dać aplikacji możliwość informowania na naszej tablicy o zeskanowanych produktach. Za zdobyte punkty otrzymujemy odznaki i z tego co zrozumiałem – w przyszłości również i nagrody. Mamy tutaj zatem układ win-win. Użytkownik zyskuje świetne narzędzie, które nie tylko jest użyteczne, ale i pozwala się jednocześnie bawić. Wystarczy kilka sekund byś dowiedział się czy sprzedawany w markecie telewizor możesz dostać gdzieś taniej – i za jaką kwotę. Z drugiej strony jest tutaj czynnik rozrywkowy, który nagradza za skanowanie, zachęcając do robienia tego jeszcze częściej. Co ma z tego Grupa Allegro? Powiększa swoje imperium. Im popularniejsze są tego typu narzędzia, tym więcej zakupów dokonywanych jest na Allegro czy za pośrednictwem Ceneo, na czym zarabia Grupa. Popularyzacja skanerów kodów, zwłaszcza powiązanych z wyszukiwarką produktów w Allegro i Ceneo przekłada się na wzrost zysków tego podmiotu. Jedynymi przegranymi w tym układzie są stacjonarne sklepy, które koszty utrzymania salonów odbijają sobie w marży. Sama aplikacja jest wygodna w obsłudze, choć nie rozumiem, dlaczego w menu głównego okna znajdują się pozycje informacyjne, podczas gdy rzeczywista funkcjonalność typu logowanie czy ustawienia schowana jest pod fizycznym przyciskiem Menu. Design jest niestety miejscami odrobinę tandetny. Tak czy inaczej, zachęcam do wypróbowania tego narzędzia.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 