05.01.2012 Telefony się gubią. Czasami po prostu zdarzają się takie sytuacje. Co w przypadku gdy smartfon był głównym aparatem i to na nim znajdowały się zdjęcia, których z lenistwa nie zgrywaliśmy na komputer czy do chmury? Giną bezpowrotnie. Chcąc uniknąć takiej sytuacji, a jednocześnie nie ujmując sobie wygody używania smartfona, warto postawić na automatyczne wysyłanie zdjęć do chmury. DropSnap to narzędzie, które robi to w oparciu o Dropboksa. Automatyczne wysyłanie zdjęć na serwer w sieci jest bardzo wygodnym rozwiązaniem, które zapewnia bezpieczeństwo naszym danym – w tym przypadku fotografiom. Zdjęcia to zapisy chwil i dla wielu ludzi są naprawdę cenne, dlatego program ten rozwiązuje realną potrzebę. Dodatkowo dzięki wykorzystaniu w tym celu Dropboksa zdjęcia dostępne są także na komputerze i innych urządzeniach użytkownika. Automatycznie.  DropSnap pozwala włączyć synchronizację jedynie przez WiFi. Jest to ważna opcja, wszak w naszym kraju pakiety danych wciąż są limitowane i naprawdę niewielkie. Drugą możliwością konfiguracji jest ustalenie, czy zdjęcia mają być wysyłane natychmiastowo czy jedynie z jakimś interwałem. Polecam wybranie jakiegoś krótkiego interwału, gdyż często bywa, że zrobione zdjęcie nam nie odpowiada i robimy kolejne, a poprzednie kasujemy. Gdy jesteśmy w zasięgu WiFi, tamto poprzednie zdąży już wylądować na serwerze. Program rzeczywiście spełnia swoje zadanie i działa naprawdę dobrze. Choć udostępniona jest darmowa wersja, okraszona jest ona ze sporej części funkcjonalności, na przykład ma limit na liczbę wysłanych zdjęć. Jest to typowa wersja demonstracyjna. Pełna wersja kosztuje około 14 złotych. Czy warto ją kupić? Jeśli jesteście fanami Dropboksa, a potrzebujecie opisanej tutaj funkcjonalności – zachęcam do kupna. W przeciwnym razie polecam UbuntuOne. Posiada tę samą funkcjonalność, a jest za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 