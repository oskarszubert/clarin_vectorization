16.05.2012 W udzielonym niedawno wywiadzie, Steve Woźniak – jeden z założycieli firmy Apple – zachwycał się nad wyglądem i intuicyjnością systemu Windows Phone 7. Woźniak stwierdził, że jest on dużo lepszy od Androida i choć sprawiał mu mniej problemów niż obsługa iOS, to jednak telefon z logo nadgryzionego jabłka pozostanie jego ulubionym. Jeżeli podobnie jak Woźniak przepadacie za wyglądem Windows Phone 7, jednak jakimś trafem w waszych rękach wylądował iPhone mam dla was aplikację, dzięki której choć trochę mobilnego systemu Microsoftu pojawi się na waszym telefonie od Apple. Poznajcie Maha, klienta do obsługi Twittera z designem inspirowanym komórkową siódemką (dziś do pobrania wyjątkowo bezpłatnie!). Maha to całkiem niezła aplikacja, która pozwoli nam obsługiwać nasze konta na Twitterze. Choć nie jestem zagorzałym fanem „ćwierkania”, odnoszę wrażenie, że program umożliwia nam korzystanie z każdej funkcji portalu, a przynajmniej z pewnością bez problemu wyświetlimy wpisy naszych znajomych, przejrzymy te, w których ktoś o nas wspomniał, przeczytamy i wyślemy wiadomości prywatne, a także skomponujemy nowego Tweeta, którego bez problemu wzbogacimy o zdjęcie, lokację czy osobę, której dotyczy – jednym słowem, program kompletny. To co jednak ma nas najbardziej do Maha zachęcić to „oryginalny” design aplikacji. Twórcy programu inspirowali się bowiem wychwalanym przez Steve’a interfejsem mobilnego systemu Microsoftu – Windows Phone 7. Program faktycznie wygląda „inaczej” niż wszystkie inne Twitterowe pozycje, które znajdziemy w AppStore. Maha działa płynnie, a zastosowane animacje podczas przejść ekranów wyglądają naprawdę dobrze. Ponadto twórcy dali nam dość sporo wolności w kwestii edycji wyglądu programu. Możemy wybrać jego główną czcionkę, kolory, a w tle umieścić nawet własne zdjęcie. Ustawienia programu pozwolą nam także wybrać serwis obsługujący publikowanie obrazków, managera listy artykułów do przeczytania „później” oraz narzędzie, które zajmie się skracaniem publikowanych przez nas linków.  Choć moje ogólne wrażenia dotyczące Maha są pozytywne, w tej aplikacji nie brakuje także błędów. Innowacyjny – jak na aplikację na iPhone’a – interfejs, nie został dopracowany w każdym calu. To co razi najbardziej, to menu w nagłówku, gdzie strzałka powrotu do poprzedniego ekranu, niemalże nachodzi na napis umieszczony na pasku. To jednak można łatwo i szybko naprawić. Dziś w ramach akcji Apps Gone Free, Maha pobierzecie bezpłatnie. Jeżeli jesteście wiernymi „ćwierkaczami” myślę, że warto spróbować. Program pobierzecie z AppStore. 