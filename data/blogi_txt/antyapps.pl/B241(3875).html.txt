20.01.2014 Nie należę do specjalnie zaangażowanych użytkowników wszelkich list zadań. I tak rzadko kiedy udaje mi się uporać ze wszystkimi planami w terminie, dlatego jedynymi które mnie ratują, to te z nieokreślonym czasem działania. Dlatego też Specifics – Notetaker and Task Manager jest moim wymarzonym narzędziem. Po pierwsze: nieskomplikowane. Po drugie: efektywne. Po trzecie: takich list zadań mi potrzeba, a wierzę, że nie jestem w tym odosobniony. Aplikacja wprowadza podział według dat oraz kategorii. Kategorie tworzymy według własnego widzimisię, by móc łatwo zorganizować sobie zadania związane z różnymi sferami życia i się w tym wszystkim nie pogubić. Elementem który urzeka jest jednak podział według dat. Tam znalazły się trzy grupy: dziś, w tym tygodniu, kiedykolwiek. Moim zdaniem taki układ sprawdza się znakomicie. Bez zbędnych oznaczeń priorytetów czy innych kombinacji. Jeżeli zmienia się przeznaczenie wybranej pozycji, wystarczy przeciągnąć ją do innej grupy i w ten sposób zmieniamy priorytet zadania — łatwiej już się chyba nie da. Nazwę zadania wpisujemy tradycyjnie — za pomocą ekranowej klawiatury. Ciekawym rozwiązaniem są notatki, które możemy do każdego z nich sporządzać. Te wykonujemy bowiem w formie pisma odręcznego lub innej formy mazów po ekranie. Mamy do dyspozycji cały ekran, a prawdopodobnie szybszej i wygodniejszej formy już nie znajdziemy. Zdecydowanie wygodniejsze jest to oczywiście w przypadku tabletów, jednak na mniejszych ekranach iPhone’ów czy iPodów Touch również w zupełności wykonalne. Tym bardziej, że do wyboru mamy kilka kolorów i grubości wskaźników. Kiedy uporamy się już z wybraną pozycją, wystarczy zaznaczyć ją jako przeczytaną. Samo korzystanie z aplikacji zaś jest dziecinnie proste i opiera się głównie na gestach przesunięcia palcem po ekranie. Aby wszystkie one były jasne i nikt się nie zagubił, przy pierwszym uruchomieniu wita nas samouczek który tłumaczy wszystkie tricki z nimi związane. Dodatkiem godnym uwagi jest również możliwość połączenia Specifics z naszym kontem w usłudze Evernote. Jak już wspomniałem na starcie, nie należę do tych, którzy uzależniają swoje dni od stworzonych miesiąc wcześniej list zadań. Mimo wszystko czasami takowe by się przydały, ale niekoniecznie z rygorystycznymi datami — wystarczy solidny ich zbiór. Takowy oferuje Specifics – Notetaker and Task Manager, który w wersji zarówno na iPhone’a jak iPada możecie nabyć w AppStorze za 1,99$. 