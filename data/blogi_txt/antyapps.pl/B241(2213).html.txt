11.01.2013 Od czego jak od czego, ale od magazynów, w których główną (lub wręcz jedyną) poruszaną problematyką są nowoczesne technologie oczekuję perfekcyjnego wykonania ich wersji cyfrowej. Jakby nie było – tematyka zobowiązuje, a potencjał współczesnych urządzeń mobilnych daje wręcz nieograniczone możliwości prezentacji ciekawych materiałów. Niestety, chyba nie każdy wydawca podziela moją opinię. Magazyn T3 to polska edycja brytyjskiego czasopisma wydawanego obecnie w 20. krajach. Tytuł reklamuje się jako wydawnictwo lifestyle’owe skupione na nowoczesnych technologiach. Słowa te mają odbicie w rzeczywistości - technologie, gadżety, urządzenia mobilne, sprzęt audio i video to tematyka zajmująca niemal 100% objętości T3. „Tworzony z myślą o czytelnikach, dla których gadżety i elektronika mają tak samo duże znaczenie, jak dobór ubrania, samochodu, czy sposobu spędzania wolnego czasu.”  Powyższe słowa, zaczerpnięte z opisu aplikacji, która niedawno ukazała się w AppStore wyraźnie wskazują na grupę docelową czasopisma. Nowocześni, mobilni, nie uznający kompromisów i oczekujący produktu spełniającego wszystkie ich potrzeby. Odbiorcy tradycyjnej, papierowej wersji T3 mieli prawo spodziewać się w pełni interaktywnej, nowoczesnej i intuicyjnej w nawigacji wersji tabletowej swojego ulubionego czasopisma. Co natomiast dostali? PDF.  Nad samym magazynem nie będę się długo rozwodził, bo co ciekawego można napisać o zwykłym pliku w popularnym formacie promowanym przez firmę Adobe. Moja opinia pozostaje niezmienna – o ile pdf sprawdza się jako tako w przypadku stanowisk stacjonarnych wyposażonych w duże, kilkunasto lub kilkudziesięcio calowe monitory, to stosowanie tego formatu w tabletach mija się z celem. Nie inaczej sytuacja wygląda w przypadku Magazynu T3. Eksploracja czasopisma wymaga ciągłego przybliżania, przesuwania oraz oddalania widoku. Praktycznie niemożliwe jest przeczytanie czegokolwiek bez ciągłego dopasowywania wielkości tekstu do naszych wymagań. Na dłuższą metę czynność ta zaczyna irytować i czytanie bądź, co bądź ciekawych materiałów staje się udręką. Plusem jest obecność kilku plików wideo (nie wymagających dostępu do internetu) i galerii pełnoekranowych zdjęć. Szkoda jednak, że wspomniane materiały są jedynie zwykłymi reklamami, a nie autorskimi recenzjami bądź prezentacjami sprzętu. Niska rozdzielczość filmów dopełnia negatywne odczucia odbiorcy. Zalety? A i owszem są, tyle że stają się nieistotne na tle całości. Pozytywami Magazynu T3 jest dostępność pierwszego numeru za darmo oraz obsługa Newsstand. To jednak sprawy drugorzędne i zdecydowanie za mało bym mógł wystawić chociażby przyzwoitą ocenę. 