10.10.2013 Ilekroć siadam przeglądać nowości dodane do sklepu z aplikacjami Windows Phone moją uwagę przykuwają głównie tytuły jak i dołączone do nich grafiki. Choć nazwa Moonlight Runner nic mi nie mówiła, logo gry momentalnie wzbudziło moje zainteresowanie. Krótkie zapoznanie z obrazkami dołączonymi do opisu wystarczyło aby przekonać mnie do zakupu gry. Niestety, to był błąd. Z opisu wiedziałem że będę miał do czynienia z kolejnym Runnerem. Lubię ten gatunek, nie nudzą mnie kolejne tytułu oparte o ten schemat. Jednak tym co przykuło moją uwagę najmocniej była oprawa gry. Jest w tym pewna tajemniczość znana choćby z Limbo czy też Contre Jour. Zresztą zobaczcie sami.  Moonlight Runner potrzebuje chwili na uruchomienie, trwa to zdecydowanie dłużej niż w innych tytułach. Menu główne wita nas tylko dwiema opcjami, możliwością rozpoczęcia gry oraz informacją o autorach. Na próżno będziemy szukali w nim opcji. Te są dostępne dopiero po rozpoczęciu zabawy. W tym momencie pojawił się pierwszy zgrzyt. Muzyka choć wyrazista i dynamiczna nie pasowała mi do klimatu całości. Gra oferuje nam zaledwie 7 plansz i choć kolejne są w drodze liczba ta nie powala. Przejdźmy jednak do samej rozgrywki, czyli najbardziej rozczarowującego elementu Moonlight Runner. Po pierwsze jest za trudna. Lubię gdy gra jest wyzwaniem, jednak w tym przypadku czułem głównie irytację. Co drugi skok omijał platformę, innym razem w momencie w którym powinienem spać w przepaść mój bohater jakimś cudem trafiał na grunt i biegł dalej. Bardzo ciężko określić w którym miejscu kończy się i zaczyna powierzchnia, co jest tylko grafiką tła, a co obiektem który może nam pomóc bądź też zaszkodzić. Poziomy są bardzo nierówno, jednym z najgorszych pod względem konstrukcji jest pierwszy.  Rozgrywka nie posiada żadnych dodatkowych atrakcji, nie mamy bogatego wachlarza ruchów. Po prostu biegniemy, skaczemy i zbieramy złote świetliki (?).  W grze nie ma rankingów, ulepszeń, rozwoju postaci. Brak jakiegokolwiek drugiego dna, czy to fabularnego czy też w mechanizmie, który motywowałby do dalszej zabawy i poprawiania wyników. A skoro mowa o świetlikach, wielki podziw dla osoby, której uda się zebrać wszystkie na dowolnej planszy.  Moonlight Runner irytuje nie tylko poziomem trudności, ale też zmarnowanym potencjałem. Gra o tak klimatycznej grafice, aż się prosi o dobrą mechanikę. Niestety jest to jeden z gorszych runnerów w jakie przyszło mi grać. Tak jak mówiłem, autorzy nie udostępnili wersji testowej. Pełna to wydatek 3,49zł, nie jest to dużo, ale moim zdaniem nie warto. Jeżeli tak jak mnie zachwycą Was grafiki, poważnie zastanówcie się nad zakupem. 