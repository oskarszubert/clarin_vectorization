21.01.2013 Pamiętacie bierki? Prosta w swoich zasadach gra potrafiła wciągnąć na wiele godzin kilka osób, rywalizujących ze sobą na precyzję ruchów. W końcu chodziło o to, aby wyciągając patyczki z kupki nie poruszyć innych, bo inaczej ruch przechodził na stronę konkurenta. Kto zostawał z największą liczbą patyków, wygrywał. Łatwiejszą w zasadach grę trudno wymyśleć, a przy okazji dawała ona sporo radochy. Czy da się przenieść bierki na telefon/tablet? Twórcy Sticks HD wierzą, że tak i zrobili grę, która wykorzystuje ten klasyczny pomysł. Oczywiście, musieli nieco zmienić zasady gry, aby dostosować je do odmiennych warunków, ale wydaje mi się, że chociaż częściowo zachowali ducha bierek, a granie w Sticks potrafi sprawiać niemało frajdy. Tak, jak pierwowzór, również Sticks HD to gra prosta. Mamy w niej dwa tryby. W pierwszym, klasycznym, musimy zmierzyć się z uciekającym nam czasem. Na ekranie pojawia się kupka wymieszanych patyków, z których musimy wybierać te, których nie blokują inne bierki. Jeżeli pomylimy się, od naszej puli czasu przeznaczonej na grę odliczane są sekundy, jeżeli się uda – dostajemy punkty. Czas oczywiście wciąż maleje, więc im szybciej zbieramy bierki, tym więcej go mamy. Po wyczyszczeniu stosu pojawia się kolejny, ale czas bynajmniej się nie zeruje. Gra polega na tym, ile punktów uda nam się zebrać, nim skończy się rozgrywka. Następnie oddajemy grę w ręce naszego rywala, a potem porównujemy wyniki.  Podobnie rozgrywka wygląda w drugim trybie. Tutaj jednak z kolei liczy się nie tyle punktacja, co sam czas. Musimy zbierać bierki, a aplikacja mierzy, ile nam zajmie wyczyszczenie stosu. Jeżeli się pomylimy dostajemy karne sekundy. Gdy już zbierzemy wszystkie patyki wyświetla nam się nasza szybkość, a zadaniem rywala jest jej pokonanie. Sama gra pod względem designu przedstawia się bardzo dobrze. Postarano się, aby grafika była jak najbardziej czytelna, a gra szybko reagowała na dotyk. Bierki są na tyle grube, że ich zbieranie nie stanowi większego problemu. Pod tym względem trudno coś Sticks zarzucić. Jeżeli chodzi zaś o samą rozrywkę, to gra na pewno ją zapewnia. Można rywalizować z innymi osobami lub walczyć z własnymi wynikami. Jednak precyzja ma tutaj mniejsze znaczenie, liczy się szybkość – w klasycznych bierkach było na odwrót. Pod tym względem wolę pierwowzór od jego dotykowego, smartfonowego odpowiednika. 