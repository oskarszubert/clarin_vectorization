29.07.2013 O wirtualnych fiszkach na urządzenia mobilne pisaliśmy już niejednokrotnie, wystarczy przytoczyć tytuły takie jak STUDYBLUE czy FlashCards++. Dziś kolejna propozycja, w której czekają na nas zestawy kursów językowych do nabycia, ale nie tylko — bo czymże byłyby wirtualne karteczki pomagające w nauce, skoro nie możemy samodzielnie dodawać własnych zasobów wiedzy do powtórzenia? Całej Fiszkotece bliżej do usługi, w której możemy nabywać kursy językowe. I zaiste tych jest sporo — od kilku pakietów z angielskim, przez francuski, hiszpański, niemiecki czy specjalne paczki z słówkami i wyrażeniami, które mogą nam się przydać na maturach rozszerzonej czy podstawowej. Ale już tutaj napotkałem pierwszy problem — nabywając je, wszystkie są przez nas „wypożyczane” — możemy kupić dostęp na miesiąc lub rok. W zależności od paczki za takie przyjemności płacimy od dziesięciu do ponad stu złotych. Jeżeli planujecie z nich sporo korzystać, warto pomyśleć nad wykupieniem dostępu do całego zestawu, który cenowo wypada naprawdę korzystnie.  Same lekcje wyglądają dość standardowo — na pierwszej stronie dostajemy zapytanie po polsku. Klikając na przycisk „pokaż” widzimy i słyszymy, jak dane słówko czy fraza wyglądają/brzmią języku, którego się aktualnie uczymy. Następnie zaznaczamy czy jest to pojęcie nam znane czy też nie — w zależności od wybranej odpowiedzi będzie się kształtowała lekcja z powtórkami. Rozwijając specjalne menu mamy możliwość zmiany kolejności (np. zamiast pl-ang, ang-pl), zgłoszenia swoich uwag, a także nauki na zasadzie testów jednokrotnego wyboru. Fiszki mogą być wzbogacone o autorskie nagrania *.mp3 i zdjęcia. Co ciekawe — kiedy ich zestaw tworzymy samodzielnie, po kilku minutach na naszej skrzynce znajdujemy wiadomość z całą ich kolekcją w formie prostego do wydrukowania i używania „analogowego” PDFa oraz pliku muzycznego. Tym czego mi najbardziej w aplikacji mobilnej brakuje jest dostęp do wszystkich tych zasobów wiedzy bez konieczności podłączania do sieci. Twórcy w samouczku obiecują że to stan przejściowy i wraz z nadchodzącymi aktualizacjami pójdzie w zapomnienie, jednak obecnie jest jak jest. Warto także zaznaczyć, że własnych zestawów fiszek nie możemy jeszcze tworzyć z poziomu aplikacji mobilnej, wszystkie je musimy przygotować w przeglądarce, ale w tej materii zmiany również zostały zapowiedziane wraz z nadchodzącymi aktualizacjami.  W ustawieniach czekają na nas opcje związane z formatem samej nauki. Tam wybieramy, czy chcemy wyświetlać i odtwarzać przykłady, włączyć automatyczny odczyt, wibracje, samouczki oraz reklamy proponowanych kursów. Fiszkoteka to naprawdę solidna usługa, która powinna przypaść do gustu wszystkim pasjonatom mobilnego uczenia się. To nie muszą być języki obce, dzięki opcji tworzenia własnych zestawów to może być każda dziedzina wiedzy. Jeśli jednak nie macie ochoty samodzielnie siedzieć i wklepywać fraz, czekają na Was całe kursy językowe. Może nie wyróżnia się specjalnie na tle konkurencji, ale jest z rodzimego podwórka i przy odpowiedniej reklamie ma szansę stać się jedną z najpopularniejszych usług tego typu na naszym rynku, jednak, moim zdaniem, do tego czasu musi koniecznie pozwolić na dostęp do fiszek również bez konieczności połączenia z siecią i każdorazowego pobierania ich w tle. Sama aplikacja dostępna jest za darmo w Google Play. 