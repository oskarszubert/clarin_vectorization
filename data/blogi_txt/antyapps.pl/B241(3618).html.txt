27.02.2012 Wiem, że Polacy lubią darmowe produkcje, ale przyznam, że podczas dzisiejszego przeglądania aplikacji w Top 25 App Store byłem szczerze zaskoczony, gdy na pierwszym miejscu znalazłem One touch Drawing. Produkcja ta jest darmowa, ale mimo wszystko musi mieć w sobie to coś, co by przyciągnęło rodaków do jej pobrania. Postanowiłem sprawdzić skąd taka popularność aplikacji, która przeskoczyła między innymi inne hity od Electronic Arts czy Chillingo.  One touch Drawing to gra, którą możecie kojarzyć z młodszych lat, gdy rozwiązywało się zagadki logiczne, grało w piłkarzyki na kartce czy też kapsle. W skrócie musimy po prostu obrysować całą daną figurę zaprezentowaną na planszy nie odrywając palca od ekranu. Jeśli się pomylimy to zaczynamy od nowa. Początkowo zabawa jest banalnie prosta, ale z czasem pojawiają się nowe i trudniejsze elementy, jak na przykład linie, które musimy narysować dwa razy, linie jednokierunkowe oraz punkty teleportacji. Całość gry to 80 plansz, przy czym przejście większości zajmie Wam około kilkudziesięciu sekund do minut, dwóch. Gra jest darmowa, ale tak nie do końca, ponieważ na górze wyświetlany jest zawsze prosty banner z reklamami (również podczas rozgrywki). Nie przeszkadza to natomiast ze względu na to, że gra jest bardzo spokojna i statyczna. Oprawa, jak widać na przedstawionych obrazkach do najwspanialszych nie należy, ale też nie jest to wymagane, w końcu większość czasu rysujemy po niej palcem. Bardziej liczą się same zagadki, a te są pomysłowe i pozwalają na chwilę oderwać się od bieżących spraw. Człowiek potrzebuje takich produkcji.  Czy warto? Jasne, nie wiem, jak Wy, ale ja będąc młodszym uwielbiałem to rozwiązywanie zagadek logicznych, w których trzeba było narysować jakiś wzór bez odrywania ręki od kartki. Z początku zabawa jest prosta, ale im dalej w las, tym większe wyzwania czekają na nas. Reklamy nie są inwazyjne, a te kilkadziesiąt minut, które spędzicie przy One Touch Drawing uznaje za warte włożonego w nie czasu. Polecam! Link do aplikacji (iPhone). 