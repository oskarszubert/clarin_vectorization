19.03.2013 Gry strategiczne nigdy nie były moim konikiem i do wszystkich tego typu produkcji zawsze podchodzę z dużą dozą nieufności. Jednak nawet takiemu ignorantowi jak ja zdarza się czasem odpalić z pozoru niewielką produkcję, która wciąga mnie na dłuższy czas. Tak właśnie było z Heal Them All. Może na początek kilka słów o tle całego projektu. Gra stworzona została przez znanych wszystkim miłośnikiem cyfrowej rozrywki speców z wrocławskiego Techlandu, jako zlecenie fundacji „Na ratunek dzieciom z chorobą nowotworową”. Jak sami twierdzą, jest to dla nich kolejny sposób pozyskiwania pieniędzy na dalsze działania — w tym wypadku budowania Przylądka Nadziei. Heal Them All to klasyczny przedstawiciel znanego i lubianego gatunku tower defense. Tym razem zamiast księżniczek i wież, toczymy walkę o zdrowie organizmu — dlatego też przenosimy do wnętrza ciała, które chronimy przed inwazją niebezpiecznych wirusów, rozstawiając wieżyczki potrafiące sobie z nimi sprawnie poradzić. Korzystając z dodatków w postaci min przeciwpiechotnych, i zestawu power-upów mamy większe szanse na zwycięstwo w tej trudnej walce. Za uporanie się z kolejnymi falami wrogów jesteśmy nagradzani złotymi monetami, którymi możemy opłacić kolejne obiekty wspomagające nas w boju.  Oprócz rozstawiania po planszy przedmiotów pomagających zniszczyć wszędobylskie stwory, do dyspozycji mamy jeszcze zestaw specjalnych power-upów kupowanych za drugą z tamtejszych walut. Te pozwalają zadawać dodatkowe obrażenia wszystkim wrogom, a przy okazji mamy ich szansę również spowolnić, by staranniej rozplanować strategię. Tytuł oparty jest na modelu freemium, w „podstawowej” wersji którą można pobrać za darmo w AppStorze dostępnych jest jedynie kilka plansz. Za odblokowanie pozostałych przyjdzie nam zapłacić 1,79 euro, a wszystkie wpływy przekazywane będą na konto fundacji — podobnie zresztą sprawa ma się w przypadku tamtejszych mikrotransakcji.  Pod względem wykonania Heal Them All nie mam absolutnie nic do zarzucenia. Miła dla oka grafika, dopracowane animacje, i przyjemna muzyka składają się na znakomity zestaw, od którego trudno Wam się będzie oderwać. Jak wynika z oficjalnych informacji, całość inspirowana jest produkcjami znanymi z 8- i 16-bitowców. Mimo całej mej miłości dla gier z tamtych er konsol, niespecjalnie rzuciło mi się to w oczy — ale same inspiracje schodzą na drugi plan, kiedy gra prezentuje się i działa naprawdę dobrze.  Heal Them All dostępne jest w AppStorze — niebawem jednak planowane jest również wydanie wersji na system z Zielonym Robocikiem na pokładzie. Warto grać i pomagać, szczególnie w tak przyjemne i dopracowane produkcje, gdzie kilka kampanii spokojnie wystarczy na wiele godzin znakomitej zabawy :) 