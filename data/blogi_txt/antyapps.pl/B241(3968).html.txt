13.01.2012 Mam nadzieję, że pamiętacie Contrę, tę samą grę, w którą przynajmniej część z Was grała na Pegasusie, naszej podróbce japońskiego NESa. Produkcja Konami to było w tamtym czasie coś niebywałego i straszliwie rozbudowanego. Teraz zdarza nam się zatęsknić do 8 bitów, retro i strzelania laserami do setek przeciwników. Po to właśnie powstał Star Marine, by zaspokoić nasz głód.  Najbardziej bałem się o sterowanie, ale na szczęście w tej kwestii deweloper nie zawiódł i tylko od czasu do czasu napotykałem drobne problemy z przestawieniem się na system – idę w jednym kierunku, strzelam w innym. To kluczowa dla gry mechanika i jeśli chcecie przetrwać to bardzo często będziecie musieli ją stosować, zresztą podobnie było w Contrze. Trzeba mieć oczy dookoła głowy, bo mało wybacza, a sama nie gra uczciwie wypuszczając mnóstwo przeciwników bezpośrednio za nami albo wylatujących spod ziemi.  W zasadzie im dalej jesteśmy tym większa jest frajda z pokonywania kolejnych przeciwników, bo podobnie jak w Contrze to gra błędów  - musimy nauczyć się odpowiednich schematów poruszania bossów, opanować posiadaną przez nas broń i starać się zdobyć lepszą. Tutaj niestety inaczej niż w grze Konami lepsze pukawki (i ich ulepszenia) odblokowujemy za kryształy zdobywane podczas gry. Odpowiadają one walucie premium i choć twórcy nie oszczędzają na dostarczaniu nam ich to stawki za poszczególne przedmioty są raczej wysokie, szczególnie gdy mówimy o płatnej grze.  Duża zaleta to stylistyka – wszystko jest bardzo specyficznie przedstawione, jakbyśmy naprawdę cofnęli się do tamtych czasów i chociaż oprawa ma ciut więcej detali to już sama mechanika została po staremu. Nadal możemy strzelać jedynie w ośmiu określonych kierunkach, a naszym najlepszym sposobem uniknięcia pocisków jest położenie się na ziemi. To wymusza znaczącą zmianę stylu grania – zabicie przeciwnika przelatującego przez planszę wcale nie jest proste. Jeszcze trudniej jest z bossami, którzy zmieniają położenie, ale tutaj przydaje się niezawodny skok. Ze względu na inną niż nasza grawitację możemy bardzo długo opadać, a to samo w sobie pozwala pokonać kilku wrogów jeszcze w trakcie lotu. Czy warto? Odpowiedź na to pytanie nie jest oczywista, bo z jednej strony takie klasyczne podejście jest super i sam osobiście byłem zaskoczony, jak bardzo tęskniłem do tego typu gry. Z drugiej pojawia się problem ceny – 1.59 Euro, ale to za wersję gry, która jednak jest raczej trudna i wymaga od nas albo płacenia poprzez mikropłatności albo powtarzania misji, aż zdobędziemy potrzebną liczbę kryształów. Wiem, że to teraz modny system zarabiania, ale wolałbym szczerze mówiąc nawet droższą wersję ale taką, w której poczułbym, że radość z grania nie jest tłumiona przez wymyślne stawki, wyzwania i paski progresu. Link do aplikacji (iPhone). 