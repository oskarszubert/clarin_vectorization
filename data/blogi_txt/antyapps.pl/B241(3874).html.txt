31.08.2012 Ponad miesiąc temu Google przejęło jednego z najlepszych klientów poczty na iOSa i OSX, czyli Sparrow. Od razu rozpoczęła się karuzela komentarzy, od tych negatywnych, głoszących, że tak nie można, to już koniec tego klienta, i tym podobne, po bardziej optymistyczne wskazujące, że może to w końcu być krok ku dobrej aplikacji do obsługi Gmaila. Tak czy owak Sparrow od tego czasu miał dostawać tylko aktualizacje z poprawkami, a osobiście sądziłem, że to tylko kwestia czasu, jak zostanie kompletnie porzucony. A tu niespodzianka. Bo oto nie dalej, jak wczoraj, Sparrow dostał nową aktualizację, która nie tylko została wdrożona po to, aby naprawić parę błędów. Nie spodziewajcie się jednak, że dokonano jakichś daleko idących zmian, na to nie ma co liczyć. Jednak wśród nowości znalazła się jedna opcja, której w życiu bym się nie spodziewał. Oprócz łatek dla kilku błędów i poprawienia IMAP Sparrow dostał możliwość otwierania linków z maili w Chrome. Klikając na dany link otworzymy go w wewnętrznej przeglądarce aplikacji, ale prosto z niej możemy otworzyć daną stronę, do niedawna tylko w Safari, również w Chrome. Gdy zobaczyłem i przetestowałem tę funkcję naszło mnie podstawowe pytanie: po co to właściwie? Dlaczego Sparrow dostaje taką opcję, w końcu jest to produkt na odstrzał, Google nie jest w stanie na nim zbyt dużo zarobić, na pewno nie na tyle, aby pokryć koszty zakupu, o zyskach nie wspomnę? Przecież obecnie prawieni nikt nie zdecyduje się na zakup tej aplikacji (tak mi się przynajmniej wydaje), gdyż jej istnienie stoi pod wielkim znakiem zapytania. Co jeszcze dodaje smaczku, moim zdaniem, tej aktualizacji, to fakt, że na razie taką opcję Google wprowadziło tylko w swojej aplikacji do Google+, w które przecież inwestuje mocno, ścigając się o użytkowników z Facebookiem. Co więcej, nawet oficjalna aplikacja do obsługi Gmaila jeszcze nie doczekała się takiej funkcji, a można by pomyśleć, że przecież to właśnie ona, a nie Sparrow powinno ją dostać. Czyżby to była decyzja ekipy stojącej za Sparrow? W to wątpię, bo jaki miałoby to sens?    Zastanawiając się nad tym pytania same zaczęły się mnożyć. I przyszła mi do głowy teoria, która oczywiście jest czystą spekulacją. Otóż dla Google rozwijanie Sparrow nie ma najmniejszego sensu, bo klient ten stanowi konkurencję dla ich własnej aplikacji. Ale posiadanie Sparrow i jego zespołu to przecież najkrótsza droga do tego, aby stworzyć mobilnego Gmaila równie atrakcyjnego, jak sam Sparrow. Po co jednak marnować czas na pisanie wszystkiego od początku lub próbować implementować rozwiązania ze Sparrow do Gmaila, skoro kupiono cieszącą się popularnością aplikację. Może po prostu wystarczy pozmieniać kolory, nazwę, dodać kilka funkcji i proszę bardzo: Sparrow zamienia się w Gmaila. Nawet obsługa wielu kont jednocześnie, którą umożliwia Sparrow nie byłaby przeszkodą, a wręcz zaletą, w końcu Google umożliwia łączenie innych poczt z Gmailem. Oczywiście są to tylko moje przypuszczenia, niczym niepotwierdzone i mogące okazać się nieprawdziwymi. Nie wiadomo do końca, jakie warunki ustalono podczas kupna firmy, nie wiadomo też, jaką strategię ma Google dla Gmaila i dla samego Sparrow. Ale osobiście, gdybym był w takiej sytuacji, sam bym tak zrobił – wydaje mi się to po prostu logiczne. Sparrow już dla Google wiele nie zarobi, jego istnienie jest zbędne (choć zawsze można zachować sam Sparrow dla obecnych klientów, istnienie „wróblowego” Gmaila i oryginału obok siebie raczej by nikomu nie przeszkadzało). A taka transformacja to nie tylko aplikacja na iOSa, ale również desktopowy klient poczty na OSX, a może również na Windowsa? Jeżeli to nie to, to szczerze powiedziawszy, nie wiem, po co trwonić czas i zasoby na implementację funkcji otwierania linków w Chrome w produkcie, który już raczej nie będzie rozwijany. Jak myślicie? 