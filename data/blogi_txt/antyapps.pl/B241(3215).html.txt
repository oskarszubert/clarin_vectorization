19.11.2012 Choć wielu ekspertów nad rynkiem mobilnym widzi czarne chmury, a w Internecie nie brakuje artykułów mówiących o niewielkich zarobkach twórców aplikacji mobilnych, grono ich projektantów stale się powiększa i nie jest to trend zauważalny tylko poza granicami naszego kraju, także na Polskim rynku jest ich coraz więcej – widać to chociażby po publikowanych na AntyApps recenzjach. Co najmniej kilka ocenianych przez nas aplikacji w każdym tygodniu, to dzieła polskich programistów. Jeżeli i Ty masz aspirację do bycia jednym z nich, albo już nim jesteś i twoja głowa dosłownie pęka w szwach od pomysłów na kolejne, mobilne projekty, czas by zacząć je sensownie magazynować. Do stworzenia perfekcyjnej dokumentacji będziesz potrzebował kartki papieru, czegoś do pisania i… aplikacji POP.  Szkic tworzonego projektu, który w domyśle ma być wyposażony w sensowny interfejs użytkownika, to moim zdaniem podstawa. Nie wyobrażam sobie tworzenia strony internetowej bądź aplikacji mobilnej, która wcześniej nie została przeze mnie rozrysowana. Podejrzewam, że taki zwyczaj ma większość cyfrowych designerów. Co zrobić by nieco ożywić nasze szkice, aby nasz klient mógł poczuć jak będzie działał tworzony system? Wystarczy zrobić zdjęcie kolejnym kartkom papieru, a następnie przetworzyć je w aplikacji POP.  Zrób szkic – Zrób zdjęcia – Przygotuj symulację – tak w trzech krokach można opisać działanie POP. Program umożliwia nam przygotowywanie interaktywnych symulacji na ekranie naszego telefonu, które przybliżą sposób działania projektowanej przez nas aplikacji. Cały proces jest dziecinnie prosty. Na początek, będziemy musieli przelać nasz pomysł na kartkę papieru. Rysujemy kolejne ekrany będące efektem działania aplikacji. Następnie wykonujemy zdjęcia, kolejnych szkiców – każdy ekran z osobna. Zrobione „skany” przenosimy do aplikacji POP. Dodając kolejne, interaktywne pola, możemy sprawić, że nasz szkic ożyje i dotykając jego kolejnych elementów w trybie symulacji, będziemy się czuli jakbyśmy korzystali z gotowej aplikacji. Idea POP wyjątkowo przypadła mi do gustu. Chyba nic nie może bardziej przekonać naszego klienta do zainwestowania w nasz projekt, jak świetnie przygotowana symulacja. No… może do ideału jeszcze jej trochę zabraknie, ale mimo wszystko całość będzie wyglądać znacznie lepiej, niż suche szkice prezentowane na kartkach.  To czego w POP moim zdaniem zabrakło to możliwość dodania obsługi prostych gestów, tak popularnych w przygotowanych dziś aplikacjach. Nie pogardziłbym także opcją komentowania kolejnych ekranów, gdzie mógłbym podać więcej szczegółów jak proponowane kolory, czy też dodatkowe elementy, które zasugeruje mi klient podczas prezentacji. Na to jednak mam nadzieję jeszcze przyjdzie czas, ponieważ POP dopiero co pojawił się w AppStore. Oby tak dalej! 