24.04.2012 Nareszcie, po miesiącach plotek i mglistych zapowiedzi Google uruchomiło swój wirtualny dysk: Google Drive, dając swoim użytkownikom 5GB darmowej przestrzeni (ale już za 9 złotych miesięcznie może być 25GB, a za 15 zł 100GB), aplikację na desktop będącą zsynchronizowanym folderem (jak Dropbox), oraz oczywiście mobilne aplikacje (pisze o tym na Antyweb Grzegorz Ułan). Na razie GDrive dostępny jest tylko na Androida, ale już wkrótce możemy spodziewać się go również na iOSa. A co dostajemy w mobilnej wersji? Google, zgodnie z podejrzeniami z dzisiejszego poranka, kiedy to ilość pamięci w Google Docs została zwiększona do 5GB, oparł swój wirtualny dysk na tej właśnie aplikacji. Nie inaczej więc mogło być z mobilną jej wersją. Jeżeli wejdziecie w aktualizacje w Google Play i wybierzecie GDocs, to zostaną one zaktualizowane do GDrive (lub po prostu poszukajcie tej aplikacji w sklepie). Sama mobilna aplikacja niczym prawie nie różni się od tego, co znamy z GDocs. Po lewej menu, pośrodku lista naszych plików i folderów, po prawej widok szczegółowy wybranego elementu. No, ale teraz to jest Google Drive, więc postanowiłem sprawdzić, jak wygląda synchronizacja innych, niż dokumenty, plików. Na swoim komputerze do specjalnego folderu wrzuciłem kilka fotek. Synchronizacja przebiegła szybko, mimo że w tym momencie zapewne cały świat sprawdza, jak działa nowa usługa od Google. Okazało się, ze pliki graficzne wyświetlają się w taki sam sposób, jak dokumenty – w postaci listy. Szkoda, bo w wersji webowej możemy wybrać sposób wyświetlania plików w formie kafelków, co w przypadku zdjęć jest o wiele bardziej przejrzyste. Po kliknięciu w zdjęcia możemy je otworzyć w naszej galerii, nie otworzymy ich jednak w samym programie. A szkoda, choć nie jest to niezbędna do życia funkcja. Gorzej, że nie można zaznaczyć większej ilości plików. Szczęśliwie zachowano opcję tworzenia dokumentów z poziomu aplikacji.  Jeżeli chodzi o dodawanie plików do GDrive, to niestety nie zauważyłem nigdzie takiej opcji w aplikacji. To spory mankament. Wprawdzie Android to produkt Google i niemal z każdego miejsca można połączyć się z naszym GoogleDrive – ja przesłałem screeny tej aplikacji wchodząc do galerii i wybierając z listy udostępnień tę usługę, to jednak czasami, gdy pracuje się wewnątrz aplikacji, prościej jest wybrać opcję dodaj, niż wychodzić z niej i dopiero wtedy szukać interesujących nas plików. Sama jednak synchronizacja z moim folderem na desktopie była tak błyskawiczna, że Dropbox się chowa.  Podsumowując. Według mnie aplikacja do Google Drive wymaga jeszcze kilku usprawnień, tak, aby można było z niej korzystać przyjemniej, ale i optymalnie. Jednak już sam fakt, że w końcu Google uruchomiło swój wirtualny dysk, który zintegrowany jest z naszym Androidem, desktopem i oczywiście wersją webową oraz szybkość synchronizacji sprawiają, że trudno się gniewać na Google za te niedoróbki. Co tu dużo pisać, idźcie i bierzcie go, bo wart jest zainstalowania! Ocena: 4+ 