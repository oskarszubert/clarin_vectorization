14.12.2011 Nie tak dawno wpadła mi w ręce baaardzo gruba książka zatytułowana „1000 video games you must play before you die” – całkiem ciekawy, ładnie ilustrowany i niedrogi przewodnik po historii gier wideo. Jak się później okazało, tego typu wydawnictw nie brakuje i można je znaleźć dla niemal każdej „dziedziny”. Naturalnie musiało też powstać „1000 Places to see before you die”. Ale co istotne – to akurat wyszło też na iOS i jest nawet przyjemne.  Aplikacja nie jest oczywiście zwykłym ebookiem, ale w sposób bardziej interaktywny i ułożony prezentuje nam informacje na temat tytułowego 1000 miejsc. Po otwarciu programu naszym oczom okazuje się mapa świata oraz cały szereg zakładek. Z mapy możemy wybrać interesujący nas region i tak od ogółu do szczegóły przechodzimy do konkretnych krajów, gdzie przeglądamy warte zobaczenia miejsca. Najpierw oczywiście sprawdziłem Polskę, gdzie postawiono 5 flag – Oświęcim, Wawel, Rynek Główny w Krakowie, Łazienki w Warszawie oraz Zakopane. Wybór powiedzmy dyskusyjny (czy nie ma ciekawszych miejsc?), ale na pewno każde z nich na swój sposób warte sprawdzenia.  O każdej lokalizacji możemy przeczytać wprowadzający tekst oraz miniporadnik, zapoznać się z uwagami innych czy zdjęciami. Można tworzyć także swoją „spersonalizowaną” mapę, gdzie zaznaczamy gdzie już byliśmy, a dokąd dopiero chcielibyśmy się wybrać. Aplikacja łączy się również z Facebookiem, gdzie można publikować swój para-pamiętnik z podróży. Gdy zaś trzymamy iPada na biurku i nie mamy co na nim oglądać, program oferuje bardzo bogatą galerię interesujących zdjęć, które można ustawić sobie jako slideshow. 1000 Places to see before you die dopiero co sie ukazało i jest póki co za darmo – stąd też warto go na swoje iPady pobrać (dostępne tylko na tablecie) choćby po to, by sprawdzić czy nie pominęliśmy czegoś ciekawego przy planowaniu najbliższych wakacji. Aplikację można pobrać stąd. 