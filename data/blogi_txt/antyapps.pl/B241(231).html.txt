31.08.2013 Sezon ogórkowy na szczęście powoli się kończy, jednak trudno powiedzieć, czy dotknął on również aplikacje mobilne. Moim zdaniem lekka przewaga gier nad programami użytkowymi, jednak i wśród tych drugich pojawiło się kilka naprawdę ciekawych pozycji. Przekonajcie się sami, przeglądając wybrane gry i apki, jakie opisaliśmy dla was w sierpniu. WeatherBug  Aplikacja pogodawa, która wyróżnia się naprawdę ładnym designem, gdzie wszystko jest na swoim miejscu, a poszczególne elementy interfejsu współgrają ze sobą tak jak trzeba. Wprawdzie jeszcze nie wszystkie funkcje apki dostępne są w naszym kraju, jednak mimo to warto pobrać program choćby dla pogody na kolejne 10 dni, która przyda nam się podczas planowania rozrywki na świeżym powietrzu. Przejdź do wpisu. Medica Reminder Pill Organizer Ładna oprawa graficzna i niezwykła funkcjonalność łączą się tu w jedno. Twórcy aplikacji Medica Reminder Pill Organizer naprawdę dobrze przygotowali się tworząc swój produkt. W końcu pojawiła się na Androida aplikacja, która przypomni nam o lekach, które powinniśmy zażyć o odpowiednich porach, pozwoli uporządkować recepty i zalecenia lekarzy oraz nie pozwoli zapomnieć o umówionych wizytach u specjalistów. Trudno przyczepić się tu do jakichkolwiek braków. Mamy tu dokładnie wszystko, czego potrzebuje aplikacja tego typu. Link do wpisu. JoeMonster  Fani serwisu Joe Monster w końcu doczekali się mobilnej aplikacji na Androida. Koniec z przeglądaniem strony z poziomu przeglądarki. Apkę przygotowano w bardzo prosty sposób, dzięki czemu nie ma tu zbędnych funkcji i przeładowania. Jest wygodnie i czytelnie, czyli tak jak być powinno. Szkoda tylko, że wciąż nie jest możliwe dodawanie komentarzy z poziomu smartfonu lub tabletu. Mam nadzieję, że przy kolejnej aktualizacji twórcy apki zadbają o ten szczegół. Link do wpisu. Dots  Gra, która wyróżnia się prawdziwie stylową prostotą, dostępna do tej pory tylko w App Store, w końcu doczekała się swojej Androidowej odsłony. Jako gierka pozycja prawdopodobnie przeszłaby niezauważona, jednak designerska nuta i elegancki interfejs nadają Dots niepowtarzalnego charakteru. Jeśli bliska jest wam zasada „prostota jest szczytem wyrafinowania”, koniecznie musicie sprawdzić tę pozycję. Link do wpisu. Timely  Wstawanie to nic przyjemnego, dlatego warto umilić sobie ten codzienny element dnia atrakcyjnym budzikiem. Timely to starannie i elegancko wykonana apka, która poza funkcją budzenia posiada również wbudowany stoper oraz minutnik. Nie zabrakło tu również bardziej zaawansowanych funkcji, czyli inteligentnego budzenia oraz rozwiązaywania zadań w celu wyłączenia budzika. Za apkę trzeba zapłacić niemal 10 złotych, jednak jest ona zdecydowanie warta swojej ceny. Link do wpisu. Middle Manager Of Justice  Moim zdaniem najciekawsza pozycja na Androida, która ukazała się w sierpniu. Zielony robocik w końcu doczekał się tytułu, w który od dłuższego czasu mogli już zagrać użytkownicy iPadów oraz iPhonów. W grze wcielamy się w postać managera superbohaterów. Jeśli lubicie komiksowy klimat, tu z pewnością go nie zabraknie. Grę wyróżnia duża dawka humoru, ciekawy soundtrack (dostępny również jako oddzielny album) i przyjemna, rysunkowa atmosfera. Co ciekawe, gra dostępna jest zupełnie za darmo. Link do wpisu. Chip Chain  Wbrew temu, co moglibyście pomyśleć patrząc na logo gry Chip Chain, tytuł nie ma nic wspólnego z hazardem. Jest za to jedną z najbardziej wciągających gier logicznych, w jakie przyszło mi zagrać ostatnimi czasy. Jeśli lubicie gry w kulki, odświeżony pomysł na taką właśnie rozrywkę możecie spotkać tutaj. Poza klasycznym eliminowaniem żetonów z planszy nie zabrakło dodatków w postaci power-upów, które ułatwiają rozgrywkę. Trudno dokładnie opisać mechanizm gry. Ten tytuł musicie przetestować sami. Link do wpisu.  Appsi sidebar Wysuwany boczny panel to rozwiązanie, jakie znamy z wielu aplikacji. Tym razem możemy wykorzystać go na pulpicie naszego smartfonu lub tabletu. Możemy dowolnie skonfigurować nasze własne menu i w wygodny sposób zarządzać aplikacjami, które zainstalowaliśmy w naszych urządzeniach. Appsi sidebar to produkcja wyjątkowo konfigurowalna i wszechstronna, dlatego jeśli chcecie na własny sposób spersonalizować swojego Androida, to jedno z lepszych rozwiązań, jakie moglibyście wybrać. Link do wpisu. Klyph  Klyph to tytuł dedykowany wszystkim tym, którzy mają dosyć korzystania z oficjalnej apki Facebooka. Jeśli nie przeszkadzają wam ograniczenia, które wynikają z tego, że jest to zewnętrzna aplikacja (np. niemożliwość „lajkowania” lub oznaczania znajomych w postach), a po prostu szukacie czegoś, co przyspieszy zwykłe przeglądanie ulubionego serwisu społecznościowego, to będzie to naprawdę dobry wybór. Tym bardziej, że wersja z reklamami jest zupełnie darmowa. Link do wpisu.   Krome  Krome to dziecko polskiego twórcy Damiana Piwowarskiego. Dzięki aplikacji będziemy mogli odbierać powiadomienia ze smartfona na ekranie naszych komputerów. Apka kosztuje niespełna trzy złote i jest zdecydowanie warta tych pieniędzy. To naprawdę jedna z najciekawszych aplikacji użytkowych, jakie recenzowaliśmy w tym miesiącu. Apka jest wciąż rozwijana i ma naprawdę duży potencjał. Polecam pobrać i przekonać się samemu, jak bardzo mogą zmienić się nasze przyzwyczajenia podczas korzystania z Krome na co dzień. Link do wpisu.  Princess Punt  Jak nietrudno się domyślić, Princess Punt przywędrowało do nas z Azji. Fani nietypowego humoru i mangowej kreski nie powinni być rozczarowani. Rozbudowana gra polegająca na kopaniu naszymi bohaterami w stronę przeciwników, jest moim zdaniem nową alternatywą dla Angry Birds, które chyba wszystkim zdążyło się już „przejeść”. Link do wpisu. 