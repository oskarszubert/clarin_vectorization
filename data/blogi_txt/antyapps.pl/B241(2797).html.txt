02.08.2012 Lubicie sport? Uwielbiacie na bieżąco śledzić zmagania zawodników, ale nie zawsze możecie sobie pozwolić na to, by włączyć telewizor i obejrzeć je na żywo? Tutaj z pomocą przychodzi oficjalna aplikacja Eurosport.com, która dostarcza stale najświeższych wieści; także po polsku!  Dzięki niej zawsze tam, gdzie tylko mamy połączenie z internetem, możemy sprawdzić co dzieje się w świecie sportu. Strona główna składa się z czterech zakładek:  Wieści — spisu i leadów ostatnich artykułów; Flesza — dodawanych na bieżąco krótkich tekstów; Live — w którym znajdują się relacje na żywo trwających właśnie zmagań, nierzadko opatrzone też komentarzem; Wyników — posegregowanych według dyscypliny;  Na starcie wszystkie te wieści dotyczą każdej z dostępnych dyscyplin i posegregowane są chronologicznie, jednak twórcy pomyśleli, że niekoniecznie muszą nas interesować wszystkie z nich. Dlatego też możemy przeglądać tylko jedną kategorię, dajmy na to tenis. Po wyborze z dolnego menu tego wdzięcznego sportu, ukazują nam się wieści z jednej dyscypliny, które podzielone zostały na identyczne cztery kategorie.  Wspomniany dolny pasek menu możemy dowolnie modyfikować w opcjach, wyciągając na wierzch interesujące nas dyscypliny, do których zawsze chcemy mieć szybki dostęp. Jeżeli zaś bylibyście niezadowoleni z polskojęzycznych relacji i uznacie, że wolicie czytać angielskie czy niemieckie teksty — żaden problem. Wystarczy w opcjach wybrać jeden z kilkunastu dostępnych języków i po problemie! Oficjalna aplikacja Eurosport.com to kolejne kieszonkowe kompedium wiedzy każdego fana sportu. Stale aktualizowane, rozbudowane, czytelne i estetycznie wykonane. Wielkie brawa za minimalizm oraz intuicyjność, w której udało się twórcom utrzymać program; dostępny za darmo nie tylko w Google Play, ale także i AppStorze. 