27.07.2012 Chcecie poznać przyszłość? Darujecie sobie wyprawy do wróżek i wróżbitów, wróżenie z fusów, kart czy gwiazd. Na nic mroczne i mroczniackie rytuały. Teraz wystarczy smartfon w kieszeni i mobilna aplikacja, a jutro i pojutrze nie będą miały przed Wami tajemnic. No, może nie do końca, ale czemu by nie odsłonić rąbka tajemnicy? Pomoże Wam w tym niezwykle interesująca aplikacja: Piik. Piik to wasze okno na to, co ma się zdarzyć. A przynajmniej na to, co jest przewidziane, że może się zdarzyć. Jak działa? Otóż mechanizm aplikacji agreguje newsy, w których określane są przyszłe zdarzenia i przypisuje je do konkretnych dat. W ten sposób spoglądając na jutrzejszy dzień zobaczyć możemy, co ma się wydarzyć i od kiedy przywidywano to zdarzenie. Aplikacja przedstawia nam wydarzenia na 6 dni, poczynając od dnia z aktualną datą. Pod każdym z dni znajduje się lista artykułów dotyczących zdarzeń i rzeczy, które miałyby się wydarzyć w określonym czasie w przyszłości. Jeżeli więc ktoś 23 lipca napisał tekst, że między 27 a 30 lipca wydarzy się to a to, Piik powinien ten artykuł umieścić w naszym streamie. Dodatkowo wprowadzono moduł wyszukiwania, poprzez który możemy wpisać temat, który nas interesuje a aplikacja poszuka odpowiednich treści. W darmowej wersji możemy dostać tylko newsy dla wspomnianych 6 dni, ale w koncie Premium możemy swobodnie wybierać zakres dat. Idea stojąca za Piik jest naprawdę oryginalna i dawno nie widziałem tak zwariowanego pomysłu na aplikację. To, co jednak mnie najbardziej zachwyciło w niej, to jej design i nawigacja. Z chęcią zobaczyłbym podobne rozwiązanie w Google+. Główna karta aplikacji jest podzielona na 6 kwadratów reprezentujących dane dni, które wypełnione są zdjęciami. Po wejściu w dany kwadrat wyświetla nam się lista wpisów. Każdy z nich to oczywiście tytuł i kilka słów leadu, data, od kiedy przewidywano danego newsa, zdjęcie oraz dwa guziki: „lubię to” oraz „nie zdarzy się”. Po kliknięciu w tytuł aplikacja otwiera dany artykuł w wewnętrznej przeglądarce. Mnie jednak najbardziej w tym spodobało się połączenie tekstu z obrazem.    W Google+ tekst jest nałożony na obraz i posty wydają się nieczytelne. Tutaj tekst jest w specjalnej ramce umieszczonej tylko na fragmencie zdjęcia. Aby je całe zobaczyć należy przesunąć palcem w prawo, wtedy tekst się ukryje i ukaże nam całą grafikę. Jest to świetne rozwiązanie na połączenie zdjęcia z tekstem, czytelne i wygodne. Nic, tylko brać przykład. Dodam jeszcze tylko, że zdjęcia są pobierane losowo z Flikr. Co mogę powiedzieć więcej o Piik? Cóż, osobiście aplikacja mi się podoba, jednak raczej nie będę z niej korzystał za często. Wydaje mi się też, że twórcy tejże, jeżeli chcieliby odnieść większy sukces, powinni wzmocnić funkcje społecznościowe. Tę aplikację można całkiem ciekawie przerobić na angażującą społecznościówkę. Za to duży, naprawdę duży plus za budowę, nawigację i wygląd aplikacji. Byle więcej takich. Ocena: 4 