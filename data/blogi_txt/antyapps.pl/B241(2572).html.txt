09.05.2013 Zawsze wychodziłem z założenia, że Google Earth to raczej niszowe rozwiązanie. Wobec wszechstronnych możliwości Google Maps połączonych z fenomenalnym StreetView trudno oczekiwać czegokolwiek więcej. Teraz wirtualne wycieczki będziemy mogli sobie urządzać w obu aplikacjach! Aktualizacja Google Earth do wersji 7.1 rozbudowała aplikację o kilka interesujących funkcji, w tym wspomnianą możliwość przeglądania okolicy w trybie StreetView. Dzięki temu będziemy mogli teraz nie tylko na ekranie smartfona śledzić trójwymiarowe modele budynków i miejsc, ale przenosić się tam niemalże naprawdę i korzystać z interaktywnych panoram. Funkcję StreetView aktywujemy w standardowy sposób – przeciągając charakterystycznego, pomarańczowego ludzika na lokalizację, której chcemy się bliżej przyjrzeć.  Google Earth 7.1 działa analogicznie do poprzednich wersji. Większych zmian, poza delikatnym odświeżeniem interfejsu tutaj nie uświadczymy, więc trudno nazwać najnowszą aktualizację radykalną. W dalszym ciągu większość funkcji znajduje się na górnym pasku. Z dołu możemy natomiast wysuwać listę wartych odwiedzenia miejsc. Lewa krawędź posłuży natomiast do uaktywnienia opcji dotyczących sposobu wyświetlania poszczególnych elementów i modeli na mapach.  Google usprawniło również w aplikacji funkcję wyszukiwania oraz wyznaczania kierunków.. Dzięki temu możemy znaleźć wybrane miejsca oraz trasy dotarcia do nich znacznie szybciej. Proces ten ma być odtąd również znacznie dokładniejszy i efektywniejszy. Oczywiście ciągle do dyspozycji mamy pełny trójwymiarowy widok, który jest głównym atutem Google Earth.  Najnowsza wersja Google Earth wydaje się być stopniową ewolucją w kierunku stworzenia produktu idealnego. Do tego jednak, wydaje mi się, jeszcze trochę brakuje. Wizualizacja obiektów i miejsc w 3D jest fajna, ale czy praktyczna? Dla Map Google nie jest to żadna alternatywa (w zasadzie wcale ma nią nie być), a raczej dopełnienie. Jeżeli kogoś pasjonują wirtualne podróże, to z całą pewnością powinien zwrócić uwagę na nowe wydanie aplikacji. 