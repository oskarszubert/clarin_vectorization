20.07.2012 Jaki jest największy problem z aplikacjami typu to-do? Jeżeli chcecie zrobić szybko listę zakupów lub potrzebnych działań, to najczęściej każdy rekord musicie wpisywać osobno. Zajmuje to czas, albo na załadowanie formularza albo na dodatkowe czynności, jak kliknięcie „dodaj to” i tym podobne. Oczywiście od kilku dodatkowych kliknięć jeszcze nikt nie umarł (prawdopodobnie), niemniej jednak potrafi być to irytujące, jeżeli chcemy szybko stworzyć jakąś listę. Na szczęście jest Everything. Na aplikację tę natknąłem się zupełnie przypadkiem, ale już wiem, że zagości na moim telefonie na dłużej. Everything pozwala bowiem tworzyć dowolne listy i to w błyskawiczny sposób. Do tego ma prostą nawigację i szybko działa. Struktura aplikacji jest tradycyjna: możemy tworzyć listy, a w ramach nich dodawać zadania do wykonania. Ponieważ rekordy mają charakter odhaczanej listy, więc możemy wykorzystać tę aplikację do wielu różnych celów, od tworzenia spisu zakupów po zarządzanie zadaniami. Nawigacja w Everything  jest naprawdę banalna i zaprojektowana tak, abyśmy mogli błyskawicznie tworzyć wpisy. Mamy więc przycisk dodaj, który przenosi nas do kreatora listy, której nadajemy nazwę i kolor, aby mogła się odróżnić od innych. Gotowymi listami możemy zarządzać, usuwając je lub dowolnie szeregując.  Po wejściu w daną listę otrzymujemy oczywiście układ funkcji. Oczywiście najważniejszy jest edytor wpisów, i stanowi on cool factor całej aplikacji. Otóż po wejściu w edytor po prostu zaczynamy pisać po kolei rzeczy do zrobienia lub produkty do kupienia oddzielając je od siebie „enterem”. Gdy już wyczerpiemy naszą kreatywność w tej mierze zatwierdzamy wszystko i aplikacja sama konwertuje nasz wpis na listę typu to-do. Tworząc w edytorze możemy również, używając „/”, dodać mini notatkę do danego rekordu z jego wartością lub liczbą sztuk. Jak w każdej szanującej się aplikacji typu to-do wykonane zadania odznaczamy. Jeżeli chcemy je wyczyścić z listy, to wystarczy, że klikniemy przycisk „x” i już ich nie ma. Dodatkowo wpisami, tak jak listami, możemy zarządzać, ale możemy również wysłać je na maila.  I to właściwie wszystko. Oczywiście w Everything można doszukać się szeregu braków. Brakuje nawigacji wykorzystującej gesty, brakuje przypomnień, powiadomień, brakuje synchronizacji i współdzielenia. Aplikacja nie hołduje również obecnym trendom dotyczącym UI. Wszystko to można uznać za minus. Ale ja uznaję to za plus. Everything to aplikacja, która ma być prosta i użyteczna przy tworzeniu podstawowych list i zadań. I spełnia swoją rolę. Co więcej, pozwala na naprawdę szybkie tworzenie wpisów, co uważam za ogromny plus tej aplikacji. Można wypisać wszystkie zadania w jednym edytorze, a Everything potem przekonwertuje to na listę to-do. Szybko i efektowanie. Może do tworzenia bardziej zaawansowanych wpisów się nie nadaje, ale do tworzenie na przykład list zakupów jest jak znalazł. Ocena: 4+ 