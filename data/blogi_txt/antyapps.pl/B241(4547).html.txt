17.01.2012 No to się popisałem – mniej interesującego opisu gry nie dało się wymyślić. Ale Warp Dash to naprawdę nieskomplikowana i banalna w założeniach gra, która jednak w tej formie nieźle sprawdza się na smartfonach. Kto miał przyjemność bawić się ostatnimi częściami serii Wipeout, ten pamięta z pewnością tryb Zone. Trasy pokryte psychodelicznymi teksturami i wiecznie przyspieszający statek. To właśnie taki Warp Dash.  W grze wcielamy się w pilota futurystycznego pojazdu mknącego nad powierzchnią (czegoś), którego zadaniem jest:  przyspieszać zbierać kryształy przelatywać przez specjalne bramki omijać przeszkody  Im więcej punktów zbierzemy, tym lepiej. Na utrzymanej w klimacie Trona planszy porozrzucane są świecące kryształki – musimy je po drodzy wyłapywać, a następnie trafić w odpowiednią bramę, która poprzedzona jest wyskocznią. Dopiero dzięki temu zdobędziemy punkty za zebrane po drodze bonusy, a dodatkowo dostaniemy chwilowego kopa, co umożliwia przeskoczenie przez najbliższe przeszkody. Im dalej w las, tym nie tylko prędkość wyższa, ale i mogących uszkodzić nasz statek klocków więcej. A na pomyłki miejsca tutaj nie ma – jedno zderzenie i zaczynać należy od początku. Do wyboru są 3 poziomy trudności (za najwyższy trzeba… dopłacić niecałe euro, dziwaczny pomysł) oraz kilka rodzajów bonusów do naszego statku, np. zwalnianie. Dzięki temu banalnie prostej grze dochodzi mały element strategiczny, ale nic, nad czym łamalibyśmy sobie głowę. Najważniejsza rzecz to sterowanie – to odbywa się wyłącznie tiltem. Co więcej, nie ma możliwości ustawienia jego czułości, więc skazani jesteśmy na domyślną, bardzo wyśrubowaną kalibrację. Można się do niej przyzwyczaić, ale zdecydowanie wolimy, gdy gra dostosowuje się do nas, prawda? Bardzo dobre wrażenie robi dopasowująca się do wydarzeń na ekranie, techno- dubstepowa muzyka. Wzrost adrenaliny gwarantowany. Nieco zasmucił mnie tylko fakt, że w tytule, gdzie absolutnie kluczowa jest płynność animacji ta potrafi na iPhonie 4 nieznacznie zwolnić. Tak naprawdę minimalnie, ale jednak jest to zauważalne. iPad 2 radzi sobie za to już znakomicie, a i większy ekran wydaje się lepiej nadawać do tego typu zabawy. Warp Dash dzięki natychmiastowości i szybkości to dobrze skrojona pod kątem mobilnym pozycja, ale wytrwają przy niej tylko najwięksi wymiatacze. Początki są trudne i zanim nauczycie się wytrzymywać dłużej niż minutę, to czeka Was wielokrotne przeklinanie pod nosem. Miłośnicy futurystycznych wyścigów powinni się zainteresować, reszta może spokojnie przejść dalej. Warp Dash można nabyć tutaj. 