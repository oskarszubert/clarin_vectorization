11.03.2013 Seriale to jedna z tych „używek”, z których naprawdę trudno się wykaraskać. Krótkie odcinki (w sam raz do kotleta czy przed snem), regularna dawka przygód z lubianymi bohaterami, no i co ważniejsze — stale dostarczane są ich kolejne dawki. Myślę, że każdemu kto wciągnął się w jakiś serial znana jest znakomicie sytuacja, gdzie odcinek kończy się w najmniej odpowiednim momencie, a na kolejny trzeba poczekać kilka dni. Cliffhanger podpowie kiedy możemy spodziewać się kolejnych przygód, ale nie tylko. To po prostu ogromna baza informacji, gdzie do każdej znajdującej się w spisie serii oprócz krótkiego nakreślenia o czym traktuje, znajdziemy również listę odcinków (obowiązkowo wzbogaconą o krótką zajawkę każdego z nich) oraz listę aktorów, po kliknięciu na nazwiska których odsyłani jesteśmy do IMDB.  W Cliffhanger sporządzamy listę oglądanych przez nas seriali — czy to przeglądając najpopularniejsze elementy w zakładce „discover”, czy używając wyszukiwarki. Następnie w zakładkach „upcoming” oraz „recent” znajdujemy wieści dotyczące odcinków, kolejno: nadchodzących oraz najświeższych. W przypadku tych które dopiero nadejdą, możemy dodać wpis do kalendarza Google, by nie przegapić emisji. No i właśnie, tutaj zaczynają się schody. Program przygotowany jest z myślą o anglojęzycznych widzach, głównie tych mieszkających w USA — wszystkie dane dotyczą właśnie ich rynku, czyli — jakby nie patrzeć — faktycznej premiery danej pozycji. Automatycznie więc zawęża to listę osób, które mogą cieszyć się pełną funkcjonalnością programu. Sama aplikacja i zamieszczone dane również są po angielsku, co dla wielu osób może okazać się barierą nie do przeskoczenia. Jeżeli chodzi o kwestie techniczne związane z programem, to Cliffhangerowi naprawdę nie mam nic do zarzucenia. Estetycznie wykonana aplikacja, intuicyjna i idealnie spełniająca swoją rolę, czyli pomagająca osobom oglądającym seriale okiełznać kilka serii, a także stanowiąca potężną bazę informacji o odcinkach. Znakomity pomysł i przyznam szczerze, że chętnie zobaczyłbym podobne rozwiązanie przeniesione na polskie realia. I nie mówię tu jedynie o bazie z rodzimymi produkcjami, ale tymi które można zobaczyć na polskojęzycznych programach — zdarzało mi się wielokrotnie po prostu zapominać o seriach, szczególnie jeśli z różnych powodów miały przerwę w emisji. Jednak tym którym udaje się być na bieżąco z amerykańskimi i brytyjskimi produkcjami aplikację serdecznie polecam. Można ją pobrać za darmo w Google Play. 