28.12.2012 Nigdy nie spodziewałbym się, że prosta (jak się później okazuje – tylko pozornie) dwuwymiarowa wyścigówka z grafiką sprzed dekady wciągnie mnie tak bardzo, że poświęcę jej kilka dobrych godzin mojego życia. A jednak. Hill Climb Racing to tytuł nie tylko niesłychanie wciągający, ale i zmyślnie zaprojektowany, dzięki czemu pochłonie wielu z Was na długo. Poznaj Newton Bill’a, młodego adepta wyścigów pod górę. Właśnie wyrusza na wyprawę, która go zaprowadzi tam, gdzie jeszcze nigdy nie był. Newton Bill nie bardzo przejmuje się prawami fizyki i nie spocznie dopóki nie zdobędzie najwyższych szczytów na Księżycu! Jak widzicie fabuła Hill Climb Racing nie jest szczególnie zagmatwana. Nic to, przecież nie ona jest tutaj najważniejsza. Produkcja fińskiego Fingersoft’u ma nam dostarczyć czystej rozrywki i czyni to perfekcyjnie. Gra dostępna jest na urządzenia wyposażone w system iOS oraz Android. W obu przypadkach tytuł pobierzemy za darmo.  W Hill Climb Racing ścigamy się z czasem. Jego upływ jest symbolizowany przez zużycie paliwa w sterowanym przez gracza pojeździe. Na samym początku dostęp mamy do zaledwie jednej maszyny, kolejne trzy odblokujemy zbierając odpowiednią ilość złotych monet porozrzucanych na dostępnych w grze planszach. Ogromną zaletą HCR jest wyraźne zróżnicowanie zarówno dostępnych pojazdów, jak i samych poziomów, po których przyjdzie nam się ścigać. Pisząc o zróżnicowaniu nie mam na myśli różnic w wizualnej prezentacji maszyn (choć to również ma miejsce), ale bardzo wyraźne odmienne reakcje pojazdu na poczynania gracza. Jeep, motor, monster-truck oraz samochód rajdowy – każdy z nich charakteryzuje się odmienną prędkością maksymalną, przyspieszeniem, przyczepnością, sterownością i „zdolnością specjalną”.  Mocno odczuwalne różnice w prowadzeniu każdej z czterech dostępnych maszyn w połączeniu z ośmioma poziomami, z których każdy wymaga zupełnie innego stylu jazdy czyni Hill Climb Racing bardzo grywalną i wciągającą pozycją. Eskapada monster-truckiem po autostradzie jest oczywiście możliwa, ale zdecydowanie lepsze rezultaty osiągniemy wybierając na tą trasę mocno trzymający się drogi samochód rajdowy. Analogicznie – nic nie stoi na przeszkodzie by po mocno pofałdowanej pustyni ścigać się sportowym autem o niskim zawieszeniu – tylko po co, skoro dalej zajedziemy zwykłym jeep’em. Prócz wspomnianej autostrady i pustyni w grze możemy eksplorować zielone wzgórza, krajobraz arktyczny, jaskinie (uwaga na niskie sklepienie!), Księżyc (na którym siła grawitacji jest daleka od tej, jaką znamy z Ziemi), Mars i tajemniczą planetę obcych.  Mocną stroną Hill Climb Racing jest system ulepszeń. Każdy pojazd dostępny w grze opisany jest czterema cechami – silnikiem, zawieszeniem, oponami oraz cechą specjalną, którą w zależności od maszyny może być napęd na cztery koła, docisk lub łatwość kontrolowania pojazdu podczas powietrznych ewolucji. Praktycznie każdą z wymienionych cech możemy upgrade’ować kilkanaście razy, a awanse na kolejne poziomy da się wyraźnie odczuć podczas sterowania wybranym pojazdem. HCR rozczaruje miłośników efektownej oprawy. Zarówno grafika, jak i muzyka… można o nich napisać po prostu tyle, że są. Obcując z grą nieco dłużej nie sposób nie zauważyć kilku bugów, z których najbardziej dotkliwym wydaje mi się zacinanie pedału gazu i hamulca. Błąd ten pojawia się w momencie zatrzymania wyścigu i jego wznowienia i często powoduje wywrotkę, która kończy się złamaniem karku naszego dzielnego kierowcy. Hill Climb Racing to prawdziwy pochłaniacz czasu. Gra wciąga i wywołuje znany syndrom „jeszcze jednej rundy”. Sprawia to, że słaba (choć czytelna) grafika i nieciekawe udźwiękowienie schodzą na dalszy plan a my skupiamy się tylko na jednym – co zrobić by pobić nasz najlepszy wynik o kolejne kilka metrów. Polecam! 