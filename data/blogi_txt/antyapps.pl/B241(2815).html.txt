14.02.2013 Pomysłowość twórców aplikacji mobilnych nie zna granic. Przez ostatnich kilka lat widziałem już wiele, ale nigdy czegoś takiego jak Fog of World. Pomysł zrealizowany przez twórców tej ciekawej aplikacji jest tak oczywisty, że przez chwilę przecierałem oczy ze zdumienia – jak to możliwie, że dopiero teraz natknąłem się na program oferujący tak unikalną funkcjonalność? Założenie jest proste: stworzyć narzędzie, które będzie zapamiętywać każdy krok użytkownika. Bez względu na to, czy przemierzamy po raz kolejny drogę do pracy lub szkoły, czy wybieramy się w podróż na drugi koniec świata – Fog of World działa w tle i zapamiętuje każdy nasz ruch. Głównym elementem aplikacji jest mapa świata przykryta… mgłą. Jest to zabieg znany zapewne fanom wszelkiego rodzaju gier strategicznych. Mgła rozprasza się dopiero w momencie „odkrycia” danego miejsca. Nasze postępy zapisywane są w programie, a z odkrytych rejonów mgła znika na stałe.  Odkrywaniu świata towarzyszy kilka dodatków. Wzorem gier RPG użytkownik FoW awansuje na kolejne poziomy doświadczenia – wystarczy aktywować aplikację i ruszyć na podbój nieznanych terenów, a pasek „levelu” szybko się zapełnia. Podczas wędrówek zdobywamy również różnego rodzaju odznaki oraz poznajemy ciekawe fakty. Jesteś ciekawy ile procent powierzchni naszego kraju udało Ci się zwiedzić? Fog of World dostarczy Ci tych informacji, a także wielu innych nie mniej interesujących statystyk. Aplikacja uzależnia, wciąga i motywuje. Od momentu, w którym ją zainstalowałem zauważyłem u siebie zdecydowanie większą chęć ruszenia się z czterech ścian. Miłe odczucia płynące z obcowania z Fog of World pogłębia fantastycznie minimalistyczny i stylowy interfejs oraz szybkość i stabilność działania całości. Normalna cena aplikacji wynosi 4,49 euro. Obecnie, z okazji obchodów Święta Chińskiego Nowego Roku Fog of World ściągniecie za darmo. Zapewniam, że warto. 