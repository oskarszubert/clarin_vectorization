20.02.2014 Poranek przed szkołą lub pracą to bodajże najgorsza pora dnia. Budzik potrafi być wówczas natomiast najgorszym wrogiem. Trudno się temu dziwić. Sam zaobserwowałem u siebie dziwną awersję do melodyjki, którą słyszę ciągle o świcie. Twórcy aplikacji AlarmPad chcą sprawić, że wstawanie stanie się przyjemniejsze. W jaki sposób? Rozbudzając również naszą wyobraźnię oraz ciekawość. Dotychczas po uruchomieniu alarmu każdy z nas na ekranie telefonu widział upiorną informację o godzinie oraz przyciski pozwalające na wyłączenie go lub aktywowanie drzemki. AlarmPad chce dostarczyć nieco kontekstu dla naszej pobudki. Tym samym poza budzikiem na ekranie zobaczymy informacje takie jak aktualna pogoda, zaplanowane spotkania i wiele wiele innych. Mało tego. Program potrafi na głos odczytać wiadomość i pozdrowić nas we wskazany sposób. Czy to czyni pobudkę przyjemniejszą?  Skonfigurowanie programu zajmuje praktycznie chwilę. Może nie jest on tak prosty, jak wbudowany w system odpowiednik, ale równie intuicyjny i przystępny. Możemy tutaj wskazać porę aktywowania alarmu, domyślną melodię, zachowanie urządzenia, a także informacje, które zostaną wyświetlone na ekranie. Co ciekawe, program pozwala również na dodanie notatki głosowej, dzięki czemu możemy sami zostawiać dla siebie wiadomości. Po zaplanowaniu powiadomienia wszelkie te dane są wyświetlane (i na bieżąco aktualizowane) na liście alarmów. Co istotne, możemy umieścić na pulpicie również widżet, który będzie pełnił tę rolę i pokazywał nam listę najbliższych pobudek (i nie tylko). Co, kiedy już zadzwoni? Na ekranie zobaczymy skonfigurowane wcześniej informacje. Wygląda to w miarę przystępnie. Najbardziej wyczerpujące informacje otrzymujemy na temat pogody. Poświęcono im nawet osobny ekran, gdzie znajdziemy bieżącą temperaturę, szansę na opady, prędkość wiatru, a także prognozę na kolejne trzy dni. Trzeci z ekranów zawiera natomiast chronologicznie posegregowaną listę naszych kolejnych wydarzeń z kalendarza. Nie powiem, aby to szczególnie mnie motywowało do pobudki, ale taka forma okazuje się zdecydowanie bardziej praktyczna od zwykłego alarmu. Szczególnie praktyczne (ale i ryzykowne – szczególnie wczesnym rankiem) może się tutaj okazać obsługiwanie komend głosowych, dzięki czemu możemy dezaktywować alarm mówiąc do telefonu.  Darmowa wersja AlarmPad posiada reklamy i pewne ograniczenia. Możemy tutaj ustawić jednocześnie tylko 5 alarmów. Za pełną zapłacimy jednak tylko ok. 3 złote co nie jest najniższą możliwą ceną aplikacji w Google Play. Warto zauważyć, że projekt znajduje się jeszcze w stadium beta, a więc będzie zapewne intensywnie rozwijany. Ciekawe, jakie sztuczki przygotują jeszcze twórcy na umilenie nam wstawania. 