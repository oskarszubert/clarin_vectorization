23.01.2012 Speedx 3D to gra podobna do Supersonic – cechuje ją futurystyczność, a główną ideą jest pokonywanie tunelu przy wykorzystaniu akcelerometru jako kontrolera. W tym przypadku zaskakuje mnogość barw oraz naprawdę, ale to naprawdę dobra ścieżka dźwiękowa.   W grze podróżujemy tunelem. Musimy omijać przeszkody, osuwając się odpowiednio w lewo czy w prawo po ściankach tunelu. Tak na prawdę jest on oparty o okrąg, dlatego nie można w ogóle stwierdzić, gdzie jest dół, a gdzie góra. Z początku uznałem grę za banalną. Każda przeszkoda, czyli w rzeczywistości klocek na naszej drodze, ma swój własny kolor. Tuż przed klockiem możemy dostrzec kolorową linię wskazującą, że przeszkoda ta niedługo wyskoczy nam w danym miejscu przed oczyma. Gdy mamy tego typu ostrzeżenia, gra jest naprawdę prosta. Okazało się, że tak łatwo jest tylko w pierwszym levelu :) O ile wszystkie przeszkody wyprzedza kolorowa linia na nie wskazująca, to raz po raz możemy doświadczyć tzw. blackoutów. Polega to na tym, że plansza się ściemnia i kolorowych linii nie widać. Im dłużej gramy, tym trudniej się robi. Momentami tunel potrafi zostać rozcięty i nagle zaczynamy poruszać się w dwuwymiarze, gdzie nie da się już przeskoczyć z krawędzi na krawędź. Takich atrakcji jest mnóstwo, dlatego gra się nie nudzi, a wręcz odwrotnie – niesamowicie wciąga. Czy warto? Jest to pozycja obowiązkowa. Speedx 3D jest jedną z najlepiej ocenianych gier na Androida, a na dodatek jest dostępna do pobrania za darmo. Domyślnie zawiera reklamy, które można usunąć za zakupione punkty. Wirtualna waluta może zostać również wymieniona na takie bonusy jak szybsze przeładowanie działka z torpedami. Nie są to jednak elementy wymagane, a takie, które po prostu ułatwiają przechodzenie poszczególnych poziomów. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 