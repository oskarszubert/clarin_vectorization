02.10.2013 Squany Island to blisko dwa tysiące ocen i średnia 4,5/5 w rodzimym sklepie z aplikacjami na Windows Phone. Od kilku miesięcy gości na wysokich miejscach w naszym rankingu, godnie konkurując z MOU. Także w sklepie z aplikacjami dzielnie trzyma się u góry stawki, co jakiś czas trafiając na pierwsze miejsce. Zapewne jest w tym zasługa darmowego modelu dystrybucji, ale też i ciekawego pomysłu w dobrej oprawie. Squany Island potwierdza zasadę że na urządzeniach mobilnych najlepiej sprawują się proste gry logiczne. Oczywiście proste w formie i wykonaniu, bo same zagadki potrafią stworzyć niezłe wyzwanie dla szarych komórek. Naszym zadaniem na każdej planszy jest przeprowadzenie odpowiedniej ilości bohaterów do portalu. Poruszamy się nimi w linii prostej. Podstawowy przedstawiciel Squanies nie ma żadnych możliwości specjalnych, dlatego każda przeszkoda na drodze będzie dla niego nie do przebycia. Wraz z kolejnymi planszami dołączą do niego pozostali przedstawiciele gatunku, każdy z jedną nową zdolnością. Od ich dobrego wykorzystania będzie zależał nasz sukces.  Najważniejsza jest kolejność w jakiej będziemy przemieszczali naszych bohaterów. Czasem jeden niewłaściwy ruch niweczy nasze starania i musimy rozpoczynać od początku. Gra oferuje nam 3 światy, po kilkanaście plansz każdy. Nie ma tego zbyt wiele, ale trzeba przyznać, że niektóre z nich potrafią przykuć na dłuższą chwilę. Kolejne światy są w przygotowaniu. Jedyne czego mi brakuje to rankingów, które na podstawie czasu, oraz wykonanych ruchów nagradzałyby nas punktami. W tego typu tytułach przydatny bywa też edytor plansz, który pozwala na tworzenie nowych poziomów przez samych graczy. Od strony graficznej gra nie zachwyca. Jest po prostu solidnie zrobiona, z całością spójna pozostaje oprawa audio. Podczas gry właściwie nie zwracamy na nią uwagi, co nie jest minusem. Szkoda, że nie dopasowano gry do większych rozdzielczości co niestety mocno rzuca się w oczy. Squany Island działa płynnie nawet na słabszych telefonach z Windows Phone 7. Zastosowany model sterowania sprawia, że gra się w nią dobrze niezależnie od wielkości ekranu. Squany Island to z jednej strony gra jakich znajdziemy dziesiątki, a nawet setki w każdym sklepie mobilnym. Z drugiej, ma wszystko co dobry tytuł z tego gatunku powinien mieć, dodatkowo udało mu się przekonać do siebie graczy. Fani gier logicznych powinni spędzić przy nim sporo dobrych chwil, zwłaszcza że gra nie wymaga od nas pośpiechu. A to wszystko za darmo. Reklamy towarzyszą zabawie jedynie w części z menu. Polecam. 