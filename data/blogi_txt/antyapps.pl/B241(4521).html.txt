30.05.2012 Po ogromnym sukcesie Instagramu bliźniacze aplikacje wyrastają niczym grzyby po deszczu, zarówno na Androidzie o czym pisał przed wczoraj Szymon jak i na iOS. Bliższe bądź dalsze rodzeństwo popularnej foto-aplikacji nie raz intryguje, choć jak do tej pory żadnemu z braci i sióstr nie udało się powtórzyć tego co zrobił starszy brat, developerzy zdają się być jednak nieugięci. Poznajcie nowego członka „rodziny”, oto Voicepic. Voicepic to aplikacja, która sprawi, że twoje zdjęcia przemówią i to w dosłownym tego słowa znaczeniu. Tuż po wykonaniu każdego ujęcia, program umożliwi nam nagranie notatki głosowej. By jednak nikomu nie przyszło do głowy uwiecznienie dwudziestominutowego podcastu na temat zmieszczonego obrazka, twórcy ograniczyli czas nagrania do pięciu sekund. Wystarczy? Trochę kreatywności i z pewnością tak. Autorzy aplikacji od początku postawili na ścisłą integrację z Facebookiem. Widać ją już od samego uruchomienia programu, gdzie logowanie przebiega wyłącznie poprzez nasz profil na Facebooku. Wszystkie wykonane prace, będą także automatycznie publikowane w naszej Osi czasu. Voicepic jednak nie tylko Facebookiem stoi. Wszystkie wykonane zdjęcia wraz z głosowymi notatkami są także zapisywane na serwerach programu. Tym sposobem możemy przeglądać zdjęcia nie tylko osób dodanych do naszych znajomych, ale także wszystkich innych użytkowników z całego świata. Zaleta, wada? Na miejscu twórców, wybór pozostawiłbym użytkownikom, ja nie specjalnie czuję taką potrzebę.  Podoba mi się pomysł i wykonanie – obsługa jest prosta, a interfejs nowoczesny. Zastrzeżenia mam do ścisłej integracji z Facebookiem jak i serwerem zewnętrznym. Niektóre „pamiątki” wolałbym po prostu zachować tylko dla siebie… Program jest bezpłatny, pobierzecie go z App Store. 