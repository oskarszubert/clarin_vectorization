09.01.2014 Asphalt 8, czyli w mojej opinii jedna z najlepszych gier wyścigowych na urządzenia mobilne z systemem iOS doczekała się aktualizacji. Jak piszą sami twórcy, najnowsza wersja ma za zadanie rozgrzać wszystkich fanów, którym doskwiera najzimniejsza pora roku. Co prawda w Polsce póki co nie ma kogo i z czego rozgrzewać, ale z update’u większość miłośników tych efektownych mobilnych rajdów powinna być zadowolona. Aktualizacja niesie ze sobą niewielki zmiany w rozgrywce, nowy system promujący codzienną aktywność w grze oraz nowe modele samochodów. Najpierw nieco uwagi poświęcę tym ostatnim. Głównym bohaterem Asphalt 8 w wersji 1.2 jest czerwone, superszybkie Ferrari, którego wizerunek trafił na nową ikonę gry. Oprócz czerwonego „konia” w garażu Asphalt pojawiły się Pagani Huayra oraz Lykan HyperSport. To jednak nie wszystko. Twórcy już teraz zapowiedzieli kolejne samochody, które mają pojawiać się w grze co jakiś czas.  Bardzo ciekawym rozwiązaniem, którego premiera miała miejsce wraz z nową aktualizacją jest system promujący codzienną aktywność użytkowników. Od teraz uruchomienie gry przynajmniej na chwilę każdego dnia jest nagradzane dodatkowymi wirtualnymi monetami. Premia naliczana jest procentowo i rośnie wraz z kolejnymi dniami z rzędu, w których uruchamialiśmy Asphalt 8. Małym poprawkom uległy również zasady rozgrywki wieloosobowej, która teraz stała się bardziej opłacalna jeżeli chodzi o zarobki w wirtualnej walucie.  Zmiany jakie przygotowali twórcy w najnowszej aktualizacji Asphalt 8 czynią z tej gry jeszcze ciekawszą pozycję, choć już przed aktualizacją tak naprawdę niczego jej nie brakowało. Recenzję Asphalt 8 możecie przeczytać tutaj. 