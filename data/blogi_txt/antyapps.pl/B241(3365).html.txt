22.01.2014 Puddle nie jest dla mnie tytułem świeżym. Pierwszy raz zetknąłem się przy nim tuż po premierze, kilkanaście miesięcy temu, jednak wówczas nie wywarł na mnie specjalnie dobrego wrażenia. Nieco lepiej było, gdy dałem mu szansę na PlayStation Vita, jednak to dopiero ostatnie podejście do iPada okazało się stuprocentowym sukcesem. Nareszcie mogę powiedzieć, że manipulacje płynami to prawdziwa przyjemność i rozumiem już co wmawiali mi znajomi, którzy od gry wręcz nie mogli się oderwać. Co to za przechylanie szali i unikanie ognia? Jakie płyny? Już mówię!  Naszą powinnością jest przelewanie różnej maści cieczy między naczyniami. Jednak operacja od probówki do probówki byłaby zdecydowanie za łatwa, dlatego też musicie przygotować się na nieco bardziej skomplikowane wyzwanie. Każdorazowo nasz płyn musi przebyć najeżoną pułapkami drogę, a do naszych zadań należy tak manipulować otoczeniem, by nie spotkało jej nic złego i dostatecznie wiele dotarło jej do mety. Przyjdzie nam obcować z różnymi cieczami (bardziej i mniej gęstymi, cięższymi i lżejszymi, w różnych kolorach), a także poruszać się po bardzo odmiennych środowiskach. Nie zabraknie elektrrryzujących pułapek oraz buchających w naszą stronę jęzorów ognia, które chcą zadbać o to, aby wszystko wyparowało. Przekładnie? Nie są wielkim problemem, pod warunkiem, że odpowiednio dynamicznie przechylimy naczynie. Przykłady te można mnożyć naprawdę długo, bowiem autorzy przygotowali dla nas kilkadziesiąt wyzwań, w których przyjdzie nam się wykazać nie tylko zręcznością, ale i sprytem. W Puddle dostępne są dwa schematy sterowania. Pierwszy z nich oparty jest na dotykaniu ekranu, drugi — wychylaniu urządzenia i akcelerometrze. Tradycyjnie już, zdecydowanie wygodniejszą wydała mi się pierwsza opcja, ale twórcy pozostawili nam wybór, abyśmy mogli samodzielnie podjąć decyzję na którą opcję się decydujemy. Graficznie produkcja specjalnie nie powala, ale nadrabia za to w innych aspektach. Przede wszystkim grywalnością, bo choć naprawdę trudno było mi się przebić, to gdy połknąłem bakcyla — dosłownie nie mogłem się oderwać. Puddle to bardzo specyficzna produkcja, jednak autorzy zadbali o to, by żaden z aspektów nie został pominięty. Ani ten zręcznościowy, ani strategiczno-łamigłówkowy, a we wszystko to wpleciono jeszcze dużą dawkę głównej bohaterki całej zabawy: fizykę. Gra dostępna jest zarówno na Androida jak iOS. W obu przypadkach przyjdzie nam za nią zapłacić ok. 2$. 