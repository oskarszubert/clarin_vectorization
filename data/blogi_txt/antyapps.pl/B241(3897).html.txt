21.11.2011 Jak często patrzysz w niebo? Latem niejednokrotnie sprawia to ogromną przyjemność, przy obecnej jesiennej pogodzie ślicznie ozdabiające nieboskłon gwiazdy są schowane niestety za chmurzastą pierzyną. Ale nie bójcie się, Pictorial HD to nie jest aplikacja dla nawiedzonych poetów szukających odpowiedzi na trudne pytania nad głową. To prosta i wciągająca gra, która wyszła przed Blueprintem 3D, a w dużej mierze go przypomina. I też jest dobra.  Jak w to się gra? Odpalamy Pictorial HD i po rozpoczęciu gry widzimy coś a’la nieboskłon, z dziesiątkami małych gwiazd. Po pierwszym dotknięciu ekranu sprawa staje się już jednak jasna – znów, podobnie jak w przywoływanym wcześniej konkurencie, obracamy w trzech wymiarach punkty na ekranie, aby utworzyły jakiś obraz. Różnica polega na tym, że tym razem gdy kręcimy gwiazdami w dobrym kierunku, to pojawiają się miedzy nimi linie. Im bliżej finalnej pozycji jesteśmy, tym linie są wyraźniejsze. Trochę gorzej działa sam mechanizm obracania (nie kręcimy „w nieskończoność” w każdym kierunku, ale jak dojdziemy do końca obrotu, to trzeba się cofnąć), ale w niczym nie przeszkadza to w zabawie – można szybko przywyknąć.  Czy warto? Jeśli spodobał się Wam Blueprint 3D (a wnioskując po miejscu w rankingu sprzedaży polskiego App Store – chyba tak), to nie ma się specjalnie nad czym zastanawiać. To podobny koncept, może odrobinę gorzej wykonany technicznie, ale tak samo bawiący. Szkoda tylko, że cena to 1.59 euro – połowa z tego byłaby bardziej odpowiednia. Ale autorzy zapowiadają dalsze aktualizacje swojego tytułu, więc liczmy na to, że z czasem pojawi się więcej plansz. Pictorial HD można nabyć tutaj. 