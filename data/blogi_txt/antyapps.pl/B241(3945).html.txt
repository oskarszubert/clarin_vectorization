14.10.2013 Jeśli znudziły się wam klasyczne kwadratowe zdjęcia na Instagramie, a nowe wideo wynalazki w stylu Vine nie są dla was, koniecznie powinniście wypróbować Squard – aplikację, która łączy w sobie elementy gry oraz fotograficznego serwisu społecznościowego. Nawet gdyby nie interesowały was społecznościowe aspekty apki, wciąż możecie skorzystać z naprawdę niezłego edytora zdjęć, który jest jej integralną częścią. Zabawę z aplikacją zaczynamy od założenia konta lub zalogowania się przez Facebook lub Google+. Niestety w moim przypadku ostatnie dwie możliwości nie zdały egzaminu. Facebook w nieskończoność pobierał dane, a logowanie przez Google+ wymagało instalacji oddzielnej społecznościowej apki, z której na co dzień nie korzystam. Pozostało mi więc założenie nowego konta, które skończyło się… nieoczekiwanym zamknięciem Squard. Na szczęście po ponownym uruchomieniu miałem już swoje konto i aplikacja nie sprawiała więcej kłopotów technicznych. Aplikacja wygląda naprawdę ładnie. Wszystkie elementy graficznie spójnie ze sobą współgrają, jednak nie ma się co dziwić, bo jeśli chodzi o układ interfejsu, wszystko wygląda podobnie jak w Instagramie. Na czym polega różnica? Otóż zanim wyświetlimy jakiekolwiek zdjęcie dodane przez innych użytkowników, będziemy je musieli najpierw… ułożyć. Obrazki pocięte są na 25 kwadratowych i pomieszanych kawałków, tworzących losowo układającą się mozaikę. Dopiero po ułożeniu będziemy mogli obejrzeć całe zdjęcie. Za wykonanie zadania otrzymamy punkty. Ich liczba zależeć będzie od tego, w jakim czasie uda nam się to zrobić. Nie zabrakło oczywiście rankingów znajdujących się przy każdym z ułożonych obrazków, zestawiających ze sobą najlepszych „układaczy”. Dodatkowo za punkty będziemy mogli pomóc sobie przy kolejnych układankach. Za ich określoną liczbę będziemy mogli automatycznie ułożyć rogi obrazka lub ramkę.  W aplikacji nie zabrakło również edytora zdjęć, który bardzo pozytywnie mnie zaskoczył, ponieważ myślałem, że twórcy skupili się jedynie na rozrywkowych aspektach swojego produktu. Dodając własną układankę możemy zmienić naprawdę wiele parametrów związanych z edycją naszego zdjęcia. Poza typowymi funkcjami, jak kontrast czy jasność, pojawiły się również rzadziej spotykane: wyostrzenie, nasycenie, a nawet korekcja czerwonych oczów czy wybielanie zębów. Pojawiły się również zestawy ramek i naklejek, które dodatkowo możemy pobrać na nasze urządzenie i ozdobić nimi zdjęcia-układanki. Za te niestety będzie już trzeba zapłacić. Oczywiście pamiętano również o filtrach, których nie mogło zabraknąć w tego typu produkcji. Muszę przyznać, że Squard pozytywnie mnie zaskoczyło. Zamiast prostej apki urozmaicającej klasyczne dodawanie zdjęć, której się spodziewałem, otrzymałem naprawdę ciekawą alternatywę dla Instagramu z wielozadaniowym edytorem zdjęć o dużych możliwościach. Obawiam się niestety, że apka mimo to nie znajdzie dużych rzeszy fanów, ponieważ rozdrabnianie się na kolejny serwis społecznościowy, na którym nie ma znajomych, nie jest niestety atrakcyjne dla użytkowników. Jeśli jednak uda wam się namówić znajomych do założenia konta na Squard, z pewnością będziecie się dobrze bawić. Apka dostępna jest również na urządzenia z systemem iOS. 