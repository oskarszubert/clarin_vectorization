13.08.2013 Dla osób często odwiedzających egzotyczne destynacje dobry mobilny konwerter walut działający w trybie offline jest niezwykle przydatnym narzędziem. Aplikacji tego rodzaju znajdziemy w AppStore i Google Play bez liku, a dziś krótko opiszę Wam moje wrażenia z korzystania z jednej z najlepszych z tego grona: XE Currency. XE Currency spełnia większość wymagań, które stawiam przed dobrym konwerterem walut. Aplikacja jest darmowa (w wersji z reklamami), bajecznie prosta w obsłudze, szybka w działaniu i umożliwia dodanie do podręcznej listy monitorowanych walut nawet do 10 pozycji, co w moim przypadku jest ilością całkowicie wystarczającą. Baza programu obejmuje wszystkie waluty świata oraz kilka metali szlachetnych. Ciekawostką jest również obecność pieniądza cyfrowego – Bitcoin. Dla każdej waluty mamy możliwość wyświetlenia szczegółowego podglądu jej historycznej wartości – wykres może obejmować okres od 1 dnia do 1 roku wstecz. Dane tego rodzaju są oczywiście dostępne jedynie w przypadku aktywnego połączenia z internetem. Sam konwerter może działać bez dostępu do sieci – w takim przypadku do obliczeń używane są kursy zapamiętane przez aplikację podczas ostatniej aktualizacji. Skoro już jesteśmy przy aktualizacji – program daje możliwość ustawienia jej częstotliwości w granicach od 1 minuty do 1 godziny, lub całkowitego jej wyłączenia.  Aplikacja działa stabilnie, jest uniwersalna oraz występuje w dwóch wersjach: darmowej oraz płatnej pozbawionej wyświetlanych u dołu ekranu treści reklamowych. XE Currency na Androida w wersji bezpłatnej. XE Currency na Androida w wersji płatnej (6,13 zł). XE Currency na iOS w wersji bezpłatnej. XE Currency na iOS w wersji płatnej (1,79 euro). 