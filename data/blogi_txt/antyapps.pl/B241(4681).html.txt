18.11.2013 Codziennie powstają setki milionów zdjęć. Dzięki powszechnej dostępności tanich smartfonów, aparatów kompaktowych i prostych w użyciu aplikacji oferujących użytkownikom pakiet efektownych filtrów próg wejścia w świat fotografii stał się minimalny. Fotografuje niemal każdy, a wielu z nas dzieli się swoimi obrazami z szerszą publicznością. Ilość serwisów, w których możemy publikować fotografie może przysporzyć sporego bólu głowy. Facebook, Instagram, Flickr, G+, 500px i wiele innych, a to przecież tylko te najpopularniejsze. W efekcie takiej obfitości usług wielu użytkowników (wśród nich ja) trzyma swoje zdjęcia w kilku lokalizacjach. Właśnie do tej grupy adresowany jest Woven – program, dzięki któremu będziemy mogli przeglądać wszystkie fotografie w jednym miejscu, niezależnie od tego czy znajdują się one na dysku komputera, w Facebookowym albumie, na Picasie, w usłudze Dropbox czy jakimkolwiek innym miejscu. Przygodę z Woven rozpoczynamy od połączenia aplikacji z serwisami, w których znajdują się nasze fotografie. Aktualna lista stron obejmuje: Facebooka, Dropboxa, Flickra, Instagram, Photobucket, Picasa/Google+, Shutterfly, SmugMug, SkyDrive, Tumblr oraz 500px. Dodatkowo, po uprzednim założeniu konta Woven mamy możliwość synchronizacji zdjęć znajdujących się na dysku twardym naszego komputera oraz na smartfonie czy tablecie. Interfejs aplikacji jest niezwykle przyjazny. Wszystkie ekrany przygotowane zostały w formie strumienia zdjęć – od użytkownika zależy czy zechce wyświetlić go w formie podziału na albumy i serwisy, czy jako ciągły strumień fotografii. Nawigacja w obrębie programu jest intuicyjna, a szybkość działania całości nie budzi żadnych zastrzeżeń.  Ciekawą opcją jest możliwość wyświetlania zdjęć z Woven na ekranie telewizora. Aplikacja współpracuje z Apple AirPlay, Samsung Smart TV oraz Orange Livebox Play. Niestety nie miałem możliwości przetestowania, jak funkcja ta sprawuje się w praktyce. 