13.01.2012 Z reguły gry wędrują w drugą stronę, ale deweloper Certain Affinity obiecuje, że na urządzeniach mobilnych wcale nie ujrzymy gorszej czy też uproszczonej wersji, a wręcz przeciwnie. Twórcy wzięli sobie uwagi graczy do serca i w niedalekiej przyszłości mamy otrzymać ulepszoną wersję gry, w którą zagramy na naszym telefonie. Nie mogę się doczekać.  Osobiście jestem wielkim fanem pirackich opowieści i przygód, więc z wersją konsolową zapoznałem się, jak tylko wyszła i uważam ją nadal za jeden ze skrywanych hitów usług sieciowych Xbox Live oraz PlayStation Network. Świetnie bawiłem się w trybie kampanii, ale również podczas rozgrywek sieciowych, bo w odróżnieniu od większości bardziej strategicznych gier Age of Booty jest bardzo dynamiczna, w końcu wszystko dzieje się w czasie rzeczywistym. W skrócie chodzi o zajmowanie na planszy kolejnych portów i zdobywanie zasobów, bo im więcej ich będziemy mieli tym potężniejszy będzie nasz statek. Oczywiście pozostali gracze mają dokładnie ten sam plan, więc teraz jest to wyścig, kto będzie pierwszy. Na szczęście jest w tym też taktyka, bo trzeba wybierać, które bitwy warto toczyć, a które odpuścić i uciec. Ważny jest również rozwój naszego statku – może iść w szybkość, uzbrojenie czy też wytrzymałość.  Age of Booty ma ukazać się na tabletach oraz telefonach z Androidem/iOSem i zawierać sporo poprawek, które zgłaszali gracze. Deweloper obiecuje, że poprawiony zostanie interfejs oraz oprawa graficzna, dodana zostanie obsługa Facebooka oraz Twitteraz oraz mikropłatności. W grze dostępna będzie osobna kampania dla pojedynczego gracza oraz tryb sieciowy pozwalający na grę nawet pomiędzy platformami. Grafika prezentuje się całkiem okazale, jak na urządzenia mobilne. Spędziłem z tym tytułem mnóstwo godzin, ale już widzę, że wrócę na wody mórz podzielonych na hexy, jak tylko Age of Booty wyjdzie. Jeśli wszystko pójdzie dobrze, to już teraz mogę tę grę polecić, szczególnie w wersji na tablety! 