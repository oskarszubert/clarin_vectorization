13.08.2012 Choć niezwykle rzadko piszę na telefonie coś dłuższego, niż maila czy komentarz, gdyż uważam, że trwa to zbyt długo i nieważne, jak idealny i czuły jest ekran, osobiście dalej preferuję fizyczną klawiaturę, to zdarza się, że muszę napisać coś dłuższego na swoim smartfonie. W takim przypadku ważne jest, aby mieć dobrą aplikację, która ułatwi nam pracę z tekstem. Dlatego w AppStore aż roi się od różnych edytorów tekstu i aplikacji do tworzenia notatek i trudno czasami wybrać coś ciekawego. Zwłaszcza, jeżeli stawia się na prostotę i funkcjonalność. Ostatnio jednak moją uwagę przykuł ciekawy produkt: enso Writer. Jest to aplikacja, która, według twórców, ma pozwolić uchwycić nam dany moment za pomocą słów, a mniej górnolotnie rzec ujmując, jest to całkiem niezły edytor tekstu. W enso Writer postawiono na prostotę i minimalizm, czyli to, co potrafię docenić. Po uruchomieniu aplikacji od razu wyświetla nam się edytor tekstu, czyli białe tło, na którym mamy pisać. Oczywiście możemy dodać tytuł wpisu, a aplikacja podlicza znaki i zdania, które piszemy. Enso Writer obsługuje również widok poziomy i w połączeniu z estetyzmem nadaje się bardzo dobrze do tworzenia dłuższych notatek. Jednak nie samymi doznaniami estetycznymi człowiek żyje i dobry edytor tekstu musi być również użyteczny.  I w tym momencie przechodzimy do menu z funkcjami aplikacji, którego nawigacja została, według mnie, bardzo dobrze rozwiązana. Po kliknięciu na środkową dolną ikonę pojawia nam się menu, w którym znajdziemy takie funkcje, jak cofanie zmian, edytor czcionki, w którym ustawimy jej kolor, rozmiar i rodzaj, a także odnośnik do udostępniania dokumentu. Dokument udostępnić możemy na kilka sposób: albo wyślemy go do Dropboxa, albo wyślemy mailowo w postaci PDF lub gołego tekstu, możemy również wysłać treść na Twittera, do Evernote czy Tumblra. Oprócz tego możemy włączyć widok HTML dokumentu a także nałożyć na niego rysunek. Co interesujące, obrazek, który stworzymy możemy zapisać w pamięci telefonu lub wysłać mailem. Czy są jakieś wady? Tak, nie możemy wejść w menu z poziomego widoku aplikacji. Łatwo też usunąć niechcący tytuł dokumentu. Dodatkowo aplikacja nie daje żadnego specjalnego widoku klawiatury ułatwiającego pisanie, co możemy znaleźć w konkurencyjnych aplikacjach. Niemniej jednak enso Wirter przypadł mi do gustu, zarówno pod względem designu jak i całkiem sporego zakresu synchronizacji z aplikacjami trzecimi. Obecnie aplikacja jest za darmo, więc warto wypróbować. Ocena: 4+ 