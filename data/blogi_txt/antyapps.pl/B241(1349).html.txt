20.01.2014 Szczerze mówiąc, planowałem pozostać w klimacie pikseli, który udzielił mi się razem z wpisem o 15:00, jednak przeglądając gierki od studia Noodle Cake, które ostatnio urzeka mnie swoimi tytułami w klimacie retro, odruchowo pobrałem Foozle. Niestety do rzeczywistości wróciłem dopiero po godzinie i już wiedziałem, że dzisiejszy „blue monday” nie skończy się dla mnie w rozpikselowanym stylu. Naprawdę dawno nie trafiłem na tak fantastyczne połączenie zręcznościówki i gry spod znaku puzzle. W przypadku Foozle dobrą zabawę zapewnią nam futrzaste, zmiennokształtne stworki i pozornie proste plansze, które nie pozwolą wam oderwać się od ekranów waszych mobilnych urządzeń. Patrząc na screeny, naprawdę trudno jest domyślić się, że gra może nas aż tak pochłonąć. Kilka kładek, czerwone i żółte kwadraty, kulki z oczami oraz gdzieniegdzie kanciaste stworki przypominające krzyżówkę kamienia z ziemniakiem. Nie dajcie się jednak zwieść pozorom. Foozle to po prostu czysta radość z rozwiązywania kolejnych zagadek i niekończący się syndrom kolejnej planszy.  Naszym zadaniem będzie usunięcie z „pola walki” czerwonych stworków, przy jednoczesnym zachowaniu na niej wszystkich Foozle w kolorze żółtym. Zaczynając rozgrywkę, potworki mają neutralne miny oraz kanciasty kształt. Nieco bardziej zawadiacki wyraz twarzy żółtych stworków pozwala nawet przypuszczać, że to właśnie one będą „tymi złymi”. Wystarczy jednak nacisnąć wybrane Foozle, żeby zorientować się, że z całą pewnością to właśnie czerwoni będą naszym przeciwnikiem. Po dotknięciu potworka, jego kształt zmienia się w puszystą kulkę. Żółte robią słodkie maślane oczy i wydają radosny dźwięk, natomiast czerwone zaczynają szczerzyć kły. I tu zaczyna się cała zabawa. Wykorzystując przeszkody znajdujące się na planszy, musimy aktywować „tryb kulki” w odpowiednich momentach u poszczególnych stworów w taki sposób, aby czerwone jak najszybciej opuściły pole gry, na którym powinny pozostać jedynie żółte stworki. Z każdą planszą gra wymagać będzie od nas coraz większej zdolności logicznego myślenia, a także zręczności, kiedy trzeba będzie zsynchronizować „toczenie się”, skakanie lub spadanie dwóch różnych Foozle.  Nie jest to może tytuł, który cechuje wybitna grafika, jednak wszystko jest na swoim miejscu, a nieskomplikowane rysunki stworków i tak mają swój wyjątkowy urok. Klimat gry dopełnia radosna muzyka i świetnie dobrane dźwięki. Niby mała rzecz, a naprawdę cieszy uszy. Twórcy gry udostępnili nam dwa różne światy, na które przypada po 25 różnych plansz. Dodatkowo możemy również dokupić kolejne 25 poziomów. Koszt takiej inwestycji wynosi nieco ponad 3 złote i jeśli tylko dacie się wciągnąć w ratowanie Foozle, to z pewnością nie będzie wam szkoda wydać tej kwoty.  Trudno napisać cokolwiek więcej o Foozle. Jest to pozornie prosta gra, jednak jeśli zdecydujecie się ją pobrać, już po pierwszych poziomach zrozumiecie, jak bardzo potrafi wciągnąć i urzec swoim klimatem. Syndrom jeszcze jednej planszy znowu zdobył u mnie nową definicję. Jak dla mnie – pozycja obowiązkowa dla wszystkich użytkowników Androida oraz systemu iOS. 