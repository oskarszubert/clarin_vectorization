23.04.2013 Kolejna fantastyczna aplikacja skierowana dla najmłodszych i pozwalająca łączyć przyjemne z pożytecznym. Jest zabawa, jest rysowanie na kartce, jest mazanie palcem po ekranie — a wszystko to w służbie nauki literek, z których każda poparta jest przykładem! Całość zamknięta w prostej, estetycznej aplikacji, która niedawno zadebiutowała w AppStorze — DRAWNIMAL. Sprawa jest prosta: do dyspozycji mamy cały alfabet, ilustrowany zwierzątkami. Dzieciaki poznają kształt liter, nazwy głosek które ilustrują, a przy okazji mogą przećwiczyć się w rysunkach domalowując elementy które nie zmieściły się na ekranie tabletu oraz smartfona — oczywiście widząc wcześniej jak mają wyglądać. Klikając raz jeszcze w ekran, nasze zoo wydaje charakterystyczne dla swojego gatunku dźwięki :)  Cała aplikacja jest niezwykle prosta w obsłudze, a ponadto cechuje ją skrajny minimalizm. Zwierzaki pozbawione są szczegółów, to raczej proste wektorowe rysunki, którym dzieci mogą dodać kolorytu i charakteru przedłużając ich byt na prawdziwą kartkę papieru. Problemem może być tylko skala, która przy 10″ iPadach wymaga sporego rozmiaru kartek — takiego problemu jednak nie uświadczą ci, którzy odpalą DRAWNIMAL na mniejszym ekranie innych sprzętów z iOS. Aplikacja dostępna jest za darmo w AppStorze — jednak nie łudźcie się, że to jej pełna wersja. Znajdziecie tam jedynie trzy literki — za odblokowanie pozostałych przyjdzie zapłacić 1,99$. Czy warto? Aplikacja jest na tyle prosta w obsłudze, miła dla oka i urocza, że… zdecydowanie tak! Jeżeli nie jesteście przekonani, sprawdźcie jak się sprawy mają przy dostępnych bez opłat materiałach i sami oceńcie. 