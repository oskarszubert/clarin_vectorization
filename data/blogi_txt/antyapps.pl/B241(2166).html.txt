26.11.2013 Aplikacje do edycji ekranu blokady w Windows Phone 8 wielokrotnie gościły na łamach AntyApps. Jest to jedna z ważniejszych zmian jakie przyniósł ze sobą ten system. Dzięki nim możemy w dużym stopniu spersonalizować treści które będą widoczne na telefonie, zaraz po jego odblokowaniu. Niestety większość aplikacji posiada bardzo ograniczony zestaw funkcji, a my nie możemy ich ze sobą mieszać. Z rozwiązaniem przychodzi Lockmix. Lockmix to prawdziwy kombajn. Poza sporą listą widgetów o której za chwilę, pozwala nam na zmianę ich wielkości na ekranie blokady, dowolne rozmieszczenie, a także przypięcie jako kafelki do ekranu start. W jednej aplikacji zgromadzono prawie wszystko co do tej pory oferowały inne pomniejsze programy. Dodatki podzielono na 4 grupy. Nas będą interesowały tylko 2 pierwsze, za to najliczniejsze. Pozostałe dotyczą regionalnych widgetów. Na wstępie powinniśmy ustalić skąd będzie brana tapeta na ekran blokady. Wybierać możemy spośród codziennych grafik binga, obrazków w naszej galerii (z możliwością automatycznej zmiany) oraz palety kolorów. Z poziomu listy mamy dostęp do podglądu zmian przesuwając palec od lewej do prawej. Także po wprowadzeniu każdej zmiany ujrzymy jak będzie się prezentowała na ekranie.  Czas jednak przejść do gwoździa programu, czyli listy widgetów. Na chwilę obecną liczy sobie 14 dodatków. Od tak trywialnych jak cytaty na każdy dzień, po przydatne notatki, pogodę, fragmenty map czy też wiadomości. Jak już wspomniałem większość z nich możemy w dużym stopniu edytować, zmieniając ich wielkość, wygląd czy też wyświetlane dane. Opcji personalizacji jest naprawdę wiele. Nie wszystkie dodatki działają dobrze w naszym kraju, ale wraz z aktualizacjami autor to poprawia. Interfejs nie zachwyca. Nie sprawia większych problemów, choć część opcji jest zbyt mocno ukryta. Radzę wszystko dobrze przejrzeć, aby odkryć wszystkie możliwości programu. Do wyglądu widgetów nie mam zastrzeżeń, w dużej mierze wyglądają bardzo dobrze, tak jak i kafelki, dzięki czemu możemy stworzyć kompozycję nie tylko praktyczną ale i ładną. Lockmix dostępny jest w wersji darmowej. Posiada jednak system mikropłatności. Edycja podstawowa zawiera tylko część widgetów, za pozostałe musimy zapłacić. Na szczęście autor dał nam możliwość przetestowania ich przed zakupem. Ciekawa metoda dystrybucji. Aplikację polecam każdemu posiadaczowi Windows Phone 8, dzięki niej wasz ekran blokady stanie się bogatym źródłem informacji. 