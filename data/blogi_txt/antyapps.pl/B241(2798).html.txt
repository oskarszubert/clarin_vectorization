01.08.2013 Mimo że obrazki z tandetnie nakładanymi na nie napisami to internetowa codzienność, sam poruszam się po takich częściach sieci, gdzie nieczęsto mam z nimi styczność. Ale doskonale zdaję sobie sprawę, że jestem w mniejszości, dlatego istnieje spora szansa, że kogoś z Was może zainteresować nowe podejście do „społeczności”. Yarrly to serwis, w którym udostępniamy grafiki składające się z dwóch zdjęć, na które nakładamy napisy. A co później? Później, jeśli komuś wpadnie w oko nasza praca, możemy liczyć na „odzew”, co w tym wypadku oznacza „przedłużenie” naszej grafiki o kolejne dwa slajdy. W tym celu wystarczy kliknąć na odpowiedź i zadecydować, czy chcemy wykonać remiks (tj. skorzystać z tych samych grafik i dodać własne napisy) czy zaskoczyć czymś zupełnie nowym (tu, analogicznie, własne napisy oraz grafiki). Oczywiście sami również możemy dokładać się do istniejących tam produkcji. Wystarczy kliknąć na ikonę z lunetą, którą umiejscowiono przy lewej dolnej krawędzi.  Sama edycja jest banalnie prosta i z pewnością nie zaskoczy nikogo, kto choć raz miał styczność z aplikacjami do umieszczania kilku zdjęć w jednym pliku. Po kliknięciu na ramkę wybieramy, czy importujemy fotografię z galerii czy wykonamy ją „na gorąco”. Następnie chwila na kadrowanie, dalej zaś wystarczy kliknąć w puste pole tekstowe i wklepać własną mądrość — lub nie, to żaden obowiązek, raczej opcja — czasem samo zdjęcie powie nam więcej niż tysiąc słów. I koniec, wystarczy podzielić się naszą twórczością ze światem. Anonimowo, bez zbędnych komplikacji — to właśnie Yarrly. Same możliwości aplikacji nie są specjalnie rozbudowane, ale to nie ona ma być siłą napędową serwisu, a jego użytkownicy — kultura, poczucie humoru i chęć dialogu. Przeglądając najpopularniejsze zestawy w portalu nie uśmiechnąłem się ani razu, ale cóż — nie od dziś wiadomo, że nie mam poczucia humoru, dlatego prawdopodobnie nie powinienem być w tej sprawie wyrocznią. Yarrly to nie jest żaden rewolucyjny pomysł, ale jakaś baza użytkowników istnieje, skoro pojawiają się świeże posty. Czy się przyjmie na większą skalę? Mam wątpliwości, ale jeśli lubicie wstawiać do sieci obrazki ze śmiesznymi podpisami, to macie do tego kolejną dedykowaną platformę, do tego ze świetną, prostą i bezproblemową obsługą z poziomu mobilnego — choć póki co dostępną jedynie na Androida, co trochę zawęża grono ewentualnych odbiorców. Yarrly dostępne jest w Google Play za darmo. 