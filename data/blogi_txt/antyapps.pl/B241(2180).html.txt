16.12.2013 Jeżeli nazwy takie jak 9GAG, Damn! LOL, iFunny czy MemeCenter nie są Ci obce, to istnieje spore prawdopodobieństwo, że opisywana dziś aplikacja ma szansę dłużej zagościć w pamięci Waszych smartfonów oraz tabletów z Androidem na pokładzie. Przeglądanie wszystkich tych serwisów w wydaniu mobilnym jeszcze nigdy nie było takie proste! Zadaniem programu jest jak najbardziej umilić / ułatwić dostęp do listy, obecnie, sześciu popularnych serwisów gromadzących zabawne obrazki i wszelkiego rodzaju memy. Oprócz wymienionych we wstępie, znajdziemy tam również IMGur oraz LOL Happens — ale jak obiecują twórcy, to dopiero początek rozwoju projektu i w najbliższej przyszłości możemy spodziewać się kolejnych usług, które będziemy mogli przejrzeć z poziomu LolReadera. No dobrze, wiemy jakie jest założenie programu, a jak całość sprawdza się w praktyce? Naprawdę przyzwoicie. Sama aplikacja nie jest przeładowana opcjami, to najprostsza w swej formie przeglądarka, za pośrednictwem której w jednej z dwóch form (nieskończenie długa lista lub przewijane w prawą stronę) zapoznajemy się z wybranymi źródłami. Widoki przełączamy na górnej belce, tam zresztą znalazł się również przycisk odpowiedzialny za ich odświeżenie. Sama lista wpisów niczym specjalnie nie zaskakuje — oprócz obrazków które zajmują lwią jej część, znalazło się jeszcze tylko miejsca dla opisów — jeśli te, oczywiście, są dostępne. Pod każdym z nich umiejscowione są trzy ikonki, odpowiadające kolejno za: zapisanie grafiki w pamięci naszego urządzenia, otwarcie jej w domyślnej przeglądarce lub udostępnieniu ich za pomocą jednej z zainstalowanych aplikacji. Prosto, minimalistycznie i bez żadnych większych problemów. W programie, tuż pod listą dostępnych serwisów, znalazło się także miejsce, z którego możemy poprosić by dodano zasugerowaną przez nas witrynę. Jeżeli uważacie, że wkradły się jakieś braki które warto byłoby załatać — śmiało, to dosłownie kwestia kilku sekund. Cały projekt jest na tyle młody (a może z założenia, po prostu, niewielki?) że próżno szukać w nim nawet jakichkolwiek opcji. Sam nie należę do grona obsługiwanych przez LolReader serwisów, dlatego też sam podziękuję — ale jeżeli Wy wręcz przeciwnie, zaglądacie do nich z chęcią, to z pewnością ucieszy Was, że teraz nie będziecie musieli do każdego z nich instalować osobnej aplikacji, a wszystko nadal będzie pod ręką. LolReader jest darmowy i można go pobrać w Google Play — w zamian tuż przy dolnej krawędzi ekranu nieustannie będzie Wam towarzyszyć niewielkich rozmiarów reklama. 