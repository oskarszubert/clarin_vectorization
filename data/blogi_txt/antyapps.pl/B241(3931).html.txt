14.06.2013 Różnego rodzaju testy i quizy to w AppStore całkiem popularna kategoria programów. Ciekawą podkategorią wśród tego rodzaju aplikacji wydaje się licznie reprezentowana grupa testów na inteligencję. IQ Test, który jest bohaterem dzisiejszego wpisu przyciągnął moją uwagę starannością wykonania i przemyślanym interfejsem. Czy w parze z atrakcyjną prezencją idzie warta poznania zawartość? Zadaniem IQ Test jest sprawdzenie poziomu inteligencji użytkownika. Podczas 39 pytań o rosnącym poziomie trudności będziemy uzupełniać braki w obrazkach oraz porządkować kolejność tychże. Efektem naszych odpowiedzi będzie cyfrowy certyfikat (potwierdzający poziom naszej inteligencji), którym będziemy mogli się pochwalić (albo i nie) przed znajomymi. Aplikacja zwróciła moją uwagę minimalistyczną i bardzo starannie zaprojektowaną oprawą. Podczas rozwiązywania przygotowanych przez twórców łamigłówek nic nie będzie rozpraszało naszej uwagi. Testy podane są na biało-szarym tle pozbawionym wszelkich ozdobników, a z głośników poza symbolicznymi dźwiękami towarzyszącymi naszym wyborom nie dobiegają żadne odgłosy. Należy pamiętać, że wiarygodność wszystkich testów tego typu, znajdujących się na stronach www, czy w formie popularnych ostatnio aplikacji jest mocno kontrowersyjna. Prawdziwe, aktualne i dobrze skalibrowane dla badanej populacji testy IQ nigdy nie są publikowane w ogólnodostępnych mediach. Testy dostępne z poziomu programów i stron internetowych są najczęściej wersjami przestarzałymi, które straciły już swoją aktualność. Aplikacje takie jak IQ Test należy traktować więc bardziej jako formę rozrywki, niż poważny sprawdzian swojego poziomu IQ. IQ Test dostępny jest w AppStore w wersji uniwersalnej. Koszt aplikacji wynosi 2,69 euro. 