22.07.2013 Ukazujący się od 1921 roku, jedyny ogólnopolski dziennik sportowy od 3 dni dostępny jest, poza kioskami i salonikami prasowymi, również w AppStore i Google Play. Axel Springer Polska, czyli wydawca PS postanowił zawalczyć o nową platformę wydawniczą dla swojego tytułu. Szkoda, że uczynił to w stylu najgorszym z możliwych. Każdy, kto kiedykolwiek zetknął się z plikami w formacie pdf na tablecie lub smartfonie będzie wiedział co mam na myśli. O ile format ten dobrze sprawdza się na dużym ekranie komputera, to w przypadku znacznie mniejszej powierzchni roboczej zawodzi na całej linii. Przekonało się już o tym wielu wydawców przecierających szlaki czasopism przeznaczonych na urządzenia wyposażone w ekran dotykowy. Ciągłe powiększanie i przesuwanie treści widocznej na wyświetlaczu, irytująco długi czas wczytywania informacji – to najważniejsze, ale nie jedyne z powodów całkowitej porażki tej formy cyfrowych magazynów. I o ile jeszcze rok temu można było na taką formę prezentacji treści przymknąć oko – wszak wydawcy dopiero poznawali całkowicie nowy rynek, to dziś taki sposób wydania nie jest usprawiedliwiony w żaden sposób. Dlatego też na Przeglądzie Sportowym nie zamierzam zostawić suchej nitki.  Pobierając aplikację z AppStore dostajemy prosty w obsłudze program umożliwiający zakup i pobranie Przeglądu Sportowego na iPada. Procedura jest nieskomplikowana i nie różni się od tej stosowanej w przypadku podobnych aplikacji. Wystarczy zaledwie kilkadziesiąt sekund by cieszyć się najnowszym wydaniem dziennika.  Moja radość była niestety krótka. Wspomniany wyżej format pdf skutecznie psuje wszystkie pozytywne wrażenia płynące z lektury. Nawigacja po PS jest niewygodna, strony doczytują się wolno, odczuwalny jest brak jakichkolwiek materiałów multimedialnych. Ogromne możliwości współczesnych tabletów są w związku z tym zupełnie niewykorzystane. A to naprawdę da się zrobić, o czym świadczy chociażby świetne, cyfrowe wydanie dziennika Puls Biznesu. Trudno mi znaleźć jakiekolwiek zalety Przeglądu Sportowego w wydaniu mobilnym. Wszystko psuje zastosowanie nieszczęsnego pdf. Dziennik dostępny jest w systemie prenumeraty, której pierwszy, próbny tydzień jest darmowy:  1 tydzień: 1,79 euro, 1 miesiąc: 6,99 euro, 3 miesiące: 18,99 euro, 12 miesięcy: 69,99 euro.  Przegląd Sportowy w wydaniu pdf znajdziecie również w Google Play. PS. Przed upływem końca bezpłatnej tygodniowej subskrypcji nie zapomnijcie (o ile oczywiście nie zdecydujecie się na jej kontynuację) ręcznie jej anulować. Jeżeli tego nie zrobicie będzie ona co tydzień automatycznie przedłużana, a z Waszego konta zostanie pobrana odpowiednia kwota. 