19.06.2012 W dzisiejszym odcinku androidowych aplikacji, które mogą być przydatne, będzie zestaw związany z burzami! Dwie proste, przyjemne i polskiej produkcji aplikacje – kalkulator odległości burzy i monitor burz. Szczególnie przydatne, kiedy panicznie boimy się burzy albo wręcz przeciwnie – na nią polujemy. Właściwie obie aplikacje służą do tego samego – do określenia w jakiej odległości od nas jest burza. Tylko, że jedna z nich wykonuje za nas proste obliczenia i działa dość „manualnie”, natomiast druga to przeglądarka informacji odnośnie burz na centralnej części kontynentu. Kalkulator odległości pozwala na sprawdzenie mniej-więcej w jakiej odległości znajduje się burza od miejsca, w którym jesteśmy. Lokalizuje nas za pomocą GPS, a my – ręcznie klikamy w momencie kiedy zobaczymy, a potem kiedy usłyszymy wyładowanie. Następnie kalkulator wykonuje za nas parę prostych działań i otrzymujemy przybliżoną informację o tym, gdzie może znajdować się burza. Monitor burz to program, w którym pojawiają się informacje z centrum burz Siemensa. Na mapie kolorami oznaczone są czasy wyładowań, więc możemy ustalić gdzie była, i gdzie zmierza. Kraje, w których działa to prawie cała Europa północno-środkowa, bo informacje o burzach sprawdzimy będąc w Polsce, Wielkiej Brytanii, Niemczech, Szwajcarii, oraz w krajach Beneluxu (Belgia, Holandia, Luksemburg). Obie aplikacje – kalkulator odległości i monitor burz – są dostępne zupełnie za darmo w Google Play. Czy warto? Monitor burz zdecydowanie warto – szczególnie, że teraz jest taki lekko burzowy etap. Dodatkowo aplikacja jest fajna, jeśli jedziemy gdzieś, gdzie burze pojawiają się stosunkowo często i gęsto, więc będziemy dobrze poinformowani. Plus ta cena (a właściwie jej brak) zachęcają do spróbowania. 