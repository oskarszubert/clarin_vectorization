14.05.2012 Znajomość języków obcych jest w dzisiejszych czasach jedną z priorytetowych umiejętności. Dookoła wciąż docierają do nas komunikaty nadane przy pomocy obcej mowy, szczególnie języka angielskiego, który z tego powodu po prostu trzeba znać. Chociażby na poziomie podstawowym. A co pomaga połączyć przyjemne z pożytecznym w przypadku nauki języka obcego? Oglądanie filmów z napisami? Tak, to też. Przede wszystkim jednak słuchanie muzyki, bo na to czas znajdzie się zawsze. TuneWiki jest kiepskim odtwarzaczem muzyki. Wróć. TuneWiki jest dobrym odtwarzaczem muzyki, ale w porównaniu do konkurencji wygląda kiepsko. Nie ma w sobie nic nadzwyczajnego. Jego killer feature to właśnie wyświetlanie słów piosenek, przez co zmienia moim zdaniem swoją grupę docelową. Dla mnie jest to tylko i wyłącznie aplikacja do nauki języka angielskiego na podstawie utworów muzycznych.  Program skanuje naszą bibliotekę muzyczną jak każdy inny tego typu. Rozpoznaje automatycznie metadane plików i buduje na ich podstawie bazę posegregowaną po albumach, artystach. Standard. Sam program nie dostarcza żadnej muzyki, jedynie przeskanowuje swoją bazę tekstów piosenek w poszukiwaniu odpowiadających utworom zgromadzonym na naszym odtwarzaczu. Z tego powodu metadane plików muszą być oficjalne, bez żadnych wstawek typu adres trackera torrenta :) Aplikacja rzeczywiście z tekstami radzi sobie doskonale. Twórcy nie kłamią. Podświetlany fragment to zawsze ten, który jest obecnie odtwarzany. W program wbudowano także funkcję odsłuchu internetowych stacji radiowych – tutaj teksty również dobrze się dopasowują – o ile metadane utworu są zapisane poprawnie, a sama piosenka jest odtwarzana od początku. Ogólnie rzecz biorąc jest to całkiem niezła aplikacja, dzięki której możemy zwiększyć swój codzienny kontakt z językiem obcym. Dowolnym, bo TuneWiki to nie tylko teksty piosenek anglojęzycznych. W bazie znajdują się nawet polskie teksty – chociażby Fokusa. Zachęcam do zapoznania się z programem. Jest dostępny do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 