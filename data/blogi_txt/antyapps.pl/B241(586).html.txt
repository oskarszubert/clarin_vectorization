18.10.2013 Na Androidzie uszyły właśnie testy beta aplikacji kalendarza opracowanej przez twórców popularnej listy zadań Any.do, znanej z dość niekonwencjonalnych rozwiązań. Miałem okazję przyjrzeć się wersji testowej i dogłębnie ją sprawdzić pod kątem przydatności oraz intuicyjności obsługi. Okazuje się, że wkrótce możemy zupełnie zapomnieć o innych aplikacjach kalendarza w naszym smartfonie. Do tej pory z aplikacji Cal mogli korzystać jedynie użytkownicy iOS. Teraz twórcy wreszcie rozpoczęli prace nad wydaniem programu w Google Play. Uruchomione test beta mają oczywiście na celu pozbycie się błędów i niedociągnięć. Tych póki co nie brakuje i kalendarz lubi się zawieszać oraz sprawiać kłopoty. Niemniej już teraz widać, że zanosi się na świetną aplikację do zarządzania zadaniami i terminami.   Podobnie, jak Any.do, Cal został zaprojektowany w sposób dość nietuzinkowy i odbiegający od przyjętych schematów. Czy to źle? Cóż, praktyka pokazuje, że często najprostsze rozwiązania są najlepsze, ale w tym wypadku twórcy stanęli na wysokości zadania i przygotowując nowy interfejs zadbali o to, by był on możliwie najbardziej przystępny. Moim zdaniem nie obejdzie się bez krótkiego procesu wdrażania, ale gdy już będziemy mieli to za sobą, przekonamy się o intuicyjności interfejsu Cal.   Po uruchomieniu programu zobaczymy poziomy pasek z bieżącym tygodniem. W dowolnej chwili możemy go rozwinąć, by uzyskać dostęp do widoku miesiąca. Tuż pod paskiem umieszczono listę zadań do zrobienia danego dnia. Tutaj również są umieszczane informacje o urodzinach naszych znajomych, które program potrafi pobierać z Facebooka. Między poszczególnymi dniami możemy się przełączać za pomocą przeciągnięć palca. Pod każdym umieszczono losową grafikę. W ustawieniach możemy określić, o jakiej tematyce zdjęcia będą się nam pojawiały w kalendarzu. To bardzo miły akcent. Program integruje się z listą zadań Any.do, a także kalendarzem Google, a więc jeżeli korzystamy z jednego z tych rozwiązań, przy pierwszym uruchomieniu na pewno zobaczymy już jakieś pierwsze terminy. Jest to bardzo praktyczne, bo nie musimy skakać po różnych aplikacjach, aby efektywnie zarządzać swoim czasem. Dodawanie nowych terminów jest póki co dość okrojone, bo nie możemy m.in. wskazywać czynności powtarzających się regularnie, choć miłym akcentem jest tutaj na pewno wsparcie dla geolokalizacji, co pozwala lepiej opisać każdą z pozycji.   Cal będzie najprawdopodobniej jednym z najciekawszych tego typu rozwiązań na Androidzie. Wersja beta zapowiada się niezwykle ciekawie, a to dopiero początek tego, co mają do zaoferowania twórcy. Jeżeli macie ochotę samodzielnie przetestować aplikację, należy zapisać się do społeczności na Google+, a następnie do programu beta w Google Play. Ostrzegam jednak, że program ciągle jest niestabilny. 