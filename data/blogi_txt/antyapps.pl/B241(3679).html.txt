13.12.2013 Mimo wciąż pojawiających się, coraz to nowszych serwisów społecznościowych oferujących publikowanie filmików lub dźwięków, kwadratowe zdjęcia wciąż mają się dobrze. Jednym Instagram się nudzi, drudzy dopiero go odkrywają i w ten sposób niestrudzeni twórcy aplikacji do modyfikowania zdjęć mogą spać spokojnie wiedząc, że mają cel w wymyślaniu coraz to nowych filtrów czy ramek. Dziś aplikacja, która pozwoli nam wyciąć w zdjęciu wybrany kształt. Nie jest to może nic wyjątkowego, jednak widząc radość w komentarzach na Google Play wiem, że takie apki też są potrzebne. Menu główne jest bardzo proste. Składa się z dwóch ikonek odpowiedzialnych za dodawanie zdjęć do edycji (możemy zrobić nowe lub wybrać zapisane wcześniej w galerii) oraz trzech ikonek serwisów społecznościowych, które zaprowadzą nas do profili aplikacji Shape’d na Facebooku, Instagramie oraz Twitterze. Wiedząc już, jakie zdjęcie chcemy modyfikować, przechodzimy do trybu edycji. Zdjęcie możemy dowolnie wykadrować rozszerzając lub zwężając żółty prostokąt wskazujący obszar, na którym będziemy działać później. Do wyboru mamy skalę 1:1, czyli standardowy instagramowy kwadrat lub opcję „free”, która pozwala nam dowolnie określić szerokość i wysokość obrazu.  Jak sama nazwa aplikacji wskazuje, nadrzędna funkcja aplikacji wiązać się będzie z kształtami. Będziemy mogli stworzyć kompozycje przypominające nałożenie wycinanki na naszą fotografię. Do naszej dyspozycji będą trzy kategorie kształtów: zwierzęta, figury oraz ornamenty. Wybór nie jest może zbyt imponujący, jednak przy odrobinie kreatywności z pewnością uda wam się stworzyć kilka ciekawych instagramów, które wyróżnią się na tle tych, które publikowaliście na swoich profilach do tej pory. Poza kolorem tła, w którym „wycinamy” fragment naszego zdjęcia, możemy również ustawić jego przezroczystość. Istnieje także możliwość odwrócenia obrazu z zamalowaną powierzchnią na zasadzie negatywu. Wtedy „wycięty” wcześniej obszar staje się czymś w rodzaju stempla na naszym zdjęciu. Apka umożliwia także tworzenie wycinanek w kształcie napisów.  Szczerze mówiąc, Shape’d to kolejny gadżet dla instagramowych maniaków, którym nigdy nie jest dość nowych aplikacji umożliwiających stworzenie kilku oryginalnych, wyróżniających się zdjęć. Jeśli dzielenie się ze światem niemal wszystkimi momentami swojego życia, podanymi w formie kwadratowych fotek ozdobionych najróżniejszymi filtrami i wyszukanymi ramkami, nie jest waszą bajką, ta apka po prostu nie sprawdzi się w waszym przypadku. 