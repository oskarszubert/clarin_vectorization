14.05.2012 Ponad miesiąc temu recenzowaliśmy komunikator Gadu. Aplikacja choć bardzo obiecująca musiała zniknąć z Marketplace. Ponoć na prośbę samego Gadu Gadu. Autor nie porzucił jednak projektu, intensywnie przystąpił do prac, usunięcia elementów spornych i tak oto zrodziły się Pogaduszki. Nie poprzestał jednak na zmianie samej nazwy. Po pierwsze poprawiono błędy z poprzedniej edycji. Program lepiej zapamiętuje ostatnie rozmowy, a co najważniejsze nie potrzebuje podpinać się pod odtwarzacz muzyki aby powiadamiać nas o nowych wiadomościach. Choć opcja powiadomień push działa tylko przy wyborze serwera autora (o tym dalej) to funkcjonuje znakomicie. Na wysokim poziomie pozostała oprawa graficzna. Pogaduszki są naprawdę ładne i przyjemne w obcowaniu.  Największą zmianą jest jednak dodanie komunikacji poprzez serwer autora. Jak czytamy w opisie: W komunikacji aplikacji pośredniczy mój prywatny serwer, po to by zrealizować powiadomienia push i dostępność po zamknięciu aplikacji. Żadne dane logowania oraz rozmowy nie są zapisywane na trwałe. W opcjach możesz wyłączyć komunikację z serwerem Pogaduszków, jednakże wtedy powiadomienia push nie będą dostępne oraz zostaniesz wylogowany po wyjściu z aplikacji. Nie gwarantuję ponadto, że serwer będzie cały czas dostępny – w przypadku braku możliwości połączenia aplikacja połączy się bezpośrednio z serwerami Gadu-Gadu. Dla wielu może być to spora bariera. Wybierając opcję bezpieczniejszą, czyli przy wykorzystaniu oryginalnych serwerów, tracimy bardzo ważną funkcjonalność. Dodatkowo komentarze pełne są opinii o braku importu listy kontaktu, skasowaniu obecnej listy, problemach w połączeniu z serwerem. Ciężko określić na ile to wina aplikacji, a na ile samych użytkowników. Ja testując program nie uświadczyłem żadnych problemów. Bez wątpienia autorowi należą się wielkie brawa za wydanie tej aplikacji. Pomimo przeciwności losu pracuje nad projektem i rozwija go. Pytanie co stanie się z aplikacją w momencie premiery oficjalnego klienta. Dodatkowo, jak już informowaliśmy IM+ również pracuje nad wprowadzeniem obsługi GG do swego komunikatora. Obecnie jednak Pogaduszki są bezkonkurencyjne. Aplikację możecie pobrać za darmo stąd. Ocena: 5- 