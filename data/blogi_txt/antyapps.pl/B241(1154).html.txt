04.07.2012 Real Animals HD jest według opisu zamieszczonego przez producenta aplikacją, którą zaliczyć powinniśmy do kategorii programów edukacyjnych dla dzieci. Cóż, nie znajduje się w grupie docelowej produktu, więc mogę się mylić, ale moim zdaniem program jest jedną wielką pomyłką. Dodam w tym miejscu, że pomyłka ta jest dosyć kosztowna, kosztuje bowiem prawie 4 Euro. Real Animals HD oferuje użytkownikowi trzy tryby „zabawy”. Pierwszy, o wiele mówiącej nazwie „Zoo” pozwala wcielić się w kreatora własnego ogrodu zoologicznego. Za pośrednictwem dotykowego ekranu stajemy się stwórcą – pod naszymi palcami pojawiają się losowo wybrane modele zwierząt od żółwia po słonia. Drugi tryb, nazwany tutaj „World” ukazuje nam kulę ziemską wraz z naniesionymi na nią zwierzakami – tryb ten pozwala więc zorientować się w jakich rejonach świata występują poszczególne gatunki. Ostatnią możliwością oferowaną przez program jest „Safari Viewer”, który pozwala oglądać zwierzaki w ich naturalnym środowisku.  Choć powyższy opis może budzić pewne nadzieje, co do walorów edukacyjnych aplikacji, wizję tą psuje chwila obcowania z Real Animals HD. Wykonanie programu stoi na bardzo słabym poziomie. Modele zwierząt, będące newralgicznym elementem aplikacji prezentują się słabo. Są kanciaste, a ich animacja pozostawia sporo do życzenia. Zwierzaków dostępnych dla użytkownika jest również bardzo mało. Autorzy aplikacji, chcąc zapewne urozmaicić czas z nią spędzony zaimplementowali w niej pokraczne piruety, które zwierzęta mogą wykonać na życzenie użytkownika. Real Animals HD nie bawi i nie uczy. Brakuje możliwości większej ingerencji w wydarzenia dziejące się na ekranie, a nader skromna liczba zwierząt stawia pod wielkim znakiem zapytania jakiekolwiek walory edukacyjne. Nie polecam. Ocena: 2 