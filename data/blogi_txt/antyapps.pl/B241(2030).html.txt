30.01.2012 Choć sama usługa istnieje na rynku od dłuższego czasu, dopiero niedawno dostępna jest w naszym kraju. Za jej abonament można płacić złotówkami, a w bazie utworów coraz częściej widnieją polscy wykonawcy. Dlatego zapewne wielu ucieszy fakt, iż Deezer posiada swoją aplikację także na Windows Phone.  Po uruchomieniu programu mamy możliwość zalogowania się na nasze konto lub też stworzenie nowego. Dzięki temu otrzymujemy dostęp do swojej muzyki oraz całej bazy Deezera. Poza muzyką dostępną w formie pojedynczych utworów i albumów, mamy również dostęp do kanałów radiowych oraz funkcji smartradio. Oczywiście wszystko w formie online. Tych którzy cenią sobie mobilność, ucieszy zapewne opcja offline. Wycisza ona wszelkie funkcje wymagające połączenia z internetem, zarazem daje dostęp do odsłuchania albumów pobranych offline. Tak, Deezer pozwala na ich pobieranie, ogranicza nas tylko ilość wolnej pamięci (którą możemy monitorować z poziomu aplikacji). Niestety nie ma możliwości pobierania pojedynczych utworów, a jedynie całych albumów. Pozytywny efekt psuje jednak jeden fakt. Deezer nie pozwala nam słuchać muzyki podczas użytkowania telefonu. Jest to o tyle niezrozumiałe, że całość współpracuje z Zune, uzupełniając historię ostatnio odtwarzanych utworów (brakuje możliwości wyłączenia tej opcji). Tak więc albo tkwisz w aplikacji i słuchasz swoich albumów, albo z niej wychodzi i z muzyki nici. Deklasuje to Deezera w wielu sytuacjach. Chcesz posłuchać muzyki przeglądając Marketplace? Zapomnij. Dostałeś podczas słuchania sms i chcesz przeczytać/odpisać? Ok, ale muzyka poczeka aż wrócisz. Deezer to przede wszystkim świetna usługa. Za niewielkie pieniądze, możemy otrzymać dostęp do pokaźnego zasobu legalnej muzyki. Niestety, jeden prosty błąd deklasuję obecną wersję aplikacji na Windows Phone jako coś użytecznego. Ocena: 2+ 