12.10.2012 Pamiętam jak w erze przedinternetowej gdy brakowało nam w życiu humoru, kupowało się w kioskach książeczki z dowcipami na każdą okazję. Ich jakość często była wątpliwa, ale miały swój urok. Później nadszedł czas, kiedy dziesiątki takich żartów czytywało się na stronach internetowych, a teraz — skoro już tak często mówimy o erze post-pc, wystarczy mieć odpowiednią aplikację zainstalowaną na smartfonie czy tablecie. Kawały, bo tak się właśnie nazywa, jest bazą kilkuset żartów podzielonych na ponad sto kategorii. Klikając w każdą z nich otrzymujemy zestaw dowcipów, między którymi nawigujemy gestami przesunięcia palca w prawo/lewo, lub klikając na odpowiednią ikonkę w przyborniku na dole ekranu. Jeżeli któraś z propozycji bardzo nam się spodobała, zawsze możemy ją oznaczyć gwiazdką, dodając tym samym do ulubionych. Później wszystkie najlepsze, w naszym mniemaniu, żarty możemy przeglądać jeden po drugim! Istnieje także możliwość podzielenia się dowcipem ze znajomymi dzięki przyciskowi udostępnij. Wówczas możemy posłać je do serwisów społecznościowych czy bezpośrednio na wskazany adres e-mail. Myślę, że ciekawą opcją byłaby również opcja przeglądania cytatów losowo, bo po kilkunastu żartach o blondynkach pod rząd już chyba żaden następny nie będzie śmieszny.  Obecnie taka możliwość jest jedynie dla widżetu — na którym po kliknięciu pojawia się kolejny kawał. Nie chcę oceniać wartości merytorycznej dowcipów, bo te, mimo że różnorodne, na pewno nie trafią w poczucie humoru wszystkich. Warto jednak sprawdzić, może znajdziecie tam jakieś perełki których wcześniej nigdzie nie słyszeliście? Aplikacja dostępna jest za darmo na platformie Google Play. 