01.02.2012 Mam wrażenie, że na naprawdę fenomenalnie wyglądających grach na iOSie ciąży jakaś klątwa. Wygląda to tak, jakby twórcy bali się, że gracze przytłoczeni samą grafiką zagubią się w rozgrywce, więc ta zostaje uproszczona do granic możliwości. To kolejny po Infinity Blade tytuł, który ma świetne otwarcie, ale z czasem zapał przechodzi.  Podstawowa rozgrywka to walka z oprychami w miejscówkach znanych z Arkham City, która polega na czymś zbliżonym do pojedynku na miecze w Infinity Blade. Unikamy ciosów przeciwnika (stuknięcie w ekran), wykonujemy własne uderzenia (kombinacje przesunięć palcem) oraz od czasu do czasu możemy sparować atak wroga i go przy okazji ogłuszyć. Zasadniczo kolejne misje to po prostu więcej zbirów do pokonania, z którymi walczymy niestety pojedynczo, więc twórcy nie zaryzykowali przeniesienia genialnego systemu walki z dużej wersji Batman: Arkham City. Sami przeciwnicy mają coraz więcej życia, silniejsze ataki, a my odpowiadamy odblokowanymi gadżetami, które niestety po prostu powstrzymują wroga na chwilę niespecjalnie dodając grze strategii. Takie pojedynki błyskawicznie robią się nudne i raczej byłoby mi ciężko wysiedzieć przy grze, gdyby nie walki z bossami. Te odblokowujemy po kilku misjach ze zbirami. Każda z nich jest specyficzna, raczej ciekawa i przynajmniej różni się od nużącego atak, blok, unik, atak i tak w kółko. Przykładowo w walce z Dwiema Twarzami wykorzystujemy Batarang, czyli akcelerometr w iPhonie/iPadzie.  Grafika jest bardzo ładna i wykorzystuje wiele elementów z dużej wersji gry i chociaż chciałoby się, żeby postacie miały więcej szczegółów (Infinity Blade 2 udowadnia, że się da) to i tak narzekać nie będę. Zresztą tak samo nie mogę się przyczepić do dodatków dostępnych w samej grze, bo te są wymagane dla każdego fana Batmana. Mamy biografie postaci, 16 tapet do ustawienia (niektóre to te rewelacyjne plakaty utrzymane w bieli) oraz 3 komiksy z serii Batman: Arkham City – numer 1, 6 oraz 7. W zasadzie dość miłe dodatki.  Czy warto? W tej chwili Batman Arkham City Lockdown dostępny jest już w cenie 2.39 Euro i jest to stawka dużo bardziej akceptowalna za tak bardzo powtarzalną rozgrywkę i wcale nie tak długą, jak mogłoby się wydawać. Gra jest bardzo ładna i to jej konkretny atut oraz zawiera kilka smaczków dla fanów Batmana, ale realnie rzecz biorąc to nie jest to nic fenomenalnego. Warto, ale jeśli Infinity Blade Was znudził to z Batmanem będzie tak samo, więc lojalnie ostrzegam. Link do aplikacji (wersja uniwersalna). 