30.10.2012 Polscy developerzy nie przestają nas zaskakiwać swoją kreatywnością. Nieustannie rosnący rynek aplikacji mobilnych, zachęca kolejnych programistów do działalności na tym polu. Efekty ich pracy widać także w AppStore, gdzie z dnia na dzień możemy znaleźć coraz to więcej programów autorstwa naszych rodaków. Od kilku dni, swoją kolejną produkcją w sklepie Apple może pochwalić się agencja BYSS, która swoim nowym projektem przedstawia nam nowy pomysł na zdjęcia w programie Instagram i nie tylko…  Mające swoją siedzibę w Szczecinie studio BYSS swój debiut w AppStore ma już dawno za sobą. Ostatnio wydaną aplikacją dla iOS, było opublikowane we wrześniu – InstaWeather – o czym informowaliśmy was na łamach AntyApps. Twórcy nie spoczywają jednak na laurach i po świetnym przyjęciu programu idą za ciosem. Podobnie jak w przypadku InstaWeather, także InstaPlace to nowy pomysł na zdjęcia publikowane m.in. na łamach Instagramu. O ile w przypadku InstaWeather zamienialiśmy się w Tomasza Zubilewicza i relacjonowaliśmy aktualne warunki pogodowe, o tyle w InstaPlace zajmiemy się tworzeniem mobilnych pocztówek.  Wykorzystujący geolokalizację algorytm aplikacji, szybko namierzy nasze urządzenie, a następnie doda na wykonane zdjęcie jeden z dziewięciu oryginalnych napisów, który ujawni naszym znajomym gdzie obecnie jesteśmy. Greetings from Wrocław, Yummy, yummy @ Marszałkowska, Warszawa czy też I 3 Kraków to tylko niektóre z dostępnych pozdrowień, które możemy umieścić na naszej fotografii. Gotowe zdjęcie możemy od razu opublikować na Facebooku, Twitterze bądź Instagramie. Istnieje także możliwość zapisania grafiki do pamięci naszego telefonu oraz przesłania jej na wybrany adres email. InstaPlace z pewnością należy do ciekawych projektów i jeżeli tylko zostanie właściwie wypromowany, ma szansę na globalny sukces. Ograniczone możliwości aplikacji – np. brak wszędobylskich filtrów – to w tym wypadku zaleta, w końcu nikt nie chce spędzić pół dnia na edycji zrobionego zdjęcia, chcemy je tylko szybko opublikować. Publikowanie zdjęć wykonanych z pomocą InstaPlace to moim zdaniem ciekawa forma zapraszania znajomych na różnego rodzaju spotkania i eventy. W końcu nic tak nie zachęca do wyjścia z domu jak dobra reklama, a grafiki wykonane przez InstaPlace są naprawdę oryginalne i zachęcające. Nie pozostaje nam zatem nic innego jak uchwycić to jedyne, najlepsze ujęcie. Kody: P4NKTM9EYJJL, PKHEYXWWR7J9 Kolejne jeszcze dziś na naszym Facebooku. 