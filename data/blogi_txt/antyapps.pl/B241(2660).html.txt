19.02.2014 Już na starcie chciałbym lojalnie uprzedzić, że to nie jest żaden z powstających niczym grzyby po deszczu klonów głośnej w ostatnich tygodniach zręcznościówki Flappy Bird. Zorbie to zupełnie inny typ zabawy, jednak również opiera się na niezwykle prostym koncepcie i próbuje nas zachęcić do uzyskania jak najlepszej liczby punktów, którymi następnie możemy świecić w rankingach. Gotowi podjąć wyzwanie? Fabuła jest prosta jak drut — Zorbie wydostaje się z więzienia, ale co to za życie — na głodnego nic się nie zdziała. Czas zatem chwycić za broń i upolować nieco ptactwa, które wrzuci się za chwilę na ruszt. Nie ma na co czekać, chwyta topór i zabiera się do akcji!  Swoją broń podrzuca. Jak wysoko? To zależy tylko od nas i czasu, jaki damy mu na zebranie sił. I to na start, bo im dalej w las, tym bardziej rozgrywka zostaje urozmaicona. Nowe typy przeciwników, skrzynki z dodatkami oraz bonusowe plansze, w którym mamy możliwość szybszego zgarnięcia jeszcze więcej złota. Za takowe możemy nabywać lepsze bronie oraz cały zestaw power-upów, by sprawniej rozprawić się ze stającymi nam na drodze kreaturami. W appstore’owym opisie można się doczytać, że gra jest… projektem zaklętym pomiędzy klockami a shmupsem (czyli po prostu strzelaniną, w której najczęściej musimy zmagać się z całym oceanem skierowanym ku nam pocisków). I faktycznie, im dalej w las, tym sytuacja na ekranie się zagęszcza i robi mniej przyjemna — jeżeli chodzi o poziom trudności, bo gdy mówimy o funie płynącym z tamtejszej zabawy, to takowego może co najwyżej jeszcze przybywać. Podobnie jak złotych monet na naszym koncie za które nabywamy kolejne dodatki i bronie. Na szczęście to jedna z tych gier, gdzie wydawanie pieniędzy na paczkę z monetami jest oznaką słabości, bowiem jeśli ktoś przysiądzie do gry, to z pewnością wystarczy mu na podstawowe wydatki… i nie tylko :).  Oprawa gry prezentuje się niezwykle pozytywnie. Jest kolorowo, dowcipnie i zdecydowanie przyciąga wzrok. Niestety, na dużych ekranach typu Retina widać zestawy niedociągnięć i jakościowo prezentuje się, delikatnie mówiąc, średnio owocnie. Na iPhone’ach oraz iPodach Touch takich problemów jednak nie uświadczycie. Sterowanie oparte jest na, dosłownie, dwóch gestach, także tutaj również żadnych nieprawidłowości się nie doszukacie! Zorbie jest projektem niepozornym, jednak zdecydowanie wartym uwagi. 75 szalonych plansz zapewni Wam tonę zabawy jeśli połkniecie bakcyla, a o to — uwierzcie — wcale nie jest trudno. Grę można nabyć w AppStorze za 2,99$. 