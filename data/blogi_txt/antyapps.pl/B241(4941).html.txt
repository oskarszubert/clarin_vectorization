17.01.2012 Może to tylko moje osobiste spostrzeżenie, ale mężczyźni zdecydowanie rzadziej należą do tych pilnujących porządku jednostek w domu. Niestety. Stąd też kierowane właśnie do tej części populacji graczy tytuły o zombich nigdy nie zawierały elementu sprzątania, prawda? Krew lała się strumieniami, flaki latały, a wszystko zostawało w rozgardiaszu. Czas z tym skończyć.  Zombie Wonderland 2 to dość interesujące połączenie kilku gatunków: tower defence, zarządzania czasem (a’la Diner Dash), a także strategii w czasie rzeczywistym. Wcielamy się w wieśniaka pełniącego rolę Zombie Cleanera, a jak można się domyśleć, to właśnie nieumarli męczą mieszkańców zawartego w grze miasteczka. Przez całą rozgrywkę prowadzona jest linia fabularna, która może zainteresować Was przez jakieś 5 minut. To raczej nic ciekawego, ale zawsze przynajmniej wykonywać poszczególne zadania po coś. Przynajmniej, jeśli są one interesujące. W Zombie Wonderland 2 większość rozgrywki wygląda dość podobnie – mamy jakąś lokację (np. dom), a w niej obiekt, którego musimy chronić (np. szafa grająca). Zewsząd nacierają zaś zombie, które próbują przedostać się przez okna do środka. Najpierw więc zabijamy otwory deskami, następnie rozmieszczamy działo automatyczne, aby w końcu zająć się eksterminacją poszczególnych ancymonków. Jeśli któremuś udało się na koniec przedostać do środka, to została po nim najpewniej mokra plama – wtedy trzeba wziąć szczotę i posprzątać.  Trójwymiarowa scena widoczna jest w rzucie izometrycznym (z góry, lekko pod kątem), a kamerą sterować możemy sami, chociaż z reguły takiej potrzeby nie ma. Wszystkie operacje wykonuje się intuicyjnie – dotykając zombiaka strzelamy do niego, zaś resztę odpalamy za pomocą znajdujących się dookoła ekranu ikonek. Dość proste, chociaż czasami przycisk potrafi nie zadziałać. Na początku zabawa jest niesamowicie wciągająca, misje niespecjalnie długie, a nowe bronie i zombiaki zachęcają do testowania różnych sposobów eksterminacji. Z czasem jednak wkrada się monotonia spowodowana powtarzalnością poszczególnych zadań – w gruncie rzeczy zawsze chodzi o to samo. Biorąc jednak pod uwagę niską cenę oraz wysoki tzw. production value (oprawa, menu, design – na najwyższym poziomie) to warto się tym tytułem zainteresować. Miła odskocznia i mieszanina gatunków, która potrafi zaskoczyć. Zombie Wonderland 2 można nabyć tutaj. 