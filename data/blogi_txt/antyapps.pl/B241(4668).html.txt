13.03.2013 Jeżeli jesteś miłośnikiem gier słownych w rodzaju Scrabble, Wooords jest dla Ciebie znakomitą propozycją. Tytuł ten bazuje na mechanice znanej z wielu podobnych produkcji, wprowadzając jednocześnie nieco świeżości do tego gatunku. Najważniejszym elementem odróżniającym Wooords od typowych scrabble-podobnych gier jest ogromna swoboda. Brak tutaj jakichkolwiek reguł narzucających użytkownikowi konkretną ilość liter, które mają składać się na dany wyraz, czy warunkujących kierunek, w którym słowa wykreowane przez gracza na wirtualnym polu rozgrywki mają podążać. Totalna wolność panująca w tych kwestiach związana jest ze zmyślnie zaprojektowanym środowiskiem rozgrywki. Często podkreślam, że proste pomysły są zazwyczaj najlepsze i tak jest moim zdaniem w tym przypadku. Pole gry stanowi w Wooords szaro- biały ekran, który według opisu aplikacji (zamieszczonego w AppStore) jest… drzwiami od lodówki.  Początkowo porozrzucane chaotycznie litery to natomiast magnesy, którymi manewrować możemy całkowicie swobodnie „chwytając” je palcem i przesuwając na wybrane miejsce. Rozwiązanie to doskonale sprawdza się w praniu – jest intuicyjne i bardzo wygodne. Gra oferuje trzy tryby rozgrywki różniące się nieco między sobą, generalnie jednak w każdym z nich chodzi mniej więcej o to samo – naszym celem jest w jak najszybszym tempie ułożyć jak najwięcej słów z dostępnej puli liter. Zabawa wciąga, a czas spędzony przy Wooords mija bardzo szybko.  Minimalistyczna oprawa gry nie odwraca uwagi od akcji dziejącej się na ekranie – grafika jest prosta, ale dopracowana, a muzyka przygrywająca w tle bardzo dobrze oddaje ducha rozgrywki. Gra Wooords przez ograniczony czas dostępna jest za darmo w wersji uniwersalnej przeznaczonej na wszystkie urządzenia z systemem iOS na pokładzie. Użytkownicy smartfonów i tabletów z Androidem wersję aplikacji na swoje urządzenia mogą pobrać z Google Play. 