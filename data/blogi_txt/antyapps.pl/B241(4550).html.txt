05.11.2013 Warszawiacy mają się z czego cieszyć. Nie wiem, czy to fala facebookowych stron „Spotted” zainspirowała do stworzenia apki Warszawa 19115, czy może urywające się w Urzędzie Miasta telefony związane z awariami w mieście, jednak od dziś w Google Play możemy pobrać specjalną aplikację umożliwiającą zgłaszanie usterek w stolicy. Jest to oczywiście część większego projektu mającego na celu kontakt między mieszkańcami Warszawy a urzędem miasta, urzędami dzielnic i miejskimi jednostkami, jednak zdecydowanie cieszy fakt, że władze idą z postępem czasu i poza tytułowym numerem telefonu, czatem oraz możliwością przesłania maila, otrzymaliśmy także apkę.  Jak na razie program ukazał się tylko w wersji na Androida. Nie ma on jeszcze zbyt wielu funkcji. Jednak biorąc pod uwagę, że akcja dopiero wystartowała, być może można liczyć na kolejne aktualizacje tworzone w oparciu o doświadczenie i sugestie użytkowników. Po uruchomieniu apki powinniśmy podać nasze dane takie jak imię, nazwisko, telefon oraz e-mail. Należy także wyrazić zgodę na przetwarzanie danych osobowych. Kolejny krok to wykonanie zdjęcia (lub wybór zrobionego wcześniej), wskazanie na mapie, gdzie znajduje się dana usterka oraz dodanie opisu. Apka działa w oparciu o GPS oraz wymaga stałego połączenia z internetem, co jednak nie powinno dziwić biorąc pod uwagę jej funkcjonalność.  Do tej pory użytkownicy wypowiadający się na temat apki, głowne zarzuty kierują w stronę braku mapy, na której mogliby sprawdzić, czy usterka, na jaką natrafili, nie została już zgłoszona przez kogoś innego. Po dokonaniu zgłoszenia otrzymujemy jednak sms z numerem naszej sprawy, nie zostajemy więc z niczym po przesłaniu zdjęcia awarii, z jaką się spotkaliśmy. Wciąż brakuje mi jednak zakładki, w której moglibyśmy sprawdzić status zgłoszenia lub przejrzeć informacje, jakie przesłali inni mieszkańcy Warszawy. Jeśli zdarzy się tak, że zawieszenie w waszym samochodzie wyjątkowo ucierpi na jakieś dziurze, korzystając z aplikacji możemy szybko zgłosić miejsce niefortunnej usterki na drodze, bez konieczności dzwonienia czy stania w urzędowych kolejkach. Zdaję sobie sprawę, że apka nie wynagrodzi nam wyrządzonych szkód (jeśli takowe przytrafią się z powodu awarii), jednak możliwość szybkiego zgłoszenia usterki na ulicach Warszawy być może wpłynie na tempo jej naprawy. Czas oczywiście pokaże, czy aplikacja (oraz inne elementy projektu Warszawa 19115) będą miały wpływ na poprawę szybkości reakcji w związku z awariami i problemami w mieście. 