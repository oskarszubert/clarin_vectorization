16.05.2013 Google Earth to jeden z moich ulubionych tworów od giganta z Mountain View . Cyfrowy globus w wersji  na komputery stacjonarne to dla mnie niewyczerpane źródło wiedzy i podróżniczych inspiracji. Program przez ostatnie lata został rozbudowany do wręcz niewyobrażalnych rozmiarów i obecnie oferuje użytkownikom wszystkie informacje, jakich tylko można oczekiwać od bardzo dokładnej mapy świata. Google Earth ma swojego przedstawiciela również w gronie aplikacji mobilnych – program z charakterystyczną ikoną w kształcie kuli ziemskiej możemy pobrać za darmo z AppStore oraz Google Play. Google Earth w wersji mobilnej to aplikacja znacznie ograniczona względem swojego stacjonarnego starszego brata. W oczy rzuca się szczególnie mocno zredukowana liczba warstw możliwych do nałożenia na wyświetlany na ekranie model kuli ziemskiej. Wśród 8 dostępnych nakładek znajdziemy m.in. Miejsca, Firmy, Zdjęcia z Panoramio, Wikipedię,  Drogi oraz trójwymiarowe modele budynków. Bardzo okrojone zostały także opcje programu. Taka decyzja ma swoje wady i zalety. Pozytywną konsekwencją tego rozwiązania jest lekkość i przejrzystość interfejsu, który nie został przeładowany nadmierną ilością często zbędnych dodatków. Mała ilość ustawień i opcji wpływa jednak negatywnie na funkcjonalność mobilnego Google Earth – ta została znacznie zubożona w porównaniu do pecetowej wersji programu (m.in. brak możliwości wytyczania ścieżek, brak księżyca i innych planet dostępnych w „pełnowymiarowej” wersji programu).  Pisząc o Google Earth na urządzenia mobilne nie sposób pominąć kwestii tego, jak twórcy aplikacji rozwiązali poruszanie się w obrębie swojego dzieła. Pod tym względem jest bardzo dobrze. Nawigacja po aplikacji odbywa się za pomocą intuicyjnych gestów, które zostają przedstawione tuż po pierwszym uruchomieniu programu. Przybliżanie, oddalanie oraz pochylanie widoku – wszystkie te czynności wykonujemy za pomocą odpowiednich gestów zaledwie dwoma palcami. Do przesunięcia widoku wystarczą maźnięcia jednym palcem w interesującym nas kierunku.  Moje wrażenia z korzystania z Google Earth na tablecie są mieszane. Aplikacja jest lekka, działa sprawnie, a jej możliwości (choć ograniczone) są dla mnie całkowicie wystarczające. Paradoksalnie, największa moim zdaniem wada programu nie jest wynikiem błędu czy nieudolności programistów lecz wynika z budowy urządzeń, na które mobilne Google Earth zostało zaprojektowane. Niewielki ekran tabletu (nie wspominając już o smartfonie) nie pozwala w pełni komfortowo korzystać z potencjału tego typu aplikacji. Pełnię wrażeń może zapewnić dopiero minimum kilkunasto calowy ekran, na którym Nowy Jork (przykład pierwszy z brzegu) w pełnym 3D wygląda naprawdę oszałamiająco. Google Earth dostępne jest w AppStore i Google Play – w obu przypadkach za darmo. 