11.06.2012 Apple nie zwalnia tempa i w miniony czwartek kolejna aplikacja znajdująca się w App Store została oznaczona sloganem App of the Week, dzięki czemu do najbliższego czwartku pobierzemy ją bezpłatnie. Było już Cut the Rope: Experiments oraz rewelacyjny Snapseed. Co otrzymaliśmy w tym tygodniu? Poznajcie Monsters Ate My Condo.  Jedna z pięciu gier roku wg serwisu Gamasutra, wybrana Grą Tygodnia we wrześniu 2011, produkcja znanego studia [adult swim] – Monsters Ate My Condo to najnowsza propozycja Apple w ramach akcji App of the Week. Ta oryginalna gra to nie tylko świetna rozrywka, ale także dawka oryginalnego humoru. To nie jedna z tych aplikacji, która zachwyca grafiką, tu króluje przepych i oldschoolowa „pikseloza” znana ze wymierających już, nadmorskich automatów do gier. Całość, wraz z piszczącą muzyką tworzy jednak niepowtarzalny klimat. Sama produkcja ma bardzo prosty scenariusz. Miasto opanowały cztery rozwścieczone potwory. By powstrzymać je przed totalną destrukcją naszej metropolii musimy je dokarmiać spadającymi z nieba bloczkami w odpowiednim kolorze. By jednak nie było tak łatwo, spadające bloki mogą dać nam więcej punktów, jeżeli połączymy je w trzy częściowe grupy. Strzeżcie się wykonywania zbyt gwałtownych ruchów. Jeżeli wieża przewróci się, wiąże się to z zakończeniem trwającej gry. O porażce powiadomi nas otyła śpiewaczka operowa, która wyśpiewa nam nasze wszystkie popoełnione błędy.  Nie czekajcie, pobierajcie póki można zaoszczędzić kilka centów! To naprawdę świetna gra. Znajdziecie ją w App Store. 