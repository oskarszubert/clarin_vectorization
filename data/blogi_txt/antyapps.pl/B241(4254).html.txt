04.10.2013 Rozbudowany kalendarz to dla mnie jedna z najważniejszych funkcji w smartfonach. Mam kilka zastrzeżeń do tego, jaki przygotował nam Microsoft w systemie Windows Phone, jednak najbardziej irytuje mnie jego kafelek. Choć wspiera wszystkie 3 wielkości, to każda z nich jest nieprzemyślana i nie wykorzystuje swojego potencjału. Najbardziej jest to odczuwalne w przypadku największego kafelka, który kosztem dodatkowych informacji, marnuje po prostu miejsce. Dlatego warto sięgnąć po pomoc w postaci innych aplikacji, takich jak Tile Calendar. Tile Calendar pozwala nam przygotować i przypiąć do ekranu kafelek z kalendarzem. W wersji średniej i największej otrzymamy podgląd całego miesiąca, opcji której brakuje mi w systemowym rozwiązaniu. Kalendarz możemy przypiąć zaraz po starcie aplikacji, ta jednak oddaje w nasze ręce kilka narzędzi, dzięki którym dopasujemy go do naszego ekranu start. Jest to głównie kosmetyka, ale i tak pozwala dopasować efekt końcowy do naszych oczekiwań. Edytować możemy wielkość tekstu oraz kolor prawie każdego elementu kafelka. Dzieli się on na dwie części, podgląd miesiąca oraz informacje o dniu dzisiejszym. Przy największym kafelku widzimy oba, przy średnim domyślnie kalendarz, ale możemy to zmienić w opcjach, a przy najmniejszym widok na dzień dzisiejszy. Osobiście wybrałem środkowy rozmiar i podgląd miesiąca, po czym ustawiłem go obok kafelka z kalendarzem systemowym. Sam Tile Calendar nie posiada w sobie żadnych danych z naszego kalendarza. Rozumiem takie rozwiązanie, szkoda tylko, że nie wspiera świąt dla poszczególnych krajów.  Interfejs aplikacji nie zachwyca niczym szczególnym. Jest po prostu dobrze przygotowanym zbiorem opcji edycji kafelka. U samej góry mamy podgląd na wprowadzane przez nas zmiany. Aplikacja choć nie wspiera wysokich rozdzielczości wygląd przyzwoicie na ekranie głównym, zwłaszcza jeżeli odpowiednio dobierzemy wielkość czcionek i kolory. Sprawne oko jednak bez problemu wyłapie niewielkie rozmazania. Tile Calendar posiada wersję darmową, która pozwala sprawdzić jego możliwości i zdecydować o zakupie. Cena pełnej wersji to 3,49zł. Czy warto? To zależy na ile ważnym elementem jest dla Was kalendarz i podgląd całego miesiąca na ekranie telefonu. Są inne, darmowe zamienniki, często jednak wyglądają o wiele gorzej i nie posiadają takich możliwości dostosowania wyglądu kafelka do naszych potrzeb. Sprawdźcie sami. Niestety aplikacje jest dostępna tylko dla Windows Phone 8. 