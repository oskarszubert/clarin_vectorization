07.08.2012 Zazwyczaj najprostsze rozwiązania okazują się najlepsze. Twórcy gier często tak bardzo skupiają się na oprawie i marketingu, że zapominają, że sukces produkcji w ogromnej mierze zależy od przyjemności płynącej z obcowania z ich pomysłem, a nie szeroko rozumianej otoczki. Chyba każdy zna wiele przykładów gier, które mimo słabej oprawy do dziś cieszą się dużą sympatią i gromadzą wokół siebie oddanych fanów. Wszystko dzięki jednej, jakże ważnej cesze: grywalności. Stickman Games: Summer Edition z całą pewnością grywalności odmówić nie można. Podobnie jak prostoty – oprawa jest czysto symboliczna, a sterowanie ograniczone zostało do szybkiego wciskania dwóch przycisków (w porywach do trzech). Produkcja jest typową sezonową zręcznościówką wydaną z okazji Igrzysk Olimpijskich w Londynie – zapomnimy o niej już w dniu zakończenia Olimpiady. W najbliższych dniach Stickman Games dostarczy nam jednak całej masy wyśmienitej zabawy.  W grze mamy możliwość wzięcia udziału w kilku dyscyplinach sportowych: -bieg na 100, 800 i 5000 metrów -skok w dal -110 i 400 metrów przez płotki -rzut oszczepem -50, 100 i 400 metrów stylem dowolnym -łucznictwo (10 metrów i 20 metrów) Rozgrywka w każdej z nich opiera się z grubsza na tym samym – osiągnięciu jak najlepszego wyniku, czyli jak najszybszego uderzania w wirtualne przyciski odpowiadające za przebieranie nogami. Rodzynkiem w tym gronie jest łucznictwo, w którym miast szybkości liczy się precyzja. Nieco szkoda, że nie dano nam możliwości ścigania się z wirtualnym bądź realnym przeciwnikiem – jedynym naszym oponentem jest czas i rekord pobity przez nas samych. Oczywiście nic nie stoi na przeszkodzie, by w gronie znajomych przekazywać sobie iPada bądź smartfona z grą z rąk do rąk, niedosyt związany z brakiem rasowego trybu wieloosobowego jednak pozostaje. Grafika Stickman Games wygląda tak, jak możecie zobaczyć na załączonych obrazkach – uczty dla oczu tym razem nie zaznamy:-)  Tytuł dostępny jest na urządzenia firmy Apple oraz sprzęty działające pod kontrolą systemu Android. W AppStore znajdziemy jedną, uniwersalną wersję Stickman Games: Summer Edition dostępną obecnie za darmo, natomiast w Google Play możemy zaopatrzyć się w wersję płatną oraz bezpłatną. 