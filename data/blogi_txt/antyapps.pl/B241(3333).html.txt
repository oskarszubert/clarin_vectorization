07.01.2014 Sylwester i kolejny długi weekend za nami, więc być może niektórzy nie będą mogli patrzeć na aplikację pomagającą nam w przygotowywaniu drinków i kolorowych koktajli, jednak karnawał trwa, dlatego na łamach AntyApps nie mogło zabraknąć jeszcze jednej pozycji z tego gatunku. W zeszłym roku zaprezentowaliśmy wam tytuły takie jak: Swizzle, Mixology czy Formula Bartender Training. Ponieważ każda apka to jeszcze więcej pomysłów i inspiracji związanych z mieszaniem napojów, dziś do grona naszych propozycji dołącza darmowa aplikacja „Przepisy na drinki”.Na początku muszę oznajmić z żalem, że polski tytuł to jedynie wynik automatycznego tłumaczenia, a sama apka nie jest niestety dostępna w naszym rodzimym języku. Wciąż brakuje mi w Google Play barmańskiej apki z prawdziwego zdarzenia, która była by w całości przygotowana po polsku. Oczywiście nazwy składników i alkoholi bardzo często łatwo odszyfrować, jednak widząc apkę dostępną w przeszło 15 wersjach językowych czuję niedosyt, że zabrakło tam akurat polskiego.  Porównując apkę do tytułów, jakie przywołałem we wstępie, niestety wypada ona znacznie gorzej, jeśli chodzi o oprawę graficzną. Interfejs składa się z poziomych belek umieszczonych jedna nad drugą, na których znajduje się odpowiednia grafika i oczywiście nazwa przepisu. U góry ekranu znajduje się również wyszukiwarka pozwalająca odnaleźć wybrane napoje. Pod paskiem wyszukiwania umieszczono także link do bliźniaczej apki, która oferuje przepisy na dania. Poza klasycznymi drinkami w opisywanej apce znajdziemy także informacje, jak przygotować owocowe przekąski lub gęstsze, blendowane napoje. Korzystając z apki odniosłem wrażenie, że każdy otwierany przepis na bieżąco pobierany jest z sieci. Instrukcje otwierają się nieskończenie długo, co niestety mocno wpływa na komfort używania aplikacji, a biorąc pod uwagę konkurencyjne programy dostępne w Google Play, jest to poważny minus Przepisów na drinki. Twórcy apki nie zapomnieli na szczęście o funkcji pozwalającej dodawać najlepsze przepisy do działu „ulubione”, przez co ominą nas przynajmniej mozolne poszukiwania za każdym razem, kiedy będziemy chcieli wrócić do treści, które zainteresowały nas wcześniej.  Podsumowując, Przepisy na drinki to aplikacja przeznaczona głównie dla tych, którzy za barem zdążyli już zjeść zęby i wciąż szukają nowych pomysłów i inspiracji. Tym, którzy koktajle przyrządzają okazyjnie lub dopiero zaczynają swoją przygodę ze sztuką barmańską, zdecydowanie bardziej polecam przystępniejsze aplikacje, o których pisałem na początku. Bardziej cieszą oko i są z pewnością o wiele bardziej przyjazne, jeśli chodzi o obsługę. 