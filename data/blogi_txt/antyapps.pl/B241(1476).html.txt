13.06.2013 Drukowanie w chmurze Google’a to jedna z tych usług, które po prostu się przydają. Kalifornijski gigant wpadł na ciekawy pomysł, który ma szansę rozwiązać masę problemów użytkowników użerających się na co dzień ze swoimi drukarkami. Teraz do tego modelu usługi dodano niemalże ostatni element układanki – aplikację mobilną. Aplikacja Cloud Print zadebiutowała w Google Play wczoraj. Jest to prosty produkt pozbawiony większych dodatków i gadżeciarskich funkcji. Czy to dobrze? Dla użytkowników, którzy będą z niego korzystać w pracy lub innych zastosowaniach profesjonalnych pewnie tak. Pozostali mogą poczuć się lekko rozczarowani, ale nie uprzedzajmy faktów.  Po uruchomieniu programu zobaczymy (najczęściej pustą) kolejkę drukowania. Jeżeli do naszej drukarki jest podłączonych więcej urządzeń wykorzystujących drukowanie w chmurze, zobaczymy tutaj listę plików które przesyłają lub przesłali. Sami możemy dołączyć do tego grona, wybierając ikonkę drukarki na górnym pasku. Wówczas przyjdzie nam wybrać dokument, który chcemy wydrukować. Możemy to zrobić, korzystając z wielu różnych źródeł – począwszy od galerii, a na zainstalowanych pakietach biurowych skończywszy.  Niestety aplikacja nie oferuje nam żadnych dodatkowych funkcji poza przesyłaniem dokumenty do chmury (skąd potem wędruje w stronę drukarki). Możemy zatem po prostu wybrać plik i go wydrukować za pomocą jednego z urządzeń podpiętych do naszego konta Google. Nie zabrakło tutaj też oczywiście elementarnych funkcji, jak chociażby jakość wydruku, liczby kolorów, orientacji czy ilości kopii. Google chwali się, że posiada sterowniki do ogromnej liczby drukarek, a więc istnieje duże prawdopodobieństwo, że nasza się również znajduje na tej liście.  Aplikacja nie oferuje właściwie żadnych ogólnych dodatkowych opcji i ustawień. Na ekranie pod tą nazwą znajdziemy jedynie odnośniki do polityki prywatności, licencji i im podobnych informacji. Być może jest to spowodowane tym, że program nosi dopiero numerek 0.6.1b, a więc jest jakby wydanie testowym finalnego produktu. Oby. Google Cloud Print to drukowanie w chmurze w najprostszym tego słowa znaczeniu. Aplikacja jest tak prosta, że z powodzeniem obsłuży ją nasz kot. Nie znajdziemy tutaj żadnych gadżeciarskich udogodnień, a jedynie elementarne i podstawowe funkcje (a właściwie funkcję – drukowanie). Czy to źle? Dla niektórych użytkowników pewnie tak. Wszyscy pozostali się raczej ucieszą, że nie otrzymają przeładowanej zbędnymi dodatkami, ociężałej aplikacji. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 