03.09.2012 Płyty, książki, filmy, ubrania, notatki, samochód no i oczywiście ukoronowanie tej listy: pieniądze. Wszystkie te i wiele innych rzeczy pożyczamy naszym znajomym czy rodzinie i sami od nich różne dobra wypożyczamy. Pożyczamy również z banków, wypożyczalni, bibliotek i wielu innych miejsc. Tak było, jest i zapewne będzie. Jednak pamięć ludzka jest ułomna i nieraz zdarza się nam lub naszym znajomym zapomnieć oddać pożyczone rzeczy. Jest na to jednak sposób ( a nawet kilka). Jednym z nich jest aplikacja InPrestito, która ma spełniać rolę naszego podręcznego managera rzeczy pożyczonych i wypożyczonych i przypominać nam o nich. Sama aplikacja ma bardzo prostą budowę i skupia się na kategoryzowaniu rzeczy, które wypożyczyliśmy lub musimy oddać. Po jej uruchomieniu wyświetla nam się zbiór podstawowych kategorii, takich jak gry, książki, ciuchy, pieniądze, filmy itp. po kliknięciu w którąś z ikonek możemy dodać do niej odpowiedni przedmiot za pośrednictwem specjalnego formularza. Formularz pozwala nam dodać zdjęcie danego przedmiotu, jego nazwę, od kogo został pożyczony (lub komu), numer telefonu i mail tej osoby oraz kiedy doszło do wypożyczenia. Możemy również ustawić przypomnienie dla danego przedmiotu, tak abyśmy pamiętali, że w dany dzień musimy go zwrócić. Oczywiście określamy również czy dana rzecz została przez nas wypożyczona czy też myśmy ją pożyczyli. Nasze wpisy zostają usystematyzowane w dwóch głównych kategoriach (wypożyczone/pożyczone). Każdy wpis opatrzony jest zdjęciem, ikonką kategorii i datą. Po kliknięciu w dany wpis otrzymujemy dodatkowe opcje, takie jak odnośnik do wybierania numeru, kreator maila czy link do Facebooka – narzędzia, którymi możemy się posłużyć, aby przypomnieć danej osobie, że musi nam oddać pożyczony przedmiot. Możemy oczywiście swobodnie edytować wpisy oraz dodatkowo szeregować je ze względu na przedmiot, nazwę i datę. Jeżeli nastąpił zwrot dany przedmiot zostaje „odhaczony” z listy.  I zasadniczo to wszystko co oferuje ta aplikacja. Nie ma tego dużo, a i znalazło się kilka minusów. Przede wszystkim sposób odznaczania. Nie da się tego zrobić szybko i łatwo, poprzez kliknięcie w odpowiednią opcję. Trzeba albo wejść w formularz albo zupełnie usunąć wpis. Jak dla mnie jest to spore niedopatrzenie ze strony twórców. Również nie można tworzyć własnych kategorii. Albo wybieramy jedną z dostępnych albo reszta trafia do zbiorczej kategorii „inne”. A przecież można by wprowadzić możliwość tworzenia własnych kategorii i dodawania emblematów. Mam mieszane uczucia w stosunku do InPrestito. Przede wszystkim bardzo podoba mi się, poza wymienionymi wyżej defektami, nawigacja i design tej aplikacji. InPrestito ma proste zadanie i je spełnia. Oczywiście można by dodać kilka bajerów, jak synchronizację w chmurze czy wysyłanie listy do Excela, ale generalnie nie jest to aż tak konieczne. I wszystko byłoby fajnie, gdyby nie cena. 1,59 euro to za dużo za aplikację, której funkcję spełnić może pierwsza lepsza lista to- do. Gdyby była za darmo, to na pewno bym ją polecił, ale ponieważ kosztuje i to w sumie niemało jak na tego typu produkt, więc zalecam zastanowienie się. Na szczęście, jest w tym momencie na nią promocja, więc możecie wypróbować InPrestito za darmo. Ocena: 4- 