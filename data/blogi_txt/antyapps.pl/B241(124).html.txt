06.06.2013 Internet zrewolucjonizował wiele sfer życia, no i nie ma co ukrywać, że robienie przez nas zakupów to jedna z tych, na którą wpłynął najbardziej. Niekoniecznie w przypadku rzeczy spożywczych używanych na co dzień (choć tutaj usługi takie jak Listonic także dają czadu), ale kiedy planuję jakiś „większy” zakup każdorazowo, nawet oglądając przedmioty w sklepie, porównuję z cenami które widnieją w sieci. Allegro to prawdziwa skarbnica wszystkiego, zarówno w wariancie „nówek” jak i używanych przedmiotów. AleGratka to kolejne miejsce w sieci, gdzie możemy zamieszczać ogłoszenia i sprzedawać oraz nabywać skarby z najróżniejszych dziedzin. A znaleźć tam możemy nie tylko buty, zwierzaki czy elektronikę. Na dzień dobry powitały mnie ogłoszenia o poszukiwaniach osób do wspólnych ćwiczeń, kompletowania ekipy do zespołu, czy propozycje sprzedaży nasienia. Ceny? Różne. Ale to, naturalnie, sprzedający je ustala, można je ustawić także na pułapie magicznego zera. Mobilna aplikacja składa się z trzech głównych zakładek: szukaj, sprzedaj oraz mojej AleGratki.  Pierwsza z nich, to oczywiście miejsce w którym przeglądamy zawartość portalu, buszując między ogłoszeniami. Jeśli życzymy sobie zawęzić kryteria poszukiwań, w lewym górnym rogu znajduje się ikonka wywołująca menu, w którym możemy ustalić lokalizację (zarówno ręcznie, jak i z pomocą funkcji geolokalizacyjnych) jak i oznaczyć kategorie ofert. Strona z ogłoszeniem składa się z fotografii, opisu, możliwości dodania takowego do ulubionych oraz szybkiego kontaktu ze sprzedający. W tym celu dostępne są dwa zielone przyciski, pozwalające skontaktować się telefonicznie, lub wysłać wiadomość w portalu, przez funkcję zapytaj. Skrót do skrzynki z takowymi znajduje się w prawym górnym rogu. Sprzedawanie chyba jeszcze nigdy nie było takie przyjemne. Bez skomplikowanych procedur, wystarczy zatytułować wpis, podać kwotę, dodać opis, przyporządkować je do kategorii i wskazać lokalizację. Oczywiście bez zdjęć to nie byłoby to samo, a jako że z programu korzystamy na sprzętach w większości z aparatem fotograficznym, obrazki możemy zrobić „na gorąco”. Nie zabrakło także możliwości zaimportowania ich z biblioteki multimediów, które składujemy na naszym smartfonie czy tablecie. Jeżeli nie chcemy od razu publikować ogłoszenia, możemy skorzystać z przycisku „dokończ później”, wówczas efekty naszej pracy wylądują w odpowiedniej zakładce. Takowa znajduje się we wspomnianej już mojej AleGratce, razem z listą sprzedawanych przedmiotów oraz ofertami dodanymi do ulubionych.  Aplikacja jest przejrzysta, dopracowana i zawiera wszystkie najważniejsze opcje dla tego typu usług pod ręką. Nie sposób się w niej pogubić, nawet założenie konta jest dziecinnie proste. W testowanej wersji aplikacji (Android) nie napotkałem żadnych błędów czy niedociągnięć. To kawał naprawdę solidnego kodu, który można pobrać za darmo zarówno w Google Play jak i AppStorze. Jeśli zdarza Wam się sprzedawać w AleGratce, albo chociaż co jakiś czas przeglądać tamtejsze oferty — pozycja obowiązkowa! Na koniec pozwolę sobie jeszcze zaznaczyć, że NIE jest to recenzja sponsorowana, mimo widniejącego aktualnie z prawej strony bannera :-) 