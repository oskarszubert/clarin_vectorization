11.11.2013 Pamiętacie Micro Machines? Te niepozorne, oparte na kosmicznej fizyce i banalnych zasadach wyścigi podbijały serca graczy na całyyyym świecie. W Polsce również miały swój złoty czas dzięki popularności ośmiobitowej konsoli Nintendo, a raczej jej podróbki, którą wszyscy tutejsi kojarzą jako Pegasusa. Nie bez powodu przywołałem tę produkcję, bowiem Out Brake opiera się na tych samych zasadach. Nie zabraknie w niej również rywalizacji z żywym przeciwnikiem, a nie od dziś wiadomo, że to zawsze była największa kartą przetargowa tego typu zręcznościówek. Tory — mniej lub bardziej zagmatwane, po których porozstawianych jest kilka kolorowych pojazdów. My zaś mamy jedną brykę, którą musimy sprawnie nawigować po różnych nawierzchniach tras i starać się być pierwszym na mecie, mimo kilku rundek które zmuszeni będziemy po nich wykonać. Ot, cała filozofia, być pierwszym i nie dać się wyprzedzić, choćby nie wiem co się działo. Tylko czy to zadanie będzie należało do łatwych? Tak naprawdę wszystko zależy od indywidualnych umiejętności każdego z graczy, od siebie dodać tylko mogę, że niezbędna będzie chwila, by przyzwyczaić się do tamtejszych zasad i panującej fizyki, bo chwila nieuwagi i wylądujemy po drugiej stronie ekranu.  Gra umożliwia zabawę dwóm osobom jednocześnie, dzięki sprytnemu rozmieszczeniu wirtualnych klawiszy. Miejsce dla tych znalazło się tuż przy dolnej krawędzi ekranu, a widok całej mapy z góry pozwala drugiej osobie bez większego problemu złapać tablet z przeciwnej strony i cieszyć się równie wygodną jazdą, usiłując pokazać rywalowi gdzie jego miejsce. Zabawy jest przy tym co nie miara, ale to również powód, dla którego Out Brake dostępne jest jedynie na iPady (zarówno duże jak i mini) — zaproponowanego schematu sterowania w identycznej formie nie byłoby szans przenieść na standardy ekranów telefonów oraz odtwarzaczy z nadgryzionym jabłkiem. Mimo że Out Brake nie jest specjalnie innowacyjny, ani nawet jego wykonanie specjalnie nie zaskakuje najwyższym z możliwych poziomów opracowania, to grze naprawdę nie jestem w stanie nic zarzucić. Ponadczasowa rozgrywka, proste zasady, szybkie samochody — a to, że nie prezentuje się równie okazale co konkurencja? Nie szkodzi, w moim mniemaniu i tak znajdziecie tam więcej miodności, bo to po prostu dobra zręcznościówka na klasyczną modłę. Grę można nabyć w AppStorze za 0,89 euro. Obecnie trwa promocja, w której można ją jeszcze przez chwilę pobrać całkowicie za darmo! 