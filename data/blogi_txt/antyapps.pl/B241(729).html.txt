01.10.2012 Pamiętacie tabliczki podzielone na kilkanaście, a nawet kilkadziesiąt, identycznych pól z jednym wolnym okienkiem, którym musieliśmy tak umiejętnie zarządzać przekładając klocki, by ułożyć z nich obrazek? Swego czasu były to całkiem popularne zabawki, później słuch o nich zaginął. I sam chyba od podstawówki nigdzie się na takowe nie natknąłem do teraz, kiedy trafiłem na Cogs. Grę, którą mogę z czystym sumieniem określić nową generacją przekładanek!  Naszym zadaniem jest manipulacja pustym okienkiem tak, by wprawić w ruch wszystkie tytułowe zębatki (ang. cogs). Jedna z nich standardowo się obraca, a my musimy wywołać wywołać reakcję łańcuchową i zestawienie obok siebie kilka, a nawet kilkanaście, zębatek, by całą machinę wprawić w ruch. Sprawy komplikują się w momencie gdy zdajemy sobie sprawę, że jedno pole to dopiero rozgrzewka, bo całość najczęściej jest sporych rozmiarów konstrukcją i by wszystko działało jak w szwajcarskim zegarku, musimy sprawić, by współgrały ze sobą elementy z każdej możliwej strony. W tym celu obracamy obiektem i przekładając kolejne zębatki tworzymy konstrukcję na tyle prężnie działającą, by objęła swoim zasięgiem wszystkie ściany. I tak wyglądają początki — im dalej w las, tym więcej elementów musimy ze sobą poskładać, a co ważniejsze, wówczas dochodzą także kolejne przedmioty które niekoniecznie tak łatwo łączą się w całość, np. rury doprowadzające gaz do balonów w odpowiednim kolorze.  Za każdą planszę nagradzani jesteśmy trzema medalami: za prędkość z jaką rozwiążemy zagadkę, ilość ruchów które wykonamy by dobrnąć do końca oraz zakończenie zadania. Na starcie otrzymujemy wiadomość jakie statystyki byłby optymalne, ale jak z tym bywa — samo wiecie. Im dalej w las tym trudniej, jako świeżo upieczony gracz zdobycie we wszystkich planszach potrójnego zlota jawi mi się jako czysta abstrakcja, ale pewnie wszystko jest tylko kwestią wprawy.  Cała zabawa zamknięta jest w dopracowanym, estetycznym pudełeczku gdzie każda tekstura, nawet najmniejszego elementu, prezentuje się znakomicie. Działa i rusza się idealnie, a do tego jeszcze brzmi super. Wszystko jest na najwyższym poziomie, Lazy 8 Studios odrobili pracę domową i nie zostawili miejsc, do których można byłoby się przyczepić. Cogs to jedna z gier, które mimo że są wymagające i sprawiają sporo kłopotów, to posiadają magnetyzm przez który dosłownie nie można się od niej oderwać. Gra dostępna jest zarówno na iOS jak i Androida za około 6 złotych. Obecnie na system Google możecie ją nabyć jeszcze za 25 centów, także warto się spieszyć! Ocena: 5/6 