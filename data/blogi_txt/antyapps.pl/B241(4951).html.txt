27.09.2012 On The Wind niełatwo poddaje się klasyfikacji. Choć tytuł przydzielony jest w AppStore w kategorii gry, równie dobrze mógłbym go zakwalifikować do pewnego rodzaju interaktywnych aplikacji… relaksujących:) On The Wind daje użytkownikowi niepowtarzalną okazję wcielenia się w wiatr, dzięki czemu mamy okazję poczuć się naprawdę swobodnie i… lekko. Gra należy do tej wąskiej grupy tytułów, których oprawa jest na tyle niepowtarzalna i starannie zaprojektowana, że nie sposób pomylić jej z żadną inną. Jednym słowem: prawdziwa perełka, którą na pewno warto się zainteresować. On The Wind jest znakomitym przykładem jak wygodne i intuicyjne może być sterowanie w grze przeznaczonej na urządzenia z ekranem dotykowym. Wbrew pozorom zaprojektowanie sterowania w taki sposób, by było jednocześnie praktyczne i intuicyjne nie jest prostą sprawą – właściwie niewiele jest tytułów, których obsługa nie pozostawia nic do zarzucenia. On The Wind zalicza się do tej wąskiej grupy oferując jednocześnie coś więcej – ciekawie przedstawiony świat, bardzo dobrą oprawę dźwiękową (tworzoną przez gracza w trakcie rozgrywki, o czym  poniżej) oraz wyśmienitą animację.  Świat w On The Wind jest prosty i piękny zarazem. Gracz sterując podmuchem wiatru przemieszcza się po planszy najeżonej skałami, która jest bogato przyozdobiona przeróżnymi krzewami i drzewami. Zadaniem wiatru jest zbieranie liści z tych roślin – unosząc się nad ziemią musimy wykorzystywać każdą nadarzającą się okazję by zerwać chociażby jeden listek z drzew rosnących na skałach, gdyż to właśnie te liście dają nam ‚życie’. Niestety, liście to rzecz ulotna i każdy gwałtowniejszy zryw czy zahaczanie o skalną przeszkodę sprawia, że kilka z nich odrywa się od grupy, którą steruje gracz. W momencie gdy nasz podmuch wiatru straci wszystkie niesione przez siebie różnokolorowe listki kończy się również gra, więc nasza już w tym głowa by zebrać ich po drodze jak najwięcej i jednocześnie jak najmniej ich stracić.  Tak jak wspomniałem wcześniej w On The Wind nasze zmysły cieszą animacje i oprawa dźwiękowa. Pierwszy z wspomnianych elementów – animacja, jest skromny, ale jakże udany. Niesiona podmuchami grupa liści wiruje i tańczy na wietrze i trzeba przyznać, ze robi to całkiem naturalnie. Osobne słowa należą się dźwiękom towarzyszącym rozgrywce. Prócz szumu wiatru podczas gry słyszymy minimalistyczną muzykę. Sęk w tym, że odzywa się ona tylko w momentach gdy podrywamy z drzew liście, dzięki czemu to gracz tworzy jedyne w swoim rodzaju, niepowtarzalne utwory, które niekiedy brzmią naprawdę ciekawie:) Jest to ciekawe rozwiązanie, z którym się jeszcze nigdy nie spotkałem.  Wspomniane wcześniej sterowanie jest idealnie przystosowane do ekranów dotykowych. Wiatrem sterujemy dotykając ekranu i przesuwając po nim palec – w przypadku tego tytułu sprawdza się to genialnie. Każde oderwanie palca od urządzenia automatycznie zatrzymuje grę – proste, ale jakże genialne. On The Wind oferuje trzy tryby gry, podobne do siebie, ale nieco różniące się poziomem trudności. Gra obsługuje ekrany Retina zarówno w iPhone’ach jak i najnowszym iPadzie. On The Wind znajdziecie w AppStore w cenie 1,59 Euro. Ocena: 5 