24.06.2013 Twórcy aplikacji mobilnych na wszelkie możliwe sposoby starają się wykorzystywać możliwości naszych smartfonów w celu promocji aktywnego trybu życia. Firma Noom, która specjalizuje się w apkach sprzyjających naszemu zdrowiu, wypuściła już do tej pory między innymi CardioTrainer wspierający nas podczas ćwiczeń czy Weight Loss Coach – program pomagający nam trwać w zdrowej i zbilansowanej diecie, o którym pisaliśmy jakiś czas temu. Tym razem deweloperzy postawili na promocję aktywności, która towarzyszy praktycznie wszystkim z nas, a mianowicie na spacerowanie. Społecznościowa aplikacja Pedometer będzie liczyć nasze kroki i umożliwi dzielenie się informacjami na ten temat z innymi użytkownikami. Dzielenie się informacjami o sobie w serwisach społecznościowych nie dziwi już chyba nikogo, a przynajmniej nie jest dla nas niczym nowym. Dla mnie udostępnianie  na facebookowych profilach liczby przebytych kroków wydaje się być nieco absurdalne, jednak zdaję sobie sprawę, że aplikacja znajdzie swoje grono odbiorców. A jeśli ma to wpłynąć korzystnie na codzienną motywację do aktywnego spędzania czasu, to najwyraźniej jest w tym jakaś logika. Aplikacja zwraca na siebie uwagę przede wszystkim prostym i wyjątkowo estetycznym interfejsem. Osobiście jestem wielkim fanem zmiany trendów w kwestii avatarów i odchodzenia od kanciastych kwadratów na rzecz przyjemnych dla oka kółeczek. Mała rzecz, a cieszy. Do tego oczywiście dochodzi ładna zielono- szara kolorystyka i czytelne ikony oraz typografie. Jeśli chodzi o sam mechanizm działania aplikacji, to jest już nieco gorzej. Program liczy kroki tylko gdy jest włączony. Nie mamy tu opcji działania w tle, która pozwoliłaby korzystać z innych aplikacji podczas spacerów. Nie uświadczymy również żadnego widgetu, który wskazywałby liczbę przebytych kroków z poziomu niewielkiej ikonki na naszych pulpitach. Mamy za to możliwość dodawania krótkich notatek dotyczących codziennie przebywanych dystansów, komentowania aktywności innych oraz „przybijanie piątki”, które jest tu odpowiednikiem facebookowego polubienia. Możemy również dodawać innych użytkowników do kręgów naszych znajomych oraz śledzić kroki przypadkowych osób z całego świata.  Noom Walk: Pedometer to bardzo ładnie wykonana aplikacja, której zabrakło niestety odpowiedniej funkcjonalności. Mam nadzieję, że serwis rozwinie swoje skrzydła i wykorzysta swój potencjał. Na razie tylko trójka – z plusem za oprawę graficzną. 