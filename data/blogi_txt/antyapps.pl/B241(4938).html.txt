20.02.2012 Prosta, kreskówkowa grafika, praktycznie nieskończony zasób amunicji i nadciągające hordy zombie. Super sprawa. W sam raz na odreagowanie się po ciężkim dniu pracy, a w dodatku za darmo :) Jak w to się gra? Grę rozpoczynamy na pustej planszy. Miejski klimat, ulica, w tle jakiś park. Po chwili zaczynają nadciągać zombie. Nasz bohater musi poradzić sobie z nimi w pojedynkę. Raz na jakiś czas zrzucane zostają skrzynki z bronią. To tyle fabuły. Rozgrywka na samym początku jest dość łatwa. Wystarczy chodzić raz w jedną, raz w drugą stronę, strzelać do zombie i zbierać bronie ze skrzynek. Problem pojawia się wraz z upływem czasu gry, kiedy to zombie pojawia się coraz więcej i trzeba być naprawdę zwinnym i nie podnosić byle jakiej skrzynki, gdyż zdarza się, że pojawiają się tam bronie słabsze niż obecnie dzierżone w dłoni. Gdy zombie nagromadzi się zbyt dużo, możemy zostać przez nie po prostu pożarci, dlatego odstrzał musi być regularny, bez przerw na fajkę :) Czy warto? W grze dostępnych jest kilka rodzajów broni typu pistolet, shotgun czy karabinek automatyczny, a nawet miecz. Grafika jest prosta, ale przyjemna, sprawiająca wrażenie rysowanej odręcznie, co nadaje grze unikalnego klimatu. Wszystko to dostajemy za darmo, kosztem oglądania banera reklamowego, który nie jest specjalnie inwazyjny. Uważam, że warto. Zachęcam do samodzielnego zmierzenia się z hordami zombie!  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 