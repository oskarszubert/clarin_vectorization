02.08.2012 Jedną z funkcji, której najbardziej mi brakuje we współczesnych smartfonach, to możliwość tworzenia profili. Choć telefon jest czymś osobistym, to jednak biorąc pod uwagę możliwości które oferuje, coraz częściej dzielimy się nim z innymi.  Dobrze jest mieć wtedy dodatkowe zabezpieczenie dla prywatnych plików. Photo Lock służy do tworzenia prywatnych galerii, zabezpieczonych hasłem. Dzięki temu, jeżeli z jakichś powodów chcemy w telefonie przetrzymywać zdjęcia i filmy niedostępne dla innych osób, lub też dodatkowo zabezpieczone wystarczy dodać je do programu. Zaraz po uruchomieniu zostaniemy poproszeni o podanie hasła i maila (ma służyć do odzyskania hasła). Następnie naszym oczom ukaże się bardzo ładnie przygotowane menu aplikacji.  Z jego poziomu możemy tworzyć nowe foldery, robić zdjęcia, importować te już znajdujące się w naszej galerii oraz kręcić filmy. Niestety nie mamy możliwości importu filmów z naszych zbiorów, api Windows Phone nie pozwala na taką operację. Warto odnotować, że aplikacja posiada rozbudowany edytor graficzny, dzięki temu z jej poziomu możemy poddać zdjęcie obróbce.  Pliki możemy dowolnie przenosić pomiędzy folderami oraz przenosić do pamięci telefonu. Niestety, w momencie gdy wyjdziemy z programu podczas edycji zdjęcia, po powrocie nie zostaniemy poproszeni o hasło, a zasoby katalogu staną otworem przed wszystkimi. Ciekawie prezentuje się możliwość tworzenia profili i nadawania im praw dostępu do poszczególnych katalogów. Oczywiście nie ma zbyt wiele zastosowań, dla takiego rozwiązania, ale w pewnych sytuacjach może to być przydatne. Sam interfejs jak już wspomniałem jest bardzo przyjazny i czytelny. Nawiązuje do stylu metro, dzięki czemu w prostu sposób znajdziemy w nim to co potrzebne. Photo Lock chwilowo jest dostępny w promocji za darmo. Tym bardziej zachęcam do pobierania. Aplikację znajdziecie pod tym linkiem. 