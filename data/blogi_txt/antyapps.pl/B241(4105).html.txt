21.01.2012 Morizon to bardzo mocno rozwijający się ostatnimi czasy serwis internetowy z ogłoszeniami o nieruchomościach. Dostęp do ofert można uzyskać jednak nie tylko przez stronę www, jak w przypadku konkurentów, ale również za pomocą wygodnej i naprawdę przyjemnej aplikacji mobilnej. Program ten zawiera całą funkcjonalność serwisu www, dlatego w pełni go zastępuje. Morizon idealnie wpisuje się w dzisiejszy trend, gdzie konsumenci zaczynają korzystać z internetu na smartfonach niemalże tak często jak na komputerach. Morizon to bardzo elegancka i funkcjonalna aplikacja. Dzięki stale zwiększającej się popularności serwisu, za którą stoi promocja i wartość dodana zarówno dla użytkowników, jak i agentów nieruchomości (np. Morizon Pro), liczba ogłoszeń rośnie. Z tego powodu Morizon staje się liczącym się na rynku nieruchomości serwisem. Główny ekran to cztery przyciski przenoszące nas do konkretnych funkcji aplikacji: Szukaj, Ulubione, Historia i Ustawienia. Wyszukiwanie nieruchomości jest rozwiązane w naprawdę wygodny sposób, w sam raz dla użytkowników smartfonów. Poszczególe kryteria takie jak cena, lokalizacja czy powierzchnia są dodawane jak osobne elementy. Możemy z nich następnie rezygnować lub dodawać nowe, zawężając listę wyników. Samo wybieranie wartości jest banalne, bo ogranicza się do przesuwania wskaźnika na linii, której poszczególne odcinki to dane wartości na przykład cena. Wyniki wyszukiwania również są prezentowane w przemyślany sposób. Kwadratowa miniatura ze zdjęciem, obok nazwa osiedla, ulica, informacja o liczbie pokoi i powierzchni mieszkania, a także cena. To tyle – a zarazem w sam raz na listę wyników, bo po co wiedzieć więcej jedynie zapoznając się wstępnie z ofertami. Ekran prezentujący konkretną ofertę podzielony został natomiast na cztery zakładki. Pierwsza to szczegóły, gdzie do konkretnych kryteriów poprzypisywane zostały wartości określone przez ogłoszeniodawcę, na przykład rok budowy, piętro czy rodzaj kuchni. Kolejne zakładki to Zdjęcia, Kontakt i Lokalizacja. Zdjęcia wyświetlane są w formie galerii, kontakt możliwy jest zarówno za pomocą Morizona, jak i wyświetlane są pozostałe dane kontaktowe, a w ostatniej zakładce prezentowana jest po prostu mapka z pinezką wskazującą położenie nieruchomości. Ciekawą funkcją są Ulubione, a to dlatego, że możemy do nich dodawać nie tylko interesujące nas oferty, ale również kryteria wyszukiwania! W Ustawieniach możemy natomiast podać domyślne wartości dla formularza kontaktowego, dostępnego w zakładce Kontakt w każdej z ofert. Jeśli szukacie mieszkania z poziomu smartfona, to tylko z tą aplikacją! Jest naprawdę świetna i dostępna za darmo. Polecam.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 