17.06.2013 Świat aplikacji dla najmłodszych — dla mnie, kompletny kosmos. Z perspektywy dorosłego naprawdę nie jest łatwo ich oceniać. Zawszę mogę pominąć jakiś istotny element, który dla dzieciaków okaże się kluczowy w odbiorze gry czy programu. Ale ich testowanie to także chwile, w których sam wcielam się w rolę kilkulatka i po prostu jestem dzieckiem. Toontastic Jr. Pirates to kolejna z goszczących na łamach AntyApps produkcja, która została stworzona dla tych najważniejszych, których wyobraźnia nie zna granic. Tym razem w kilku prostych gestach będą mogli stworzyć film animowany, do którego sami nie tylko napiszą scenariusz, ale też nagrają dialogi, a dodatkowo jeszcze porozstawiają aktorów po kątach.  Każda z naszych animacji będzie charakteryzować się trójdzielną budową. Dlatego też na dzień dobry wybieramy sceny, które wykorzystamy we wstępie, rozwinięciu i zakończeniu. Tych kilka dla nas przygotowano, możemy zatem oprzeć całą oś fabularną wokół odnalezionego skarbu, nawiedzonego przez złowrogiego ducha, czy też mrożącą krew w żyłach scenę ataku morskiego potwora na płynące po wielkiej wodzie statki. Do naszych kompetencji należeć będzie rozstawianie po kątach bohaterów czy wskazywać im, gdzie mają się aktualnie udać. Ale to jeszcze nie wszystko, bo dzięki dobrodziejstwu wbudowanych w sprzęty z iOS na pokładzie urządzeń, możemy także nagrywać głosy dla kreowanych przez nas przygód. Po wciśnięciu czerwonego przycisku stopu zaś, pozostaje nam wybrać tło muzyczne i przejść do edycji kolejnego elementu układanki.  Po zakończeniu wszelkich nagrywek pozostaje nam zatytułować nasze dzieło, podpisać autora i voila — możemy się już cieszyć stworzoną przez siebie animacją w pełnej krasie. A jest na czym oko zawiesić, bo same animacje prezentują się naprawdę ładnie. Kolorowe, dopracowane, a co do fabuły, cóż, to już kwestia indywidualna każdego z nas — ale pirackich opowieści tam pod dostatkiem. Jak na moje standardy, to uważam, że w Toontastic Jr. Pirates powinno znaleźć się nieco więcej materiałów oraz opcji związanych z edycją. Ale rozumiem też doskonale, że nie jestem targetem aplikacji, a do tego w takim wypadku dzieciaki z myślą o których program powstał będą musiały wykazać się jeszcze większą kreatywnością, a przecież o to właśnie chodzi, czyż nie? Aplikacja dostępna jest w AppStorze w dwóch wersjach — na iPhone’y oraz iPady. Przyjdzie nam za nią zapłacić około ośmiu złotych. 