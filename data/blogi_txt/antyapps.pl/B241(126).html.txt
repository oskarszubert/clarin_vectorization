19.08.2013 Platformówki to jeden z tych gatunków które nie najlepiej sprawują się na urządzeniach mobilnych. Wirtualne przyciski nigdy nie zastąpią rzeczywistej klawiatury czy też pada. Czasem jednak udaje się stworzyć tytuły, które dzięki połączeniu rozgrywki z dobrze zaprojektowanymi planszami, potrafią dać przyjemność z grania nawet na ekranach dotykowych. Alex: Mayan Mysteries jest jednym z nich. Pierwsze zaskoczenie spotyka nas zaraz po uruchomieniu gry. Ta zwraca się do nas w języku polskim. Wprawdzie platformówki nie są gatunkiem, który słynie z długich dialogów i sporej ilości tekstu, ale dobrze że rodzimi programiści nie zapomnieli o takim dodatku. Alex: Mayan Mysteries przypomina mi platformówki z czasów Atari czy też Comodore. Poszukując skarbów przemierzamy dziesiątki poziomów, umiejscowionych w antycznych miastach. Gra rozkręca się bardzo powoli co może zniechęcić część graczy. Ma na to wpływ zarówno sposób wprowadzania nas w świat Alex: Mayan Mysteries jak i animacje postaci w tym naszego bohatera. Powoli odkrywamy kolejne umiejętności, zależności i cele. Nie zabrakło klasycznego dla gier mobilnych elementu, czyli zbierania „gwiazdek” tu reprezentowanych przez maski.  Tak jak wspomniałem rozgrywka prowadzona jest bardzo powoli. Ma to swój urok i sprawia, że sterowanie dotykowe nie irytuje nas tak bardzo. Zręczność choć jest istotna, nie odgrywa tak dużej roli jak w klasycznych przedstawicielach gatunku. Przyciski są duże, a część z nich pojawia się dopiero w momencie gdy przypisana im akcja jest możliwa do wykonania (np. schodzenie po drabinie). Grafika i muzyka w Alex: Mayan Mysteries to małe arcydzieła. Owszem animacje są bardzo toporne, ale w grze prezentują się dobrze. Plansze, przedmioty, potwory to wszystko tworzy spójną i ładna całość. Polecam na chwilę się zatrzymać, autorzy pomyśleli nawet o takim detalu. Jeszcze lepiej prezentuje się oprawa muzyczna. Zwłaszcza gdy zdecydujemy się na grę w słuchawkach. Jej klimat idealnie pasuje do świata gry.  Alex: Mayan Mysteries to dobra propozycja dla wszystkich fanów platformówek. Nie irytuje sterowaniem, a zarazem potrafi stworzyć wyzwania. W połączeniu z ładną oprawą otrzymujemy bardzo miodny tytuł. O ile nie odbijemy się od niego na początku, zrażeni powolnością ruchów i rozgrywki. Gra posiada rozbudowaną wersję testową. Za pełną przyjdzie nam zapłacić 3,49zł. Wersja na iOS dostępna jest pod tym linkiem. 