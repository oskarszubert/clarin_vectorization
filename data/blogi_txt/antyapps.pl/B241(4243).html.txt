15.02.2014 The Walking Dead to pewnego rodzaju fenomen. Gra, której zdecydowanie bliżej do kategorii tzw. not-games podbiła serca ludzi na całym świecie. Nie tylko tych, których zwykło określać się mianem casuali, ale wszystkich graczy. Dzięki prostej mechanice i dość emocjonującej historii porwała tłumy i pojawiła się niemal na wszystkich współcześnie dostępnych platformach, wśród których nie zabrakło również iOS. Dziś natomiast słów kilka o kolejnej pozycji od Telltale Games, opartej na serii komiksów wydawanych przez DC — Fables, zatytułowanej The Wolf Among Us. Przyznam, że serii bajkowych kolorowych zeszytów nigdy nie widziałem na oczy i gra była moim pierwszym spotkaniem z uniwersum. Ale nie czułem się ani trochę zagubiony, bowiem pomijając już znanych wszystkim doskonale bohaterów (Królewny Śnieżki, Czerwonego Kapturka czy tytułowego Złego Wilka chyba nie trzeba nikomu przedstawiać?), to samo wprowadzenie i zestaw dostępnych w grze dokumentów do przeczytania jest na tyle obfity, że po chwili już chwytamy całą ideę przedstawionego świata.  Cała historia zaczyna się od wezwania, pełniącego rolę szeryfa w tym stylizowanym na amerykańską metropolię miasta, Wilka do mieszkania zamieszkiwanego przez drwala. Zgłoszenie to związane jest z awanturą która się tam odbywa, a gdy przybywamy na miejsce okazuje się, że to jeszcze nie koniec. Z racji tego że dochodzi do rękoczynów między wspomnianym osobnikiem w kraciastej koszuli a o wiele mniejszą od niego kobietą, czas wkroczyć do akcji. Akcja, podobnie jak we wcześniejszych produkcjach od Telltale Games, opiera się na zaprogramowanych akcjach i wciskaniu wybranych miejsc w odpowiednim momencie. Cała reszta rozgrywki to zaś poruszanie się, wchodzenie w interakcje z różnymi przedmiotami i ludźmi, oraz umiejętne prowadzenie dialogów i podejmowanie decyzji. Te mają wpływ na dalszy rozwój wydarzeń i pozostaje mi mieć nadzieję, że będzie on nieco mniej pozorny, niż miało to miejsce w przypadku Walking Dead.  The Wolf Among Us oparty jest na tym samym silniku co poprzednia produkcja. To również jedna z moich ulubionych stylizacji stosowanych w grach wideo — cell shading. Całość prezentuje się, w mojej opinii, znakomicie, a mrocznego, ciężkiego klimatu dopełniają idealnie dobrane głosy które płyną z ust awatarów. W kwestii sterowania również trudno mieć jakiekolwiek zarzuty, mimo wszystko produkcji wciąż bliżej do filmu z drobnymi elementami interaktywnymi — większość akcji opiera się na wskazywaniu miejsc na ekranie i klikaniu nań. Długo zabierałem się za najświeższą produkcję Telltale Games. Ciągłe powroty branży do wyjątkowości Walking Dead nieco mnie już zmęczyły. Bardzo się cieszę jednak, że zdecydowałem się zagrać w ich kolejną produkcję, bowiem nie dość że wyszła im niezwykle wciągająca, to jeszcze ociekająca mrocznym, komiksowym klimatem. Ona również podzielona została na pięć epizodów — w AppStorze póki co dostępny jest pierwszy z nich, na który przyjdzie nam wydać blisko 6,5$. 