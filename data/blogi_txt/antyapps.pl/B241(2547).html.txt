11.08.2013 Dobre, darmowe gry to jedna z kategorii która świadczy o popularności danej platformy. Wystarczy prześledzić komentarze w dowolnym sklepie by zauważyć, że to ich gracze wyczekują najbardziej, nawet kosztem irytującej mikropłatności. Windows 8/RT choć potrafi zaskoczyć cenami niektórych gier, powiększa z każdym dniem także bibliotekę tytułów dla fanów darmowej rozgrywki. Zapraszamy do zestawienia kilku z najciekawszych. Guns 4 Hire, Zombie HQ, Judge Dredd vs. Zombies  Trzy gry od jednego studia Rebellion. Każda z nich to dobra strzelanka oparta na mikropłatności. Stopień jej wpływu na rozgrywkę jest różnych, najmniej dotkliwy w Zombie HQ, najbardziej w Guns 4 Hire. Nie zmienia to faktu, że we wszystkie tytuły da się grać bez sięgania po gotówkę. Zombie HQ wspiera dodatkowo obsługę pada, w pozostałych gra się dobrze dotykiem, ale najlepiej myszą i klawiaturą. Działa: Windows 8 i RT Ragdoll Run  Gra doskonale znana posiadaczom Windows Phone. Runner w świecie szmacianych lalek. Wersja na Windows 8 to jeszcze piękniejszy i bardziej rozbudowany świat. Niestety na najwyższych ustawieniach grafiki mocno spada płynność na Surface RT, ale nawet bez nich gra wygląda bardzo ładnie. Sama rozgrywka jest przyjemna niezależnie od dobranego sterowania. W grze odnajdziemy mikropłatność, ale jest ona tylko dodatkiem, rozgrywka w żaden sposób nie wymusza od nas sięgania po nią. Działa: Windows 8 i RT Jetpack Joyride Klasyk i jedna z najlepszych gier na Windows 8/RT. Niestety zawodzi jej grafika, zdecydowanie niedopasowana do ekranów tabletów czy też komputera. Jeżeli przełkniemy nieostre tekstury to otrzymamy wiele godzin świetnej, niekończącej się zabawy. Gra wchodzi w skład Xbox Live tak więc możemy konkurować wynikami ze znajomymi. Dodatkowo stan gry jak i nasze fundusze są synchronizowane pomiędzy urządzeniami. Szkoda że zabrakło wsparcia dla wersji z Windows Phone 8. Działa: Windows 8 i RT Twilight Run  Gier z tego gatunku brakuje nie tylko na Windows Phone, ale także na Windows 8. Na szczęście Twilight Ryn jest bardzo dobrym reprezentantem. Zasady gry są proste, przyciskamy ekran w momencie gdy nasz bohater opada, puszczamy gdy się wznosi. Naszym zadaniem jest dolecieć jak najdalej, zanim nastanie dzień. Gra ma skromną ale bardzo klimatyczną grafikę oraz muzykę. Dodatkowo system udoskonaleń i bonusów, który możemy sobie ułatwić korzystając z mikropłatności. Działa: Windows 8 i RT The Gunstringer  Jeden z pierwszych runnerów na Windows 8. Zaczynał jako gra płatna, a skończył jako darmowy tytuł Xbox Live z mikropłatnościami i jako taki wart jest uwagi. Sam pomysł na świat gry jest ciekawy, sterujemy poczynaniami kościstego szeryfa na dzikim zachodzie. Niestety to co zawodzi to animacje. Grając w ten tytuł ciążo pozbyć się uczucia drętwoty. Problem sprawia też sterowanie na urządzeniach z ekranem dotykowym, zwłaszcza skręcanie na boki. Jednak gdy przymkniemy oko na grafikę, a sterowaniu poświęcimy chwilę otrzymamy dobry runner w ciekawym świecie, a do tego za darmo. Działa: Windows 8 i RT Shuffle Party  Zestaw kilku gier zręcznościowych zbliżonych zasadami do kręgli. Różne tryby, dodatki i rywalizacja ze znajomymi z Xbox Live sprawiają, że zabawa wciąga na długo. Jest to też jedyna gra w zestawieniu, w którą lepiej grać na ekranach dotykowych niż za pomocą myszy i klawiatury. Shuffle Party to idealna propozycja zarówno na kilka chwil jak i dłuższą zabawę. Choć gra posiada bardzo rozbudowany sklep z dodatkami, nie znajdziemy w niej mikropłatności. Całą walutę potrzebną do zakupu nowych rzeczy musimy wywalczyć sami. Działa: Windows 8 i RT Royal Revolt  Pomieszanie prostej strategii z odwróconym Tower Defense. Tym razem to my przygotowujemy armię która napadnie na zamek przeciwnika. Na drodze staną nam wieże oraz kolejne hordy wojsk nieprzyjaciela. Royal Revolt to przede wszystkim bardzo ładna grafika i płynne działanie nawet na urządzeniach z Windows RT. Zabawa jest bardzo przyjemna, aż do pewnego momentu, kiedy to bez sięganie po mikropłatności staje się niewyobrażalnie trudna. Warto jednak dać jej szansę, bo to jedna z lepiej wykonanych gier na ten system. Działa: Windows 8 i RT SoulCraft  cRPG przesiąknięte mikropłatnością. Na szczęście gra jest przyjemna nawet bez korzystania z jego pomocy, jednak interfejs i komunikaty zasypujące nas sugestiami o zakup monet potrafią irytować. Sporym plusem gry jest synchronizacja  stanów gry i naszego bohatera pomiędzy różnymi urządzeniami. Gra wspiera obsługę padem i jest to chyba najprzyjemniejszy model sterowania. Jeżeli lubicie gry pokroju Diablo, zapewne spędzicie z SoulCraft sporo miłych chwil. Działa: Windows 8 i RT Microsoft Solitaire Collection  W naszym kraju znany jako pasjans. Jedna z najbardziej legendarnych gier dostępnych na Windowsie, wraz z wersją 8/RT doczekała się nowej odmiany. I trzeba jej to przyznać, jest świetna. Sporo trybów gry, ładna grafika, rozbudowane poradniki (nigdy nie wiedzieliście jak się gra? Tutaj otrzymacie wskazówki krok po kroku) to wszystko sprawia, że gra jest jednym z najlepszych mobilnych wydań pasjansa. Do tego wchodzi w skład Xbox Live tak więc pozwala na zdobycie kilku punktów osiągnięć oraz rywalizację na wyniki ze znajomymi. Działa: Windows 8 i RT A już w następnym tygodniu przyjrzymy się najciekawszym narzędziom dostępnym na Windows 8/RT. 