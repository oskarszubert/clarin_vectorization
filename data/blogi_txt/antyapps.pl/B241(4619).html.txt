17.12.2012 Historii o baśniowej złotej rybce która spełni trzy nasze najskrytsze życzenia w dzieciństwie chyba wszyscy się już nasłuchaliśmy wystarczająco by wiedzieć, że nie warto z nią zadzierać. Ale spokojnie, Yello nie ma z nimi nic wspólnego. Wypuszczona przez swoją siedmioletnią opiekunkę chce zaznać szczęścia poza ścianami akwarium, jednak nieprzygotowana na wszechzło otaczającego ją świata sama nie da sobie rady. Pomóżmy jej przetrwać! Chasing Yello to tradycyjny free runner, w którym cały czas sterujemy naszą bohaterką starając się omijać wszelkie stające nam na drodze przeszkody. W tym celu dysponujemy czterema manewrami: wysokiem z wody (gest przeciągnięcia palcem do góry), zanurkowanie (analogicznie) oraz przemieszczaniem się między prawą a lewą częścią strumienia wody (wychylanie urządzenia). Nasza stęskniona opiekunka Matylda cały czas będzie za nami podążać, dlatego też nie możemy sobie pozwolić na żadne błędy — jeden zły ruch i znów lądujemy w ciasnym akwarium. Po drodze staramy się zebrać jak najwięcej złotych gwiazdek, które później możemy wymienić na zestawy boosterów czy nowych, szybszych, bohaterów. Te nie różnią się specjalnie od powszechnie znanych w podobnych produkcjach: magnesów na gwiazdy, ekstra starterów czy dodatkowych żyć. Oczywiście jeżeli nie macie ochoty zdobywać gwiazdek samodzielnie, zawsze możecie skorzystać z mikropłatności i wymienić kilka złotówek na zestaw gwiazd. Kto spędził kilka godzin przy free runnerach z pewnością wie, że nie tak łatwo jest się od nich oderwać — szczególnie kiedy widzimy tabelę wyników i staramy się pobić osiągnięcia znajomych. Dodatkowym atutem Chasing Yello bez wątpienia jest stale rosnący poziom trudności sprawdzający nasz refleks oraz śliczna oprawa — kolorowe środowisko wzbogacone miłymi dla ucha dźwiękami są zestawem ponadczasowym, przy którym każdy będzie mógł się dobrze bawić — niezależnie od płci czy wieku :) Takich gier na urządzenia mobilne nie brakuje — również tych, których techniczne aspekty stoją na najwyższym poziomie, podobnie jak satysfakcja płynąca z obcowania z nimi. Chasing Yello to kolejna produkcja która może dołączyć do tego zaszczytnego grona, dlatego jeśli szukacie gry która pozwoli Wam udać się w kolejną ucieczkę, nie zwlekajcie. Możecie ją pobrać za darmo zarówno w Google Play jak i AppStorze. 