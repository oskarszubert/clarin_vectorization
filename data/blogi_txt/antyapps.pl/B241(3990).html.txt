02.01.2014 Zupełnie darmowy, bo zintegrowany z systemem Windows Phone pakiet Office to jedna z najważniejszych cech smartfonów z tym systemem. Podgląd, edycja i tworzenie plików na ekranie telefonu może nie jest najwygodniejsze, lecz z całą pewnością sama możliwość zrobienia tego na urządzeniu, które jest zawsze z nami, bywa przydatna. Microsoft przygotował jednak coś jeszcze – aplikację pełniącą rolę pilota dla prezentacji Power Point. Ogrom możliwości jakie oferują nam prezentacje multimedialne spowodował, że to właśnie one pełnią niejednokrotnie najważniejszą rolę podczas wystąpień. Możliwość wygodnego sterowania tym co ogląda publiczność bez ciągłego sięgania do komputera nie jest łatwym zadaniem – nie wszyscy posiadają dedykowane piloty do prezentacji, a bezprzewodowa mysz nie jest komfortowym rozwiązaniem.  Dla użytkowników platformy Windows Phone mam jednak ciekawą propozycję – aplikację Remote Office, która zamienia Wasze smartfony w rozbudowany… pilot. Oprócz funkcji sterowania slajdami, wyświetla nam ona czas, który minął od uruchomienia prezentacji oraz prezentuje nasz postęp. Ponadto możliwe jest podejrzenie miniaturek wszystkich slajdów, a nawet wykorzystanie aplikacji jako wskaźnika. Po wybraniu odpowiedniego trybu, na ekranie smartfona widzimy aktualny slajd, a dotyknięcia wyświetlacza zamieniane są na dobrze widoczny, czerwony punkt. Każde dotknięcie ekranu może powodować zawibrowanie telefonu, co zapobiega przypadkowym tapnięciom. Nie musimy też martwić się o odblokowywanie ekranu, ponieważ ten zostaje cały czas aktywny na czas trwania prezentacji.  Do działania aplikacji potrzebny nam będzie Office 2013 zainstalowany na systemie Windows 7 lub 8 (Office RT nie jest wspierany). Do połączenia wykorzystywany jest Bluetooth, więc jego obecność w komputerze jest niezbędna. Wymagana jest też instalacja dodatku Office Remote na komputerze. Funkcje aplikacji mogłyby być nieco bardziej rozbudowane, choć zapewne odbyłoby się to kosztem wygody – np. miniaturka następnego slajdu spowodowałaby zredukowanie wielkości przycisków do sterowania. Dlatego w zestawie z Powr Point 2013, gdzie na drugim ekranie te informacje są widoczne, aplikacja Office Remote współpracuje świetnie. 