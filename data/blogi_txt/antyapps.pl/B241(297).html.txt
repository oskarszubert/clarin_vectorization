15.06.2012 Dziś opiszę pokrótce aplikację, z której korzystam praktycznie codziennie. AppShopper, bo tak nazywa się program, który mam na myśli ma swój pierwowzór w stronie internetowej znajdującej się pod adresem  www.appshopper.com. Twórcy witryny z uwagi na ogromne zainteresowanie ich stroną wśród użytkowników urządzeń Apple postanowili wydać bezpłatną aplikację, która w założeniu miała umożliwić komfortowe korzystanie z gigantycznej bazy danych serwisu. Czy im się udało?  AppShopper jest programem uniwersalnym – raz pobrany może być zainstalowany na wszystkich urządzeniach z zainstalowanym systemem iOS. Aplikacja wita nas prostym menu. Jest ono na tyle przejrzyste, że nawet widząc je po raz pierwszy, bez problemu powinniśmy załapać gdzie znajdują się poszczególne opcje. Menu AppShopper dzieli się na kilka głównych kategorii (które z kolei dzielą się na bardzo duża liczbę podkategorii mających ułatwić znalezienie konkretnej aplikacji): ‚Popular’, ‚What’s New’, ‚Wish List’, ‚My Apps’, ‚Top 200′ oraz ‚Search’. Zakładki ‚Popular’ oraz ‚What’s New’ są tymi, do których zaglądam zdecydowanie najczęściej. Umożliwiają one sprawdzenie jakie aplikacje były w ostatnim czasie najczęściej pobierane ze sklepu Apple’a oraz zapoznanie się ze zmianami cen (zarówno w górę, jak i w dół) mającymi miejsce w niedalekiej przeszłości.  Zawartość kolejnych dwóch kategorii: ‚Wish List’ i ‚My Apps’, zależy jedynie od użytkownika AppShopper‘a. Znacznikiem ‚Wish List’ oznaczamy programy, które zamierzamy obserwować – od momentu zaznaczenia jesteśmy natychmiast informowani o każdej aktualizacji wybranej aplikacji (dotyczy to zarówno nowych wersji programu, jak i zmiany cen). Korzystając z tego sposobu nie zdarzyło mi się przegapić ani jednej promocji mającej miejsce w AppStore. ‚My Apps’ działa bardzo podobnie do poprzednika, z jedną różnicą – w kategorii tej znajdują się aplikacje, które już ściągnęliśmy na nasze urządzenie. Kategoria ‚Search’, znajdująca się również w menu głównym AppShopper‘a służy, jak sama nazwa wskazuje do wyszukiwania konkretnych rzeczy po tytułach.  Na zakończenie warto dodać, że nie pamiętam by aplikacja kiedykolwiek sprawiała problemy ze stabilnością. Całość działa bardzo płynnie, a wyszukiwanie potrzebnych gier i programów odbywa się błyskawicznie. Jeżeli chodzi o mnie – AppShopper w 100% spełnia wymagania odnośnie programu, którego zadaniem jest ułatwienie połapania się w gąszczu obniżek i nowości w AppStore. 