07.02.2012 Polskie Tablice Rejestracyjne to jedna z tych prostych, a zarazem funkcjonalnych aplikacji. Wbudowana wyszukiwarka pozwala wpisać serię tablic, by w mig dowiedzieć się, gdzie zarejestrowane jest dane auto. Bez fajerwerków graficznych, ale jak widać po ocenach w Android Markecie, użytkownicy wcale ich tutaj nie potrzebują. Opisywane tu narzędzie jest bardzo proste w obsłudze i opiera się wyłącznie na zgromadzonych danych w bazie. Umożliwia wyszukiwanie przynależności serii tablic rejestracyjnych do danej miejscowości, powiatu czy służb takich jak policja czy Biuro Ochrony Rządu. W bazie programu zawarte zostały także rejestracje placówek dyplomatycznych. Jak już wspomniałem w zajawce, aplikacja nie posiada żadnych wodotrysków. Nie są tutaj tak na prawdę w ogóle potrzebne, dlatego pomimo ubogiej szaty graficznej średnia ocen dla tej aplikacji wynosi 4,7/5. Program robi po prostu to, co powinien i nic więcej. Nie wyświetla nawet banera reklamowego, mimo, że jest darmowy! Wszystkich, którzy lubią wiedzieć, skąd pochodzą auta, które napotykają na swojej drodze, zachęcam do instalacji tego programu.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 