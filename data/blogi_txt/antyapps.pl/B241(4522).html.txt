22.03.2012 Kilka dni temu, Paweł opisał aplikację, która bez problemu przekształcała wymawiane słowa w SMSa lub wiadomość email na telefonach z systemem Windows. Dziś w ręce wpadł mi odpowiednik aplikacji na iPhona. VoiceSMS ma zrozumieć 9 języków. Jak mu poszedł egzamin z polskiego?  Głosowe sterowanie iPhonem jest jedną z największych funkcji ostatniego modelu telefonu oznaczonego numerem 4S. Nie jest jednak tajemnicą, że Siri jeszcze nie zrozumie słów wypowiedzianych po polsku. Co zatem zrobić, kiedy prowadzimy samochód, a chcemy komuś wysłać wiadomość lub po prostu nie mamy ochoty na pisanie? Warto poszukać wartościowych alternatyw. Jedną z nich jest VoiceSMS. Aplikacja służy do rozpoznawania wypowiedzianych przez nas słów i zamiany ich na tekst. VoiceSMS umożliwia rozpoznanie tekstu wymawianego w 9 językach. W proponowanym katalogu znalazł się także język polski. Jak program poradził sobie w praktyce? Nie jest źle. Czytając jeden z artykułów zamieszczonych na AntyApps, aplikacja poprawnie rozpoznała 100% tekstu, nawet gdy w tle był włączony telewizor. Co więcej, niektóre fragmenty były w języku angielskim i mimo wszystko, program dał radę i zapisał je poprawnie. Jest jednak jedno „ale”. Choć, rozpoznawanie słów jest na wysokim poziomie, aplikacja nie potrafi wyłapać znaków interpunkcyjnych. Można mówić z najlepszą dykcją i nawet to nam nie pomoże.  Niestety to nie koniec minusów. Do całości dochodzi fatalna oprawa programu. Grafika tej aplikacji wręcz odrzuca. Aż dziwne, że program, który nie wymaga zbyt wielu elementów graficznych, został wyposażony w tak ubogi graficzny interfejs użytkownika. To aż się prosi o poprawkę. Sytuacji nie poprawia także fakt, że by aplikacja rozpoczęła nasłuchiwać, nie wystarczy jej uruchomić. Jesteśmy zmuszeni także dotknąć mikrofonu, który został umieszczony na środku ekranu. Do worka wad, wrzućmy jeszcze konieczność ręcznego wprowadzenia odbiorcy oraz samej wysyłki wiadomości. Duży plus i sporo mniejszych minusów. Bilans końcowy? Aplikacja nie jest z pewnością niezbędna, a jej użycie ma raczej tylko sens w przypadkach awaryjnych jak jazda samochodem lub gdy najdą nas chęci odgryzienia się wrednym znajomym, którzy funkcję dyktowania smsów mają domyślnie zainstalowaną w niektórych telefonach z Androidem :). Korzystając z programu, pamiętajcie, że by tekst został prawidłowo rozpoznany musicie być podłączeni do internetu. Moja opinia? Cóż, ja pozostanę przy tradycyjnych metodach pisania wiadomości. Nie wątpię jednak w to, że wielu z was zrobi z tej aplikacji użytek. Aplikacja dostępna jest za 0,79€ w AppStore. 