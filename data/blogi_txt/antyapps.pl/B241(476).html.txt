26.12.2011 Lubię gdy prosty pomysł dzięki odpowiedniej oprawie audiowizualnej i dobremu wykonaniu daje w efekcie rewelacyjny tytuł. Tak właśnie jest w Birzzle, gdzie przeciągamy ptaki po planszy przy goniącym czasie i wizualnych fajerwerkach. Pozornie banalne, a daje mnóstwo frajdy i pochłania sporo czasu. Jak w to się gra? Główną ideą Birzzle jest takie przekładanie ptaków poszczególnych gatunków, aby zgrupować je w liczbie przynajmniej trzech. W takim przypadku po prostu znikają z planszy – wybuchając, niczym klocki w Tetrisie. Tak samo jak w tej grze, również w Birzzle z góry wciąż spadają kolejne elementy – tu ptaki. Główna idea została wzbogacona o kilka ciekawych smaczków. O ile normalnie możemy manipulować wszelkimi ptakami na planszy, o tyle w trakcie rozgrywki zaczynają pojawiać się ptaki schowane w klatkach, które spoczywają nieruchomo. Utrudnia to zabawę, jednocześnie ją uatrakcyjniając. Z biegiem czasu tego typu przeszkód pojawia się coraz więcej, a ptaki z góry zaczynają spadać coraz częściej.  W grze dostępne są trzy tryby: klasyczny, Pandora oraz Ice Break. W praktyce z tego drugiego nie można obecnie korzystać, choć znane są jego zasady. Tryb klasyczny polega na jak najdłuższym utrzymaniu się na planszy, to znaczy dopóki nie zostanie ona w całości zapełniona przez ptaki (znów ukłon w stronę Tetrisa). Pandora polega na zbieraniu liter w odpowiedniej kolejności, natomiast w Ice Break goni nas czas – musimy zgrupować ptaki tak, by wybuchały, łamiąc kolejne bloki lodowe, w celu dojścia do złotych jaj. Czy warto? Zdecydowanie! Pomimo tego, że gra jest darmowa, wciąga niesamowicie. Jedna runda w trybie klasycznym zajmuje mi około kwadransu – gra ta potrafi zająć sporo wolnego czasu. Jedynym mankamentem jest wyświetlająca się u góry ekranu reklama. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 