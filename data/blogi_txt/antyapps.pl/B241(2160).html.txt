27.06.2013 Nasze ostatnie spotkanie z aplikacją od TVP nie skończyło się najlepiej. Recenzowana kilka miesięcy temu aplikacja TVP Stream okazała się być wyjątkowo słabym i nieprzemyślanym posunięciem telewizji publicznej. Minęło trochę czasu i w Google Play pojawia się kolejna propozycja. Tym razem inny deweloper i zupełnie odmienna funkcjonalność. Aplikacja Live Sport.TVP.PL to tak naprawdę trzy różne zabawy powiązane z wydarzeniami sportowymi transmitowanymi na żywo w telewizji polskiej. Aby móc skorzystać z aplikacji, musimy niestety zarejstrować konto oraz podać swój numer telefonu. Jest to niezbędne, ponieważ jedną z zabaw, jakie oferuje program, jest plebiscyt. W zależności od wydarzenia możemy wziąć udział w głosowaniu sms (obecnie jest to ranking najlepszych piłkarzy Pucharu Konfederacji w piłce nożnej). Polecam ostrożność, ponieważ wybierając określonego zawodnika apka pyta jedynie, czy chcemy wysłać sms i nie przekierowuje nas do innej aplikacji odpowiedzialnej za przesyłanie wiadomości tekstowych, a korzystając z tego, że wcześniej podaliśmy numer telefonu, poprostu wysyła nasz głos za 2,46 (+VAT). Drugą funkcją aplikacji jest „live Blog”, czyli możliwość czytania informacji o danym wydarzeniu sportowym w czasie rzeczywistym. Szczerze mówiąc, zabrakło mi tutaj czytelnego interfejsu, gdzie szybko możemy sprawdzić wynik, kartki lub minutę meczu. Zamiast tego autorzy aplikacji stworzyli jedynie chronologiczny, uaktualniany na bieżąco zapis przebiegu danego wydarzenia z podziałem na poszczególne minuty. Ostatnią częścią Live Sport.TVP.PL jest gra polegająca na przewidywaniu tego, co może wydarzyć się podczas transmitowanego w danym momencie meczu lub innego wydarzenia sportowego. Do wyboru mamy aut, gol, faul i stratę. Jeśli któreś z tych zdarzeń będzie miało miejsce w ciągu 30 sekund od wybrania przez nas jednej z wspomnianych akcji, zdobywamy punkty. Później możemy śledzić wyniki swoich strzałów oraz innych kibiców, którzy również biorą udział w zabawie, oglądając jednocześnie mecz. Mam wrażenie, że Live Sport.TVP.PL to gadżet, który ze względu na grę spodoba się głównie młodszym użytkownikom smartfonów. Starsi kibice chcący śledzić na bieżąco sportowe wydarzenia z pewnością sięgną po bardziej dopracowane serwisy typu live blog, takie jak Sport.pl LIVE czy LiveScore, o których pisaliśmy jakiś czas temu. Raz jeszcze uczulam na funkcję wysyłania konkursowych smsów z aplikacji, gdyż dzieciaki mogą nie być do końca świadome tego, jakie rachunki za telefon przyjdzie zapłacić ich rodzicom po kilku minutach zabawy w plebiscyt… 