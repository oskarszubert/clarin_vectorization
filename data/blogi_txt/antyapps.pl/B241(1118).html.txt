23.07.2012 Obszar powiadomień jest jednym z największych atutów Androida. Znajdziemy tam wszystkie ostatnie powiadomienia i komunikaty systemowe. Pozwala też w prosty sposób dostać się do najbardziej niezbędnych opcji. Dzięki 1Tap Quick Bar, sami możecie wybrać co wejdzie w ich skład.  Aplikacja daje nam możliwość tworzenia belek, jakie znajdą się w obszarze powiadomień. W ich skład mogą wchodzić różnego rodzaju ustawienia systemowe, aplikacje, skróty czy też kontakty.  Limit przypiętych skrótów wynosi 6. Poza wyborem aplikacji, możemy również zmienić wygląd, a dokładniej tło naszego paska, czcionkę, ikony czy też status. Opcji customizacji jest naprawdę sporo, tak więc bez problemu powinniśmy dopasować belkę pod nasz gust. Ilość pasków jakie możemy przypiąć zależy od wersji.  Autorzy wybrali bardzo sprytny model dystrybucji. Za darmo możemy przypiąć tylko jeden pasek (co ważne, utworzyć i zapisać możemy wiele, tak więc nawet w darmowej wersji, jest możliwość przygotowania zawczasu paru, a potem wybieranie tego, który najlepiej nam pasuje w danej sytuacji).  Zwiększenie ilości do dwóch będzie nas kosztowało 4,36 zł, do pięciu 8,76zł, a nielimitowana ilości to koszt wysokości 10,96zł. Model ciekawy i uczciwy. Każdy może za darmo przekonać się o możliwościach i przydatności aplikacji. W razie gdy program przypadnie nam do gustu, rozszerzyć go o potrzebną liczbę dodatkowych miejsc.  Aplikacja posiada bardzo intuicyjny interfejs. Dla mnie największym zaskoczeniem było wsparcie dla Androida w wersjach 3.x, gdzie powiadomienia umieszczono w dolnej części ekranu, przy okazji zmniejszając ich rozmiar. Tak więc, jeżeli często korzystasz z tej funkcji systemu, wzbogać ją o dodatkowe możliwości. 1Tap Quick Bar znajdziecie w Google Play. Ocena: 5- 