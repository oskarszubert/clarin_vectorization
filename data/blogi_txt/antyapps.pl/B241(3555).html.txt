15.05.2013 Robot Unicorn Attack 2  czyli kontynuacja kultowego dwuwymiarowego runnera, który narodził się w okienku przeglądarki internetowej zawitała właśnie na smartfony i tablety z systemem iOS na pokładzie. Druga część gry jest, w przeciwieństwie do swojego poprzednika (który z czasem wyemigrował na urządzenia mobilne) – całkowicie darmowa. Informacje o tym, jakie nowości przygotowali dla nas twórcy RUA 2 znajdziecie poniżej. Nowe przygody mechanicznego jednorożca oferują bezpieczny kompromis pomiędzy zachowaniem starego stylu rozgrywki, a nowościami. Pierwszą istotną zmianą rzucającą się w oczy zaraz po uruchomieniu gry jest jej oprawa. Grafika została podrasowana przy jednoczesnym zachowaniu stylu poprzedniej części. Nadal jest kolorowo i nieco kiczowato, ale wszystkie tła i modele zostały zauważalnie poprawione. Sam jednorożec zyskał sporo nowych pikseli i teraz prezentuje się bardzo okazale. Zmieniła się również muzyka – niestety na niekorzyść. Charakterystyczna piosenka towarzysząca nam w pierwszej części została zastąpiona przez anonimową schematyczną melodyjkę, którą po kilkunastu rozegranych rundach większość z Was zapewne wyciszy. Sytuację w tej kwestii ratuje możliwość odblokowania dodatkowych melodii wśród których fani pierwszej części gry znajdą kultowe „Always„.  Gra została rozszerzona o nową krainę – oprócz podstawowego skalisto-pustynnego poziomu otrzymaliśmy możliwość sprawdzenia swoich sił w krainie skutej mrozem i lodem. Jej odblokowanie wymaga jednak zebrania naprawdę sporej ilości punktów, konieczne będzie więc uzbrojenie się w cierpliwość. Robot Unicorn Attack 2 wzbogacił się również o całą masę przeróżnych power-upów i ulepszeń, dzięki czemu rozgrywka zyskała nieco polotu i urozmaicenia. Dodajmy do tego możliwość opowiedzenia się po stronie jednej z dwóch rywalizujących ze sobą drużyn (Inferno lub Rainbow) oraz całkiem sporą pulę zadań do wykonania, a otrzymamy runner’a, do którego wracać będziemy wielokrotnie.  Twórcy Robot Unicorn Attack 2 zdecydowali się na umieszczenie w swoim dziele systemu mikropłatności. Rozgrywka bez inwestowania w grę prawdziwych pieniędzy jest możliwa, ale postępy przychodzą wtedy na tyle wolno, że nawet najtwardsi zawodnicy mogą poczuć się zniechęceni. Gra dostępna jest w AppStore za darmo w wersji uniwersalnej przeznaczonej na smartfony i tablety z logo nadgryzionego jabłka. 