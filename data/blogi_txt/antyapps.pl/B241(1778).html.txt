30.05.2012 Wszystkie dziecięce bajki, które mają w sobie wątek miłosny z reguły kończą się stwierdzeniem: „… i żyli długo i szczęśliwie”. A co jeżeli nie? Alternatywne zakończenie dziecięcych romansów możemy zobaczyć w grze Little Big Monster, gdzie finałową scenę pocałunku zrujnował rywal głównego bohatera porywając jego wybrankę. Nie ma co rozpaczać, trzeba dzielnie walczyć o swoje! W Little Big Monster wcielimy się w rolę zrozpaczonego stworka, któremu właśnie porwano sprzed nosa jedyną, prawdziwą miłość życia. Zmieniając wygląd zewnętrzny z małej sympatycznej kulki w ogromnego stwora z rogiem na czole, będziemy musieli zmierzyć się z trudnościami czyhającymi w każdym z trzech dostępnych światów. Na początku będziemy biegli wolno i spokojnie, z czasem zaczniemy przyspieszać, a wtedy nie jest już tak bajecznie łatwo. Za sprawą dynamicznie generowanych poziomów, gra za każdym razem wygląda nieco inaczej zatem nici z wypracowania jednej, skutecznej taktyki.  Piękna, kolorowa grafika dostosowana do ekranu Retina, tryb nie kończącego się wyścigu umożliwiający poprawę techniki oraz nadzwyczaj irytujący soundtrack, który przez kilka pierwszych rund skutecznie zakłócał mi ukończenie pierwszego etapu – tak w skrócie opisałbym grę Little Big Monster. Czy warto? Pewnie, zwłaszcza, że dziś w ramach promocji Apps Gone Free gra do pobrania jest bezpłatnie z App Store. 