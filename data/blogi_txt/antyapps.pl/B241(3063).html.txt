11.09.2013 Praktyczne aplikacje, to dobre aplikacje — chyba każdy użytkownik urządzeń mobilnych przyzna mi rację. Na łamach AntyApps mieliśmy już przyjemność pisać o różnych aplikacjach, stworzonych na zlecenie dużych sklepów — wystarczy tu wspomnieć choćby znakomity program, który powstał na zlecenie Lidla. Dziś kolejne podejście do ułatwienia klientom sklepów zakupów. Tym razem mowa o Piotrze i Pawle, kolejnej sieci sklepów skupiających się głównie na produktach spożywczych, ale nie tylko. Program podzielony został na kilka podstawowych działów: Karta — lista promocji dla posiadaczy specjalnych kart rabatowych. Z tego poziomu możemy również wyrobić / zeskanować naszą fizyczną kartę, oraz — jeśli już takową posiadamy, zalogować się korzystając z tamtejszych danych. Promocje — nazwa mówi sama za siebie. Należy jednak pamiętać o wyborze sklepu, bowiem oferty mogą różnić się w zależności od miejsca zamieszkania i placówki, do której planujemy zajrzeć na zakupy. Lista zakupów — najbardziej rozbudowana sekcja, pozwalająca sprawnie stworzyć listę zakupów na podstawie produktów dostępnych w katalogu sklepu. Przeglądając ich listę według kategorii, korzystając z wyszukiwarki lub zestawienia przecen, za pomocą jednego przycisku dodajemy sprawnie kolejne pozycje do listy. A kiedy czegoś nie możemy znaleźć w tutejszym katalogu, a mamy nadzieję uświadczyć takowych na miejscu, samodzielnie możemy dodać produkt według własnego widzimisię. Naturalnie produkty które znalazły się w naszym koszyku możemy już stopniowo odznaczać! Sklepy — po prostu lista sklepów Piotr i Paweł. Z wyszukiwarką najbliższego oddziału, oraz możliwością wyszukania takowego według miejscowości. Kiedy już wybierzemy interesujący nas oddział, możemy bez problemu sprawdzić jego godziny otwarcia oraz telefon, w razie, gdybyśmy mieli jakieś pytania nim się do niego udamy. Ciekawą funkcją jest również, w przypadku włączonych usług lokalizacyjnych, informowanie nas, kiedy będziemy zbliżać się do miejsca, gdzie stoi jeden ze sklepów sieci :)  Aplikacja prezentuje się nienagannie i nie napotkałem przy testowaniu jej żadnych problemów. Już na starcie wita nas bardzo przyjemny samouczek, w którym to zapoznawani jesteśmy w kilku krokach z całą funkcjonalnością programu. Klarowny podział na kategorie i prosty styl sprawiają, że nie sposób się w nim pogubić. A katalog produktów i możliwość robienia listy zakupów to praktyczne elementy, z których miłośnicy marki z pewnością chętnie skorzystają — podobnie jak z listy bieżących promocji. Aplikacja dostępna jest za darmo na platformie Google Play. Wersję iOS możecie pobrać tutaj. 