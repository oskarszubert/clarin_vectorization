12.11.2013 Mania serialowa dotarła do nas już kilka ładnych lat temu. I wraz z każdym sezonem do ramówki zagranicznych stacji docierają kolejne warte uwagi serie, którym warto poświęcić czas — a co gorsza, stacje TV nie zauważają, że pora już zrezygnować z kilku sprawdzonych licencji. a jak jest z porzucaniem perypetii bohaterów z którymi zdążyliśmy się już zżyć, wiemy wszyscy. Jeżeli poszukujecie porządnego mobilnego narzędzia do śledzenia nadchodzących odcinków, a prezentowane na łamach AntyApps wcześniej propozycje nie spełniły Waszych oczekiwań, może TVtrac podoła.  Mimo że aplikacja jest młodym projektem, już teraz autorzy dbają, by była jak najbardziej kompleksowym rozwiązaniem. Zacznijmy zatem od dodania interesujących nas serii — w tym celu klikamy na lupę w prawym górnym rogu, następnie wklepujemy interesującą nas frazę i z listy serii wybieramy interesujący tytuł. Wtedy możemy przeczytać krótki opis serii, a także dodać do oglądanych — w tym celu wystarczy kliknąć na niewielki zielony plus w prawym górnym rogu. Po dodaniu kilku śledzących seriali, można już wrócić do głównego obrazu, który podzielony jest na trzy zakładki główne: program, najnowsze oraz moje serie. Klikając na wybrany epizod, otwieramy krótki opis każdego z nich. Między całym sezonem możemy lawirować prostym gestem przesunięcia palca w prawą/lewą stronę ekranu. W tym widoku możemy także oznaczyć odcinek serduszkiem lub kciukiem w dół, a co ważniejsze dla nas — oznaczyć jako obejrzany, by nie pogubić się w całym natłoku kolejnych przygód. W opcjach zaś czeka na nas więcej standardowych ustawień, które dostępne są w większości tego typu programów. Wśród nich między innymi format zapisu numeru odcinka i serii, kolorystyka, ukrywanie obejrzanych epizodów, z jakim wyprzedzeniem chcemy widzieć nadchodzące serie, a także czy (i z jakim wyprzedzeniem) chcemy otrzymywać powiadomienia. Nie zabrakło również możliwości zrobienia kopii zapasowej wszystkich serii z naszego katalogu, by w razie problemów ze smartfonem / tabletem móc odbudować ją za pomocą dwóch kliknięć. Cała baza danych opiera się na danych z serwisu trakt.tv, który jest rozbudowaną i prężnie działającą stroną w całości poświęconą serialom. Aplikacja jest jeszcze młoda, ale już teraz widać, że zmierza w bardzo dobrym kierunku. Brakuje mi co prawda widoku kalendarza w skróconej formie, by był możliwie jak najbardziej czytelny, ale program co rusz dostaje aktualizacje, w której łatane są wszelkie niedociągnięcia i na bieżąco dodawane kolejne funkcje. Warto mieć program na oku, bo niebawem ma szanse namieszać na rynku! 