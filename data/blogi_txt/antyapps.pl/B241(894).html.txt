23.10.2012 Czasem jest tak, że jedna aplikacja zdobywa znaczącą przewagę nad innymi już na starcie. Nie wiadomo do końca z czego to wynika, ale pomimo wielu różnych konkurentów, liczy się głównie ona. Tak jest z Tweetbotem na iOS w kategorii aplikacji do Twittera, tak też jest z Nextgen Reader na Windows Phone w kategorii czytniki RSS.  Od bardzo dawna utrzymuje się na szczycie wszystkich płatnych aplikacji na Windows Phone. A przecież RSS coraz częściej jest wypierany przez serwisy społecznościowe. Przejdźmy jednak do samej aplikacji. Nextgen Reader działa w oparciu o nasze konto Google Reader, tak więc bez niego możemy zapomnieć o czytaniu RSS-ów. Po pierwszym zalogowaniu przywita nas przewodnik, tłumaczący podstawowe założenia interfejsu.  Warto go spokojnie przejrzeć, a to dlatego, że aplikacja oferuje naprawdę sporo możliwości i za pierwszym razem można czuć się lekko zagubionym w ich gąszczu. Sam poradnik prezentuje te najważniejsze, a mimo to zajmuje około 10 stron. Główny trzon Nextgen Readera odbiega od tego co znamy z innych aplikacji na Windows Phone. Nie znajdziemy tu kafelków czy też widowiskowych grafik. Ujrzymy prostą listę folderów i subskrypcji. W tym minimalizmie jest moc, którą widać po dłuższym obcowaniu z aplikacją.  Z poziomu aplikacji możemy nie tylko przeglądać już dodane subskrypcje, ale też je edytować, dodawać nowe. Jeżeli RSS konkretnego portalu udostępnia tylko część wpisu, resztę uruchomimy z poziomu aplikacji, bez konieczności przechodzenia do przeglądarki internetowej. Nextgen Readera współpracuje też z wieloma innymi serwisami i kontami, Readability, Instapaper i Google mobilizer w kwestii wyświetlania tekstu, Twitter, Facebook, Live gdy chcemy się nim podzielić, Instapaper, Read It Later i Readability aby zachować artykuł na później. Mamy więc dostęp do wszystkich najpopularniejszych usług (do części z nich dopiero w wersji płatnej). O interfejsie już wspominałem, jest bardzo minimalistyczny, co sprawdza się idealnie. Nextgen Reader wspiera w szerokim zakresie kafelki. Możemy edytować ich wygląd, prędkość odświeżania, tworzyć dla poszczególnych kanałów czy też całego zbioru. Jest w czym wybierać. Równie rozbudowane opcje są dostępna dla czytanych treści.  Program posiada wersję darmową oraz płatną. Choć tą pierwszą okrojono z wielu bardziej zaawansowanych opcji, to jednak do podstawowych zadań powinna wystarczyć. Gdy będziemy chcieli cieszyć się pełnymi możliwościami Nextgen Readera przyjdzie nam zapłacić 6,99zł. W tym wypadku warto. Obecnie nie ma lepszego, bardziej rozbudowanego klienta RSS na Windows Phone. Jeżeli jeszcze nie mieliście okazji spróbować, program znajdziecie w swoim Marketplace, bądź też pod tym linkiem. Ocena: 5+/6 