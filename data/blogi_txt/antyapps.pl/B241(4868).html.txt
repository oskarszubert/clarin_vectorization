06.12.2011 Wiem, że układanie klocków to chyba najpopularniejszy gatunek gier na całym iPhonie, ale może przez to tak trudno znaleźć te warte poświęcenia im kilku chwil. Zentomino zaskoczyło mnie swoją złożonością, bo układanie kształtów z różnych figur to dość oklepany sposób, ale plansze są dość wymyślne, bo wielokrotnie zdarzało mi się zostać z miejscem na dany klocek, ale szybkie przyjrzenie się i wychodzi na to, że ten już wykorzystałem. Zabawa jest prosta – do dyspozycji mamy 12 klocków o różnych kształtach, które możemy wykorzystać do zbudowania wymyślonej przez twórców konstrukcji. Nie ma tu specjalnej filozofii, ale jest ona ukryta w kształtach naszych klocków – są one tak specyficznie zaprojektowane, żeby tworzyć prawie nieskończone możliwości łączenia ze sobą. Często zagadkę będziemy mogli rozwiązać na różne sposoby albo tak będziemy myśleć. Potem wszystko układamy, by na końcu dowiedzieć się, że jednak gdzieś po drodze popełniliśmy drobny błąd i wszystkie kalkulacje można włożyć do kosza. Oprawa jest ascetyczna, ale wystarczająca, by nie przeszkadzać w rozgrywce. Sterowanie sprawdza się wyśmienicie, choć rozgrywka nie zależy od czasu, to obracanie klocków jest proste i intuicyjne. Wystarczy raz stuknąć w dany klocek, by go obrócić o 90 stopni, a podwójnie, gdy chcemy dokonać lustrzanego odbicia. Jeśli w danej zagadce idzie nam ciężko to gra może udzielić nam trzech prostych podpowiedzi, z czego jeszcze nie skorzystałem, ale też nie doszedłem zapewne do tych najtrudniejszych układanek. Całość uzupełnia spokojna, relaksująca muzyka nawiązująca zapewne do początku tytułu, czyli do zen.  Czy warto? Zentomino jest dzisiaj dostępne za darmo, a mi już pożarło kilka godzin z życia. Dla mnie to wystarczający wyznacznik, że warto ten tytuł pobrać i po prostu w wolnej chwili poukładać wyznaczone wzory. Czasem zatniemy się na kilka minut, ale na szczęście gra należy do tego typu, że można ją odłożyć, gdy właśnie przyjechał tramwaj i kontynuować zabawę siedząc już spokojnie w środku. Nie wiem czy skończę zabawę układając wszystkie ponad 275 obrazków, ale na pewno Zentomino przynajmniej przez jakiś czas zostanie w moim telefonie. Link do aplikacji. 