02.01.2012 Fantastyczne animacje pojazdów, piękne wybuchy i w końcu niewiarygodny wpływ terenu na rozgrywkę to tylko niektóre z cech, których ta gra nie posiada. Szkoda? Może i szkoda, nie zmienia to faktu, że wciąga jak „łomatkoicórko” :) O czymże ta gra? Celem gry jest obrona polskiej, pokojowo nastawionej stacji botanicznej przed germańskim oprawcą, który dowiedział się o ciekawych wynikach badań polskich naukowców – i oczywiście pragnie je zdobyć. Historia ta nie jest może do końca prawdą, ale dzięki takiemu ujęciu backgroundu, gra się zdecydowanie ciekawiej. Inaczej: postaw wieżyczki, żeby te rozstrzelały przeciwnika podczas prób dostania się do stacji. Żadna ze mnie Cindy Crawford Cóż, grafika ewidentnie nie powala na kolana. Na nic innego też nie powala, ale nie przeszkadza i to w zasadzie wystarczy. Co prawda patrząc na wybuchy mógłbym przysiąc, że animował je ten sam „aparat”, co zmianę Borcha Trzy Kawki w Smoka, w filmie Wiedźmin, pojazdów czasem prawie nie widać, a menu także nie zaskakuje, z drugiej strony widać, że animator miał koncepcję i skutecznie ją realizował. Plazma kontra wybuchowa betoniarka Mamy w zasadzie 8 różnych wież do wykorzystania (są lasery!) oraz 3 tajemnicze narzędzia: bomb, E.M.P. i nuke. Co robi bomb i nuke możecie się domyślić, E.M.P. pojazdy spowalnia. Właśnie, pojazdy. Jest ich trochę – są różowe, są żółte, są wyglądające jak quady z Diuny 2, są nawet zastanawiające swą szybkością niebieskie kreski – każde to to żyje, rusza się i z chęcią wjedzie w Twoją stację licząc na bombową imprezkę. Hultaje. Wind of Change To jest najfajniejsze w całej grze – zmiana. Gra posiada 35 zdecydowanie różnych terenem i poziomem trudności leveli, i właśnie to niesamowicie wciąga. Czasem wyskakują na Ciebie myśliwce, czasem tylko żółte mordercze betoniarki, fioletowe cosie i niebieskie kreski (piszę z pamięci, może miały jeszcze jakieś intrygujące wypustki). Gra jednak angażuje i nie pozwala Ci się oderwać – chyba, że zdenerwuje Cię przegrana i potrzebujesz chwili, by się uspokoić – i dopiero potem wrócić do zabawy. Moje trzy grosze: - w prawym górnym rogu wyświetla się informacja, co zaatakuje następne, nie ma jednak czasu, by dokonać odpowiednich zakupów – zmienić np. wieże z miotaczem ognia na broń przeciwlotniczą, - jeśli kliknąłeś (omyłkowo) postawioną wieżę i chcesz wybrać nową wieżę do postawienia nie da się tego zrobić. Chyba, że odklikniesz starą. To sprawia, że tracisz cenny czas, który mógłbyś poświęcić na ratowanie biednych polskich botaników, nad którymi wisi widmo śmierci, - gra jest zdecydowanie za krótka. Zdecydowanie. Niech was szlag, Vectorlight, niech was szlag. OCENA: 4+ Gra dostępna w Windows Phone Marketplace tutaj. 