22.08.2012 Lubię proste gry logiczne na smartfony, które dzięki 1-2 pomysłom potrafią zmienić znany model zabawy w coś zupełnie innego i niesamowicie miodnego. Jedną z takich gier jest właśnie Pandoodle. Choć na pierwszy rzut oka nie odbiega od setek podobnych tytułów, dostępnych na wiele platform, to po krótkim zapoznaniu wciąga jak bagno.  Model zabawy jest prosty. Na planszy mamy pojemniki z kolorami, naszym zadaniem jest poprowadzenie linii od nich do celu. Oczywiście linia zużywa farbę, tak więc w naszym interesie jest to aby była jak najkrótsza. Model wydaje się prosty, jednak to tylko część zabawy. Kolory, jak to kolory pozwalają się mieszać, dzięki czemu przecinając strumień niebieski linią żółtą, otrzymamy w efekcie końcowym zielony.  Tak więc w zależności od planszy będziemy tego połączenia szukali, albo też unikali. Czasem w pewnym momencie kolory będzie trzeba połączyć, w innym ominąć, a ilość farby będzie bardzo ograniczona. Oba pomysły są proste, a zarazem tworzą bardzo ciekawą i miodną rozgrywkę. Gra oferuje 75 plansz podzielonych na 3 światy. Daje to sporo dobrej zabawy i wiele czasu spędzonego na rozwiązywaniu łamigłówek. Autor obiecał też nowe plansze.  Oprawa graficzna, choć nie zrywa czapek z głów, to jednak prezentuje się bardzo przyzwoicie. W końcu chodzi o zabawę kolorami. Szczególnie miła dla zmysłów jest warstwa muzyczna. Przyznam, że Pandoodle pobrałem w codziennym rutynowym pobieraniu nowych aplikacji. Podchodząc do testów, nie nastawiłem się na nic szczególnego- zapewne kolejny klon klona prostej gry logicznej. Natomiast gdy już grę uruchomiłem, to oderwała mnie od niej dopiero ważna korespondencja. Gra ma w sobie wielkie pokłady miodności, oczywiście jeżeli ktoś gustuje w tym gatunku. Dostępna jest za darmo (reklamy w górnej części okna), dzięki czemu każdy sam może przekonać się czy naprawdę jest aż tak dobra.  Ocena: 5+ 