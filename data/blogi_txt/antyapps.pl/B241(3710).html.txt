11.02.2014 Kolorowe produkcje platformowo-zręcznościowe, przypominające mi jedne z moich ulubionych gier z Sony PlayStation, często zaskakują mnie w odsłonie mobilnej. Najczęściej ściągam je pełen obaw, że nie poradzą sobie ze sterowaniem, a sam odbiję się od nich momentalnie. I faktycznie — to ich bardzo częsta przypadłość, ale trafić można również na tytuły, które wymykają się spod tego schematu. Ograniczenie liczby wirtualnych przycisków i tempa zabawy działa jak najbardziej na ich korzyść, a jednocześnie nie odbija się na jakości. W dalekiej galaktyce Sibull wszystko było w idealnym porządku. I byłoby nadal, gdyby zastępy mniejszych i większych smoków nie najechały tej bajkowej krainy i nie rozniosły po całej jej długości pięciu głazów, symbolizujących wiarę, odwagę, wolność, mądrość oraz miłość. Kiedy te zostały przeniesione, wszystko runęło. Na szczęście dwójka śmiałków o imieniu Sili i Bili nie zostawia tego bez konsekwencji i postanawia przywrócić dawny ład i harmonię, odkładając wszystkie artefakty na miejscu. A naszym zadaniem bojowym jest im w tym pomóc.  Jak już wcześniej wspomniałem, sterowanie opiera się na wirtualnych przyciskach oraz gałce analogowej. Za ich pomocą wydajemy rozkazy oraz walczymy. Każdy z poziomów jest umiarkowanej wielkości otwartym terenem, po którym poruszamy się samodzielnie poszukując ogromnych, rytualnych głazów. Gdy się do nich zbliżymy, na naszym ekranie pojawia się polecenie podniesienia go — wówczas należy odstawić w wyznaczone miejsce… i tak z całą piątką, która przypada na każdą z plansz. Aby jednak nie było zbyt łatwo, niemal na każdym kroku czekają na nas niebezpieczeństwa, a im dalej w las zacznie też przybywać prostych, ale zawsze, łamigłówek; których rozwikłanie okaże się niezbędne do zaliczenia poziomu. Nie mogło tam również zabraknąć skrzyń ze skarbami oraz waluty, za którą możemy później nabyć ulepszenia broni oraz zbroi. Co ciekawe (i w ostatnich latach na tyle rzadkie, że warto to zaznaczyć) — nie możemy jej dokupić w ramach mikrotransakcji, całą musimy zdobyć samodzielnie.  Gra nie jest specjalnie długa ani rozbudowana. Składa się na nią w sumie 14 plansz (+ dwie bonusowe) które są porozrzucane po dwóch różnorodnych planetach. Czeka na nas potyczka z całym zastępem różnorodnych przeciwników, a zgromadzenie waluty by kupić lepszy sprzęt wymagać będzie powtórzenia tych samych wyzwań… Graficznie produkcja może i nie powala, jednak jest kolorowo, sielsko i uroczo, a od zabawy dosłownie nie można się oderwać. Grę można nabyć zarówno w AppStorze (HD 1,99$/SD 0,99$) jak i Google Play (ok. 3 pln). 