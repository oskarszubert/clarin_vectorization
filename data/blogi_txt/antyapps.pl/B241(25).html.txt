18.02.2014 W Google Play znajdziemy dziesiątki aplikacji typu curation, czyli takich, które samodzielnie, w oparciu o specjalne algorytmy, potrafią nam podsuwać wybrane treści zgodnie z naszymi oczekiwaniami i zainteresowaniami. Na ogół są to agregatory newsów, a co byście powiedzieli na analogiczne rozwiązanie z klipami wideo? 5by ma nam dostarczyć filmy takie, jakie w danym momencie chcielibyśmy oglądać. Twórcy nazywają swój produkt concierge od wideo. W takim też stylu został on zaprojektowany. Tuż po uruchomieniu aplikacja wypyta nas o zainteresowania, przyjaciół, wymarzone wakacje itp. Na tej podstawie stworzony zostanie wstępny profil, który pozwoli skuteczniej podsuwać interesujące wideo. Potem, każdego dnia będziemy pytani o nastrój. Program jednak nie będzie decydował się na samowolę i da nam możliwość sprecyzowania kategorii nagrania, które chcielibyśmy oglądać (co pewnie wynika też z dość ograniczonych algorytmów). W ten to sposób zostaniemy uraczeni porcją świeżych klipów. Pochodzą one z różnych miejsc – w tym z obszernych zbiorów YouTube’a, Vimeo i innych platform. 5by serwuje nam nagrania w formie strumienia. Za pomocą przeciągnięć palcem możemy szybko przeskakiwać z jednego do kolejnego. Odtwarzanie rozpoczyna się automatycznie, więc nic więcej nie musimy robić. Sam player jest bardzo prosty i ogranicza się do właściwie kilku podstawowych funkcji. Możemy tutaj m.in. aktywować/dezaktywować tryb HD, udostępnić film lub wyrazić swoją opinię i w ten sposób pomóc algorytmowi w lepszym poznaniu naszych preferencji.  Interfejs 5by jest piękny. Aplikacja dostosowuje się do pory dnia i zmienia tło. Przyciski zaprojektowano bardzo starannie, a wysuwane zza lewej krawędzi ekranu menu jest duże i przejrzyste. Jednocześnie trzeba zauważyć, że całość jest bardzo prosta, a miejscami wręcz trąci minimalizmem. Przy czym aplikacja nie ma zbyt wiele wspólnego z Holo UI, co akurat mi osobiście w niej nie przeszkadza.  Twórcy 5by to ten sam zespół, który rozwija platformę społecznościową StumbleUpon. Opisywana dziś aplikacja jest zatem dostępna nie tylko dla Androida i iOS, ale również w wersji przeglądarkowej. Bez względu na to, gdzie z niej będziemy korzystać, znajdziemy tutaj prosty, pozbawiony zbędnych dodatków i wodotrysków sposób na konsumpcję wideo różnej maści. W sam raz na zły/dobry dzień, poprawę humoru, rozluźnienie czy milion innych sytuacji. 