13.06.2013 Twórcy aplikacji związanych z edycją i publikowaniem zdjęć za pomocą urządzeń mobilnych to prawdziwi mistrzowie marketingu, jeśli chodzi o tworzenie kolejnych klonów tych samych, „ale innych” programów. Mamy już kwadratowe Instagramy, mamy ascetyczne kółeczka od Rando, tym razem przyszła pora na zdjęcia uwiecznione grupowo na pionowych paskach. Do tego jak zwykle zestaw filtrów, kilka mniej lub bardziej atrakcyjnych ozdobników i innowacja w dziedzinie mobilnej fotografi gotowa. Tym razem pod nazwą Split Camera. Mimo kolejnego powielania tego samego schematu, zadbano przynajmniej o ciekawą i spójną oprawę graficzną. Split Camera posiada atrakcyjny interfejs, jednak w dużym stopniu zaburzają go reklamy wyświetlające się u góry ekranu oraz prośba o wyrażenie zgody na dodanie ikony apki na pulpicie, a także o zmianę strony startowej w przeglądarce. Tu niestety aplikacja przegrywa z darmową konkurencją, która często mimo opłat za swoje usługi nie decyduje się na inwazyjne bombardowanie nas reklamą.  Jeśli chodzi o samo robienie zdjęć, mam zastrzeżenie do automatycznego przyciemniania obrazu, kiedy fotografujemy dobrze oświetlone obiekty. Pierwszy raz spotykam się z czymś takim i szczerze mówiąc nie udało mi się odnaleźć odpowiedzialnej za to funkcji, którą można by było wyłączyć. Efekty, jakie możemy nakładać na nasze zdjęcia, nie różnią się zbytnio od tych, które spotykamy w tego typu programach. Zmian możemy dokonywać na osobnych zdjęciach wchodzących w skład naszego foto-kolażu. Poza filtrami dostępne są również efekty typu bokeh i overlay. Zdjęcia można uzupełnić o podpis. Tworząc napis będziemy mogli wybrać czcionkę, jej wielkość oraz styl. Na pochwałę zasługuje uwzględnienie przedniej kamery (jeśli nasze urządzenie takową posiada) i możliwość wykonania zdjęcia nią, jak i tą umieszczoną z tyłu smartfonu lub tabletu. Instagramowi maniacy nie powinni odmawiać sobie choćby krótkiego wypróbowania aplikacji Split Camera. Być może łączenie zdjęć na jednym obrazie w formie pionowych pasków przypadnie im do gustu jako forma urozmaicenia fotografii, jakimi na co dzień dzielą się ze światem. Jeśli jednak szukacie funkcjonalnego programu do modyfikacji zdjęć, ta apka nie ma zbyt dużej szansy zagościć w waszym telefonie na dłużej. Lepiej już sięgnąć po sprawdzony Fotor lub Pixlrmatic, które z pewnością pozwolą na większą swobodę przy modyfikowaniu zdjęć. 