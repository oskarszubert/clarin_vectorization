23.09.2013 Jeżeli marzy Ci się ciekawie wyglądający profil na Facebook’u, a z obsługą programów graficznych nie jest Ci po drodze, wyjściem z sytuacji może okazać się skorzystanie z jednej z wielu aplikacji służących tylko i wyłącznie jednemu celowi – wykreowaniu efektownej grafiki „coverowej”. W tym celu skorzystać możesz z łatwego w obsłudze i dostępnego w języku polskim programu o nazwie Covery – for facebook timeline covers. Po odpaleniu Covery od razu zostajemy przeniesieni do głównego miejsca akcji. Ekran, w którym przygotujemy grafikę tworzącą tło dla naszego Facebook’owego profilu jest odzwierciedleniem okna profilowego w największym portalu społecznościowym, z tą różnicą, że zamiast linii czasu, u dołu wyświetlacza prezentowane są grafiki, z których wybrać możemy odpowiadające naszej koncepcji zdjęcie tła profilowego. Ilość fotografii, spośród których możemy dokonać wyboru jest spora, ale pełnię możliwości Covery odblokujemy dopiero po uiszczeniu dodatkowych opłat (jedna ponadprogramowa paczka tekstur lub zdjęć, na którą składa się kilkadziesiąt sztuk, to koszt między 0,99$ a 1,99$). Po selekcji odpowiadającego nam zdjęcia możemy nałożyć na nie teksturę lub ramkę – możliwości wyboru w tej zakładce nie oszałamiają, ale przy odrobinie wyczucia mamy szansę uzyskać interesujący efekt. Kolejna zakładka w naszym edycyjnym procesie oznaczona została przez twórców aplikacji uśmiechniętą emotką. W tym miejscu do grafiki zdobiącej nasz profil dokoptować możemy proste ikony, których rozmiar, kolor i przezroczystość możemy niemal dowolnie zmieniać.  Etapem poprzedzającym wielki finał jest przyozdobienie zdjęcia tła tekstem. Wybór fontów jest całkiem interesujący i mogę zaryzykować stwierdzenie, że w tym miejscu niemal każdy znajdzie coś dla siebie. Treść tekstu widniejącego na zdjęciu profilowym zależy w 100% od fantazji użykownika.  Cały proces możemy zakończyć zapisaniem projektu na dysku lub wysłaniem go bezpośrednio z aplikacji na nasze Facebook’owe konto. 