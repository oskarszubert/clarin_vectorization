06.09.2012 Jest taka jedna, ociekająca lukrem i słodkością, postać, której chyba nie da się nie znać. Mowa maskotce stworzonej przez Yuko Shimizu, należącej do japońskiego koncernu Sanrio. Wiecie już o kogo chodzi? Ano o nikogo innego, jak Hello Kitty, która od swoich narodzin, czyli 1974 roku, stała się ikoną popkultury. Właściwie trudno znaleźć przedmiot, który gdzieś po drodze nie doczekałby się edycji z jej wizerunkiem. Szalona Kocica od początku lat 90 ubiegłego stulecia jest też nieustannie obecna w grach wideo. Nie mogło jej też zabraknąć na Androidzie oraz iOS. Czas zająć się prowadzeniem biznesu z Hello Kitty Cafe!  Samotne zajmowanie się kawiarnią to nie jest prosta sprawa, o czym przekona się każdy, kto spróbuje rozkręcić na poważnie biznes w Hello Kitty Cafe. Obowiązków gospodarza tam naprawdę dużo — i nie chodzi jedynie o przygotowanie smacznych, idealnie wyglądających deserów. Oprócz tego nie możemy też zapominać o przykładnej obsłudze klientów czyli bieganiu z tacą, wystawianiu rachunków, wskazywaniu wolnych miejsc czy… odprowadzaniu ich do toalety, gdy zajdzie taka potrzeba. Nie można również zapominać o zachowaniu czystości, dlatego po wyjściu każdego z zainteresowanych musimy jeszcze odnieść naczynia. Jest co robić, a ze wszystkim trzeba się spieszyć, by nie rozzłościć zainteresowanych.  Na starcie ze wszystkim musimy sobie dać radę w pojedynkę. Rozpoczynamy od wątłego standardu wyposażenia i niewielkiej liczby pozycji w karcie. Wraz z rozwojem mamy szansę podnosić jakość naszej ociekającej lukrem kawiarenki — udoskonalać jej wyposażenie, dostawiać stoliki czy opracowywać kolejne desery które znajdą się w karcie. A kiedy zostaniemy już naprawdę dobrze prosperującymi przedsiębiorcami mamy nareszcie nieco odetchnąć, zatrudnić współpracowników i na nich zrzucić część naszych codziennych obowiązków.  Jak się pewnie domyślacie, w grze gdzie musimy każdego dnia obsługiwać klienta i bez wytchnienia pracować by zarabiać pieniądze, które wymieniamy na ulepszenia. Ale… przecież nie musimy. Wystarczy sięgnąć do portfela i przelać trochę złotówek. Tak, to kolejna gra, w której by do czego dojść należy nadspodziewanie dużo grindować, co pewnie wielu zniechęci już na starcie.  Szczerze mówiąc, to nie do końca wiem dla kogo Hello Kitty Cafe jest kierowane. Cukierkowa stylistyka z ikoną popkultury na czele sugerowałaby, że targetem są młodsi fani sławnej kotki. Z drugiej strony w grze trzeba naprawdę nieźle rozplanować wykonywane przez nas zadania, dlatego pewnie lwia część dzieciaków może sobie nie dać z tym rady. Do tego dochodzą mikropłatności, z których ci raczej nie skorzystają, chyba że ubłagają rodziców. Nie wiem, może właśnie wykazuję się ignorancją i słodka kotka ma również grono fanów wśród starszych odbiorców. Dla mnie nic specjalnego, kolejna gra która przestała bawić po kilkunastu minutach, gdy stało się jasne, że czeka mnie albo nieskończenie długi grind, albo sięgnięcie do portfela. Wolę płacić za pełne produkty, niż wygraną, dlatego sam kawiarnianego biznesu nie zbuduję, ale reszta może spróbować — to nic nie kosztuje. Gra dostępna jest zarówno w Google Play jak i AppStorze. Ocena: 3+ 