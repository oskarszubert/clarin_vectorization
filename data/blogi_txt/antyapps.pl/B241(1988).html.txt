22.05.2012 Jakiś czas temu recenzowałem dla Was grę, w której naszym zadaniem było parkowanie samochodu. Nabijałem się, że jest to idealna gra dla naszych dziewczyn i żon. Tamta produkcja była jednak dość prosta. Wydaje mi się, że znalazłem coś lepszego. Mam w sumie dwie gry – jedna dwuwymiarowa, druga trójwymiarowa. Uwaga, wciągają! Zastanawiam się, skąd bierze się fenomen tego typu gier. Często bywają bowiem niedopracowane czy też ubogie audiowizualnie. Jest jednak kółko, którym możemy sobie pokręcić i od razu gra staje się ciekawa. I nie jest to jedynie moje wyobrażenie, ale stan faktyczny, co potwierdzają wysokie noty przy tych pozycjach w Google Play. Mamy zatem produkcję Dr Parking. Doczekała się nawet drugiego wydania, które podobno jest zwycięzcą w Korea Mobile App Award. Trudno mi to potwierdzić. Jest to natomiast jedyna informacja, jaką podają twórcy gry w Google Play. Bardzo ubogo. Sama gra do rewelacyjnych również nie należy. A przynajmniej tak się wydaje na pierwszy rzut oka. Prosta, można by rzec prostacka grafika. No ale jest to coś. Jest kierownica, która zachowuje się jak ta prawdziwa, jest półautomatyczna skrzynia biegów, w końcu – są wyzwania. Zaparkuj tu, zaparkuj tam, a im szybciej to zrobisz, tym więcej punktów dostaniesz.  Aha, i jest podział na kilka typów pojazdów. I dla każdego z nich są osobne plansze. Sporo rozrywki, która może w nieciekawej formie, ale potrafi sprawić frajdę i przyciągnąć na dłużej. Obie części dostępne są do pobrania za darmo. Zapraszam. Tu link do pierwszej i do drugiej. Parking Challange to natomiast gra trójwymiarowa. Bazuje na silniku Unity, posiada bardziej zaawansowaną fizykę. Ma większe wymagania sprzętowe, ale w zamian oferuje bogatszą oprawę wizualną. No, w pełnej wersji, która kosztuje 3 złote. Darmowa jest ograniczona i wygląda znacznie gorzej, bo brakuje jej tekstur (chyba, że to jakiś bug). Bez względu na to, Parking Challenge ma jedną poważną wadę. Nie ma kierownicy, a jedynie suwak pozwalający nadać samochodowi kierunek. Nie sprawia to takiej frajdy, co kręcenie kółkiem. Całość ratuje jedynie trójwymiarowa grafika, ale i tak moim faworytem jest Dr Parking. Mimo tego zapraszam do pobierania wersji Lite, tudzież do kupienia pełnej wersji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 