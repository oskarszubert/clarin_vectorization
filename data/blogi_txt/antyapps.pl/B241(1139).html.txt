19.09.2012 Skradanki to jeden z gatunków gier, który wymaga od nas zarówno logicznego myślenia, planowania jak i zręczności. Critter Escape łączy wszystkie te wymogi w idealnej dawce, przez co każdy miłośnik tego typu gier powinien czuć się usatysfakcjonowany. Dla bohatera tej opowieści życie było sielanką do czasu, kiedy to podczas zabawy w słoneczny dzień i ganianiu motyli został schwytany i zabrany do laboratorium. Tam, jak to zawsze w przypadku kreskówek bywa, zaczęto wykonywać na nim różnej maści testy. Nie działały ani prośby, ani groźby więc co zrobić — trzeba uciekać.  Ucieczka ta jednak do łatwych należeć nie będzie — przed nami dziesiątki zawiłych korytarzy, na których roi się od chcących dopaść nas i odstawić na miejsce strażników. Dlatego też musimy przechadzać się na tyle sprytnie, by pozostać niezauważonym. Zadanie jest o tyle ułatwione, że wszyscy oni poruszają się zawsze jednym, wyznaczonym z góry torem, a nawet kiedy już nas zauważą, mamy szansę przed nimi jeszcze uciec, jeżeli trzymamy dostatecznie duży dystans lub przypadkiem natkniemy się na jeden z power upów który sprawia, że poruszamy się niemal z prędkościa światła.  Po ukończeniu każdego poziomu nasze dokonania dostają oceny w postaci gwiazdek. Pierwsza z nich przyznawana jest za dotarcie do wyjścia, druga za zebranie dostępnego na planszy kryształu, zaś trzecia za wykonanie zadania. Tych jest kilka typów, na początku każdego z nich wiemy za co tym razem możemy zostać nagrodzeni — dlatego jeżeli zależy nam na zebraniu najlepszych not, warto zwrócić uwagę czy musimy zmieścić się w drodze do wyjścia w określonym czasie, czy może powinniśmy pozostać niezauważeni? W całym tym przedsięwzięciu pomogą nam porozrzucane po planszach udoskonalenia, dzięki którym możemy zamienić się w ducha i przechodzić niezauważeni, czy w super groźnego stworka, który nie boi się napakowanych strażników. A wręcz przeciwnie, miota nimi jak tylko zechce. Gra ma dwa rodzaje sterowania i, co ciekawe, każde z nich zmienia rozgrywkę dramatycznie. Pierwsze z nich to tradycyjne dla sprzętów z panelami dotykowymi tworzenie gałki analogowej, drugie zaś rysowanie drogi, którą podążać ma to sympatyczne stworzenie. Dlatego gra, w zależności od naszego wyboru, może się znakomicie sprawdzać jako zręcznościówka, albo… z elementami strategii? No bo nie ma co ukrywać, że w przypadku wskazywania drogi na początku, trzeba wszystko zaplanować na starcie, choć jeśli w jej trakcie zreflektujemy się, że wybrana przez nas opcja może się źle skończyć, możemy ją poprawić.  Critter Escape to znakomita, rozbudowana produkcja, w której czeka na nas ponad 100 poziomów błądzenia po labiryntach i główkowania jak nie dać się złapać.Gra dostępna jest na Androida za darmo (wersja z reklamami, które można usunąć płacąc z poziomu aplikacji), zaś właściciele sprzętów z nadgryzionym jabłkiem muszą zapłacić 0,99$. Czy warto? Jak najbardziej, właśnie takich produkcji chciałbym widzieć na urządzeniach mobilnych jak najwięcej! Ocena: 5+/6 