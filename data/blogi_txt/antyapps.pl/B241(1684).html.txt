06.12.2013 Jeden z moich ulubionych gatunków gier, czyli platformówki, nieustannie rośnie w siłę na urządzeniach mobilnych. Jeszcze rok, czy dwa lata temu ciężko było mi znaleźć tytuły, które z czystym sumieniem mogłem polecić osobie oczekującej prostej, ale wciągającej i pomysłowej rozrywki. Dziś takich pozycji przybywa z miesiąca na miesiąc – znakomitym przykładem może być niezwykle popularna w ostatnim czasie, wybitna gra pt. Icycle: On Thin Ice. Osoby liczące na rozgrywkę łatwą, lekką i przyjemną rozczarują się srodze. Icycle to bowiem gra trudna, ciężka i momentami frustrująca. Kilkudziesięciokrotne powtarzanie jednego i tego samego etapu nie należy do rzadkości – w takich momentach jedyne, na co ma się ochotę, to rzucić tablet w kąt, a grę skasować;) Mimo pojawiającego się od czasu do czasu uczucia zniechęcenia, pokonywanie  kolejnych wyzwań przygotowanych przez twórców przynosi całą masę satysfakcji, która z nawiązką wynagradza trudy rozgrywki.  Świat gry jest tak piękny, jak niebezpieczny. Styl graficzny Icycle to jedna z najbardziej pomysłowych i najciekawszych wizualnie rzeczy, jakie widziałem w grach mobilnych. Lodowa kraina przywodzi mi na myśl kubistyczne obrazy Picassa, a ścieżka dźwiękowa pobrzmiewająca w tle jest w ściślej czołówce opraw dźwiękowych, jakie dane było mi dotychczas usłyszeć na iPadzie.  Gatunkowo Icycle najbliżej chyba do klasycznej platformówki. Świat gry przedstawiony został w dwóch wymiarach, a naszym bohaterem możemy poruszać się do przodu, do tyłu oraz w dół i do góry. Można to potraktować jako pewnego rodzaju urozmaicenie, gdyż w przypadku gier mobilnych często jesteśmy ograniczani do tylko jednego kierunku biegu.  O projektach poziomów mógłbym napisać wiele, bo są one prawdziwym majstersztykiem. Kolejne etapy zaskakują wyglądem, animacjami i… zmyślnymi pułapkami. Ciekawostką jest perspektywa, potraktowana w Icycle dość swobodnie – losy naszego bohatera śledzimy raz z bardzo bliska, a raz z tak dużego dystansu, że ledwo jesteśmy w stanie dostrzec go na ekranie tabletu.  Icycle: On Thin Ice to gra, która porwie Was niesamowitym klimatem, oryginalną oprawą audiowizualną, prostotą oraz ponadczasową miodnością rozgrywki. Polecam i gwarantuje że niespełna 1 euro, na jaki została wyceniona ta produkcja nie będzie zmarnowanym wydatkiem:) 