24.12.2012 Potrzebna chwila odpoczynku po odejściu od pełnego smakołyków świątecznego stołu? Sprawdźcie zatem Jewels Dash — prostą zabawę, o znanych z pewnością większości z Was zasadach. Po prostu znajdźcie minimum trzy stykające się diamenty o tym samym kolorze i zredukujcie je! Gier a’la Bejeweled w których przestawiamy kryształy na Androidzie mamy pod dostatkiem — nie tak dawno pisałem o słodkim Candy Crush, a w ostatniej części świątecznego zestawienia aplikacji wspominałem o ciekawej hybrydzie Tetrisa z przestawianiem kolorów — Cooksters Christmas. Jewels Dash jest jeszcze łatwiejsze — wystarczy, że naciśniemy na skupisko przynajmniej 3 klocków w tym samym kolorze. Zadanie jest o tyle łatwiejsze, że nie trzeba niczego przesuwać i dbać o to, by kolory ułożone były w linii prostej. To jednocześnie jest utrudnienie, bo tutaj musicie zapomnieć o jakimkolwiek przestawianiu — możecie tylko liczyć na naturalne przetasowania. Jeżeli uda Wam się sprawnie zbijać klocki, aktywowany zostaje tryb combo — w którym, przy utrzymaniu odpowiedniego tempa — dzięki mnożnikom można szybko nadrobić wszelkie punktowe niedociągnięcia. Im dalej w las, tym trudniej — aktywowane są kolejne tryby zabawy, a także wzbogacamy się o tamtejszą walutę, którą można wymienić na zestaw power-upów. Oczywiście jeżeli uznacie że jej zdobywanie idzie Wam zbyt ślamazarnie, możecie sięgnąć do portfela i wymienić złotówki na wirtualne dolary :)  Muzyka w Jewels Dash szybko zaczęła mnie doprowadzać do stanu białej gorączki — ale tak naprawdę to jedyny minus jaki udało mi się wyciągnąć. Proste zasady, dzięki którym znakomicie bawić będą mogli się zarówno dzieci jak i dorośli, żywe kolory oraz wciągająca walka o przekroczenie kolejnych progów punktowych potrafią wciągnąć bez reszty. Dlatego z tymi krótkimi przerwami we wstępie nieco nagiąłem prawdę, ale wszystko w dobrej wierze. W końcu kto nie lubi dobrych produkcji zręcznościowo-logicznych?! Jewels Dash dostępne jest za darmo na platformie Google Play. 