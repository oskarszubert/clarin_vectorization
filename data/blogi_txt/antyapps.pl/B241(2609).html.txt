02.07.2012 Nav for Photoshop jest kolejną (po opisywanych przeze mnie w tym miesiącu  Color Lava for Photoshop oraz  Eazel for Photoshop) aplikacją wydaną przez Adobe na iOS. Nav należy do wciąż rozrastającej się rodziny programów mobilnych przeznaczonych na tablety z logo nadgryzionego jabłka. Do tej samej rodziny, prócz wyżej wspomnianych zaliczyć można Adobe Revel (służący do zarządzania i synchronizacji zdjęciowej biblioteki między urządzeniami) oraz samego króla – Adobe Photoshop Touch. Nav for Photoshop jest aplikacją o bardzo ścisłej specjalizacji. Umożliwia ona mianowicie sterowanie Photoshopem za pośrednictwem iPad’a. Konfiguracja programu jest bardzo prosta i nie wymaga dużo czasu. Po nawiązaniu połączenia z Photoshopem pozostaje nam jedynie wybór narzędzi, z których zamierzamy korzystać z pomocą aplikacji. Zestaw 16 narzędzi programu edytować możemy bez ograniczeń, jeżeli chodzi o ich ilość dostępność na ekranie oraz położenie.  Nav zapewnia szybki dostęp do opcji Photoshopa, z których korzystamy najczęściej. Po zainstalowaniu aplikacji na iPadzie tablet pełni rolę ekranu dotykowego ze skrótami do ulubionych narzędzi. Aplikacja może ułatwić pracę osobom, które mają problemy z zapamiętaniem skrótów klawiszowych w Photoshopie. Program jest niestety płatny – jego koszt to 1,59 Euro, co moim zdaniem jest lekkim nieporozumieniem. Dla mnie zbędny gadżet. 