10.01.2013 Trzy dni temu w sieci pojawiła się nowa platforma rozrywkowa eskaGO. Portal należący do Grupy Radiowej Time, która w swoim portfolio ma takie stacje jak eska, eska ROCK, WaWa, VOX FM oraz zdobywające coraz więcej udziału w rynku polo TV poza swoją desktopową odsłoną, trafił także do AppStore i Google Play. Z pomocą aplikacji posłuchamy muzyki, a także obejrzymy teledyski. eskaGO to nowa platforma muzyki on-line. Bezpłatnie i bez ograniczeń za jej pomocą możemy słuchać stacji eska, eska ROCK, WaWa oraz VOX FM, a także kilkudziesięciu innych kanałów radiowych i telewizyjnych w podobnym klimacie gdziekolwiek jesteśmy. Warto zwrócić uwagę na całkiem oryginalny i przejrzysty design aplikacji. Program na iOS naprawdę dobrze się prezentuje. Wbrew licznym komentarzom, nie napotkałem żadnych problemów ze stabilnością platformy. Przełączanie między kanałami działa płynnie, a streaming telewizyjny jest w wysokiej jakości. Problemy miałem natomiast z przeglądaniem zawartości karty News, gdzie chcąc przejść do pozostałych informacji program za każdym razem się wyłączał. Słuchając radia, mamy także możliwość wyświetlenia tekstu słuchanego utworu, informacji o artyście, a także przejrzenia playlisty radiowej stacji. Zalogowani użytkownicy, korzystający z serwisu eskaGO do zestawu domyślnych funkcji otrzymają także możliwość oznaczania ulubionych utworów.  Ustawienia programu pozwalają nam na sprecyzowanie naszych preferencji w kwestii korzystania z aplikacji. Możemy m.in. określić, że radia chcemy tylko słuchać będąc w zasięgu sieci WiFi, ustawić naszą domyślną radiową stację oraz określić lokalizację radio eska. Aplikacja eskaGO ułatwi nam także stały kontakt z DJami najpopularniejszych stacji, dzięki podłączeniu pod Facebooka. 