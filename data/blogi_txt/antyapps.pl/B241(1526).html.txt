02.02.2012 Jak to się dzieje, że często to właśnie te najprostsze gry wciągają najbardziej? Podziwiam twórców, którzy potrafią wypuścić na rynek tytuł w zasadzie banalny, a jednocześnie wciągający na długo dzięki odpowiedniemu wykonaniu i idei za nim stojącej. Tymbardziej robi to na mnie wrażenie, kiedy tak dobry tytuł zostaje udostępniony za darmo – właśnie tak to wygląda z Coin Dozerem. Jak w to się gra? Główna zasada gry to jeden z największych banałów, jakie ujrzały światło dzienne. Po prostu zrzucamy z góry monety, które są spychane przez ruszający się z tą samą szybkością spychacz. Rusza się on naprzemiennie do tyłu i do przodu, robiąc nam wolne miejsce na żetony, a następnie przystępując do ich spychania. Naszym zadaniem jest zrzucenie jak największej liczby żetonów do pojemnika znajdującego się na dole ekranu. Dlaczego gra jest zatem taka wciągająca? Dlatego, że wbrew pozorom sporo się w niej dzieje. Wymaga od nas nie machinalnego zrzucania monet, ale również logicznego myślenia – gdzie je zrzucić, żeby cała kupka żetonów przesunęła się do przodu, a po drodze zbyt dużo nie wypadło ich na boki. W grze możemy zdobywać kolejne poziomy zaawansowania. Pomaga nam w tym zrzucanie do kosza nie tylko zwykłych monet, ale również ich odmian – dużych, srebrnych, czy monet stricte dających punkty doświadczenia wpływające na poziom zaawansowania. Gra wprowadza ograniczenia. Liczba monet nie jest nieskończona. W lewym górnym rogu widzimy ich aktualną liczbę oraz licznik czasu, po którym nasze konto zasili kolejna moneta. Przybywa ich jedna na pół minuty. Każde zrzucenie monety do pojemnika znajdującego się na dole ekranu zasila nasze konto, przy czym duże monety liczone są jako kilka. Wydaje się zatem, że liczba monet powinna rosnąć do nieskończoności. Nic bardziej mylnego – trzy czwarte żetonów wypada na boki, przez co często zdarza się, że monet zaczyna brakować. W takim momencie możemy zrobić sobie przerwę lub monety zakupić. Kupować możemy tutaj nie tylko za rzeczywistą walutę, ale również za akcje typu instalacja aplikacji partnerskiej. Gdyby tego było mało podczas gry zbieramy również różne nagrody typu słoniki czy kostki. Zebrane trofea możemy następnie oglądać w odpowiednim menu, a zebranie wszystkich kolorów tej samej nagrody daje nam bonusy typu szybsze napełnianie paska doświadczenia czy szybsze pojawianie się nowych żetonów na koncie. Trofea zdobywa się niełatwo, dlatego gra wydłuża się praktycznie w nieskończoność! Czy warto? Tak wciągający tytuł i na dodatek dostępny za darmo? Nic, tylko brać. Dzięki dużej grywalności nawet reklama widoczna na dole ekranu nie razi aż tak bardzo. Zachęcam do pobierania. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 