24.10.2012 Gry przygotowywane na platformę iOS to prawdopodobnie ostoja całego ekosystemu AppStore, wystarczy chociażby spojrzeć na liczbę kategorii, do jakich zostały przyporządkowane. To chyba jednak nie powinno nikogo dziwić, zwłaszcza że chyba każdemu posiadaczowi iPhone’a zdarzyło się choć raz odpalić na nim jakąkolwiek grę. Poza typowymi produkcjami wyścigowymi, zręcznościowymi i logicznymi, do moich ulubionych należą także popularne puzzle, gdzie naszym zadaniem jest dopasowanie kilku elementów do siebie. Jeżeli także przepadacie za tym, bezlitosnym zjadaczem czasu, koniecznie zapoznajcie się z dzisiejszą propozycją App-O-Day, grą – Bubble Galaxy with buddies.  Scenariusz gry Bubble Galaxy jest już wam prawdopodobnie znany. Od góry ekranu stopniowo wyłaniają się kolejne rzędy kolorowych kuleczek. Do rąk naszego bohatera (znajdującego się u dołu ekranu) co chwilę trafiają kolejne kuleczki, naszym zadaniem jest odpowiednie wycelowanie, by wyrzucony pocisk połączył siły ze swoimi kolegami „z góry” i zniknął nam z pola widzenia. By było ciekawiej, każdy z bohaterów, którym możemy sterować, charakteryzuje się innymi, coraz to lepszymi pociskami. Nie pocieszeni będą jednak Ci, którzy liczyli, że w tej grze wszystko jest za darmo… niestety, za lepsze postaci przyjdzie nam zapłacić od $0.99 do $4.99. To jednak nie koniec ukrytych kosztów. Bubble Galaxy with buddies – no właśnie, ten dopisek ma tu duże znaczenie… W tej grze nie mierzymy się z samym sobą i zdobywanym wynikiem, tu walczymy o zwycięstwo w mini turniejach rozgrywanych z innymi graczami z całego świata oraz naszymi znajomymi, których zwerbujemy do aplikacji przez Facebooka lub Twittera. Każdy z turniejów składa się z 3 gier, każda wygląda dokładnie tak samo, na koniec nasze wyniki są podsumowywane i jedna osoba wygrywa. W sumie, nie tak źle… gdyby nie fakt, że za każdą grę musimy osobno zapłacić – minimum 10 monet (wewnętrzna waluta aplikacji), które możemy odrobić podczas gry bądź oczywiście wykupić w wewnętrznym sklepie.  Brak trybu single player to zdecydowanie wada aplikacji i poza ukrytymi opłatami, które prawdopodobnie prędzej czy później nas dopadną, jest to jedyny minus gry. Poza tym, jest to naprawdę fajna metoda na spędzenie wolnego czasu i rozluźnienie się po ciężkim dniu w pracy czy w szkole. Pierwsze kilka starć nie będzie nas nic kosztować, a przy dobrych wiatrach może nawet wytrwamy dłużej… tak czy inaczej warto spróbować zwłaszcza, że dziś gra dostępna jest w AppStore bezpłatnie. Ocena 4/6. 