15.01.2014 Trudno nie zauważyć śledząc moje wpisy, że jestem ogromnym miłośnikiem gier logicznych. Tzw. puzzle games obok solidnie skrojonych zręcznościówek to główny element mojej mobilnej biblioteki — nie mogę się jednak ograniczać do kilku tytułów na krzyż, dlatego nieustannie poszukuje kolejnych wartych uwagi produkcji, które na jeszcze dłużej przykują mnie do ekranu. Save Toshi DX zdecydowanie się to udało. Przesiąknięta japońską estetyką, trójwymiarowa gra logiczna oparta na fizyce — czy naprawdę potrzeba Wam lepszej rekomendacji? Era dwuwymiarowych gier opartych na fizyce wciąż trwa, na dobre rozpętana przez Angry Birds i wszelkie klony hitu Rovio, ale warto czasem zrobić taki skok w bok i zmienić perspektywę. Bo to ona rozgrywa tutaj rolę kluczową. Naszym zadaniem jest zadbać o to, by główna bohaterka całej historii — słodka Toshi — bezpiecznie dotarła do celu, czyli na kolorowy parkiet. Drogi to jednak nigdy nie będą usłane różami, bowiem nie wiadomo dlaczego, ale ta zawsze znajduje się w dość… niewygodnym położeniu. A dokładając do tego jej przeraźliwie słodką i bojaźliwą naturę, otrzymujemy mieszankę, która wymusi na nas sporo kombinowania oraz konieczność zachowania wszelkiej ostrożności.  Jak zatem tego dokonać? Wystarczy umiejętnie rzucać kamieniami. Nasza bohaterka zawsze wisi gdzieś na wysokościach większych konstrukcji. Kamienie, miękkie „galaretowate” tworzywa, śliskie bryły lodu czy nierozbijalne kamieniem klocki okraszone są dodatkami takimi jak beczki po brzegi wypełnione materiałami wybuchowymi. By wprawić je w ruch wystarczy rzucić kamieniem — wcześniej jednak warto dobrze rozejrzeć się dookoła, czy taka akcja przyniesie spodziewane efekty. Zbliży nas to do celu i będzie bezpieczne? Zatem cel — PAL! Nie? Zatem może warto zmienić perspektywę i zobaczyć, czy nie lepiej będzie zabrać się za to z drugiej strony?  Save Toshi DX to zestaw kilkudziesięciu zagadek logicznych, z których każdą możemy rozwiązać maksymalnie na trzy gwiazdki. W zależności od tego ile ich zdobędziemy zależeć będzie ilość podpowiedzi, które mamy szansę wykorzystać przy kolejnych wyzwaniach. Bez mikropłatności i zbędnych zawiłości. Oprawa audiowizualna nie powala, jednak ten stereotypowy słodki japoński klimat aż bije z ekranu, podsycany ciągłymi dźwiękami wydawanymi przez Toshi, dziewoję 