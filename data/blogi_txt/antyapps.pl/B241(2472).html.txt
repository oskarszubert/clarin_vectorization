04.05.2012 Po tym jak używałem w tym samym czasie iPhone’a i Androida doszedłem do wniosku, że na tego drugiego było strasznie mało ciekawych aplikacji do przerabiania zdjęć. Szukałem czegoś al’a Hipstamatic, ale oczywiście nie znalazłem. Dlatego starałem się w jakikolwiek sposób załatać lukę spowodowaną brakiem rozbudowanych programów do modyfikacji zdjęć. W amoku kupiłem Mr. LOMO. To nie były najlepiej wydane pieniądze w moim życiu. Lomografia jest modna. Modna była też rok temu, kiedy wszedłem w posiadanie Mr. LOMO. Szukałem aplikacji, która porozwala mi balans bieli, zmasakruje kolory i jakość zdjęcia, a po tym wszystkim będę mógł powiedzieć, że mam foto jak sprzed 30 lat. Niestety, zawiodłem się, a w ciągu roku nie zmieniło się nic. W Mr. LOMO mamy parę filtrów, których ilość możemy policzyć na wszystkich palcach człowieka. Do tego działają one strasznie słabo i nie zawsze równo „oblewają” zdjęcie. O co mi chodzi? Możecie zobaczyć na screenie po prawej stronie, że filtr nie do końca równo rozszedł się po zdjęciu. Programista w opisie aplikacji napisał, że „Mr. LOMO is Best photo editing application designed for Android Phone. It’s all about one thing.. GREAT PHOTOS!” i mam wrażenie, że ktoś zatrzymał się tutaj w epoce Androida 1.5, kiedy jakichkolwiek sensownych aplikacji było niewiele. Niemniej pisanie, że Mr. LOMO jest najlepszą aplikacją do przerabiania zdjęć na Androidzie to kłamanie w żywe oczy, bo chociażby na łamach AntyApps opisywałem dwie lepsze – Snaptastic i Magic Hour. Mr. LOMO kosztuje 5,99 zł w Google Play i… polecam tylko, jeśli ktoś zbiera aplikacje do robienia zdjęć – inaczej to może być ponad piątka wrzucona w błoto. 