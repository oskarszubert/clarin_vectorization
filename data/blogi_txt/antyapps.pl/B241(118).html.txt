14.05.2012 Pojawienie się Sparrow, niezwykle popularnego klienta poczty na Maca, na iOSie było 2 miesiące temu nie lada wydarzeniem. Twórcy aplikacji naprawdę się postarali i dostarczyli użytkownikom iPhone’ów i iPadów bardzo dobre narzędzie. Niestety, jego największą wadą, o której pisałem w recenzji aplikacji na Antyweb.pl był brak powiadomień. Wynikał on z faktu, że Apple nie pozwala na powiadomienia Push przez VoIP, aplikacja musi trzymać maile na swoich serwerach, przed czym Sparrow się wzbraniał. Zorganizowano nawet zbiórkę podpisów pod petycją do Apple, aby firma zmieniła swoją politykę w tym względzie. Niestety Apple nie zamierza zrobić wyjątku, co oznacza, że tak oczekiwane powiadomienia, na które użytkownicy Sparrow liczyli wraz z nadejściem aktualizacji, nie będą na razie dostępne. I właśnie tego najbardziej zabrakło w dzisiejszym update’cie. Według Sparrow powiadomienia ostatecznie zostaną dodane, ale będzie to opcja płatna niestety.    Wielki nieobecny nie powinien jednak przyćmić innych zmian, jakie pojawiły się w raz z najnowszą odsłoną Sparrow. Nie ma ich dużo, ale bez wątpienia poprawiają działanie aplikacji. Przede wszystkim wprowadzono pisanie maili w pozycji poziomej, czego brakowało w pierwszej wersji aplikacji. Sparrow wiele zyskuje na tym dodatku, aż dziw, że nie był on implementowany od razu. Niestety, w takiej pozycji można pisać tylko maile, dalej nie da się tak przeglądać samej poczty. Oprócz tego Sparrow wprowadził możliwość edytowania i tworzenia etykiet i folderów. W miejscu, gdzie do tej pory się wyświetlały pojawił się przycisk edycji, dzięki któremu możemy nimi lepiej zarządzać. Wprowadzono także możliwość przeskakiwania między kolejnymi mailami poprzez przesuwanie palcem w górę i dół. Dodatkowo dodano wsparcie dla ośmiu kolejnych języków, niestety zabrakło polskiego.  Choć Sparrow to naprawdę rewelacyjny, w mojej opinii przynajmniej, klient poczty, to brak powiadomień Push dalej stanowi czynnik, który stawia pod znakiem zapytania użyteczność tej aplikacji w codziennej pracy. Nawet, jeżeli ostatecznie pojawią się powiadomienia, to będą płatne, a przecież sama aplikacja też nie należy do najtańszych. Oprócz powiadomień miałem nadzieję, że wraz z aktualizacją pojawi się wsparcie dla POP, niestety również tego zabrakło. Generalnie aktualizacja przyniosła tylko kilka udogodnień, ale dość kluczowe funkcje wciąż są niedostępne dla użytkowników Sparrow. Mam nadzieję, że z kolejnym updatem to się zmieni. 