24.09.2013 I jeszcze jedna z aplikacji motywujących do działania. O ile w opisywanym kilka dni temu Daily Goals nie było żadnych motywatorów opartych na czymś w rodzaju grywalizacji, o tyle tutaj musimy… starać się, by nie przegrać. Oczywiście udzielając odpowiedzi możemy uciekać się do oszustw, ale jaki w tym sens? Tutaj także autorzy nie zdecydowali się na specjalne kombinowanie. Postawili na prostotę, która jest czytelna i… prawdopodobnie dla większości okaże się w zupełności wystarczającym rozwiązaniem. Obcowanie z aplikacją rozpoczynamy od utworzenia „rundy”, czyli po prostu zadania / celu który sobie stawiamy. W tym celu wpisujemy jego nazwę oraz ustawiamy czas trwania: 7, 14 lub 21 dni. Następnie pozostaje nam już tylko odhaczanie wykonanych zadań każdego dnia. Albo, w przypadku gdy nie podołaliśmy, tylko smutne milczenie ;-). Jeżeli obawiacie się, że któregoś dnia przez własne zapominalstwo stracicie punkt, to spokojnie. Twórcy pomyśleli o takich jak wy i zaimplementowali w aplikacji również system alarmów, który przypomni nam o tym, że nie odpowiedzieliśmy dziś na to jakże ważne pytanie. Albo — jeśli wolicie — o tym, że jeszcze pewne zadanie przed nami. W każdym razie alarm jest, także zapominalstwo swojego usprawiedliwienia tu nie znajdzie. Jak wspomniałem wyżej, twórcy DailyInsist postawili na minimalizm, co mnie osobiście bardzo cieszy, bo nie jestem fanem przeładowanych aplikacji będących kombajnem do zadań wszelakich. Cały interfejs podzielony został na trzy „działy”, między którymi nawigujemy gestem przesunięcia palcem w prawą lub lewą stronę ekranu. Pierwszy z nich jest podsumowaniem wykonywanych przez nas zadań, drugi miejscem do zaznaczania czy udało nam się zrobić co trzeba, trzeci zaś „ustawieniami”, co w tym wypadku sprowadza się do bycia stopką oraz miejscem do ustawiania alarmów. W aplikacji zdecydowanie zabrakło mi opcji ustawiania kilku zadań jednocześnie. Dodając kolejny cel, automatycznie trwający obecnie skazujemy na porażkę — i tego nie jestem już w stanie podciągnąć pod minimalizm, a raczej ascetyzm. Poza tym jednak nie mam do DailyInsist żadnych zarzutów — jeśli, oczywiście, lubicie tego typu zabawy i sprawdzanie samych siebie. Na mnie może specjalnie motywująco one nie działają, ale mimo wszystko miło jest odhaczać kolejne stopnie przy samodoskonaleniu, a z drugiej strony nawet wirtualne „baty” zbierane za niewykonanie zadania smucą ;-). DailyInsist dostępne jest w AppStorze za 0,89 euro. 