17.06.2013 Icy Tower to gra, która ukradła wiele godzin z mojego życia. Ta prosta, lecz niezwykle wciągająca darmowa produkcja, była jedną z pierwszych*, w których celem samym w sobie było wspinanie się na coraz to wyższe poziomy nigdy nie kończącej się wieży. W tytuł, który wyszedł spod skrzydeł szwedzkiego studia Free Lunch Design grali dosłownie wszyscy, a biciu rekordów nie było końca. Od czasu mojego pierwszego zetknięcia się z oryginalnym Icy Tower minęło już niemal 12 lat. Szmat czasu, a w przypadku gier komputerowych cała epoka. Od tego momentu zmieniło się naprawdę wiele. Na arenę wkroczyły smartfony i tablety, a wraz z nimi pojawiły się pierwsze gry zaprojektowane z myślą o ekranach dotykowych. Wśród nowych tytułów nie zabrakło oczywiście konwersji popularnych produkcji znanych z innych platform. Tutaj swoje miejsce znalazło Icy Tower.  W AppStore i Google Play pojawiła się właśnie trzecia gra z sympatycznym Haroldem w roli głównej. Najnowszej produkcji zatytułowanej Icy Tower 2: Temple Jump nie należy traktować jako pełnoprawnej trzeciej części, ale raczej jako rozszerzenie do dwójki (mającej premierę w listopadzie ubiegłego roku). Gracze oczekujący dużych zmian w stosunku do poprzednika będą niestety bardzo rozczarowani. Napisanie, że nic się nie zmieniło nie byłoby zbytnim minięciem się z prawdą. Począwszy od designu i układu menu, poprzez sposób rozgrywki, styl graficzny, dostępne bonusy i ulepszenia, aż po poziom trudności – wszystko to nie uległo nawet najmniejszej ewolucji. Jedyny element gry, w którym zaszły widoczne zmiany to nowe rodzaje wież (czyli na dobrą sprawę – tła towarzyszące nam podczas rozgrywki). Gracze mający do czynienia z poprzednią odsłoną przygód Harolda nie znajdą w nowej części Icy Tower dosłownie nic, co mogłoby ich zachęcić do spędzenia z tytułem czasu dłuższego niż kilka minut. Tymi słowami opisywał drugą część gry Kamil: To jedna z tych gier, których zapomnieć się nie da — mimo że tylko skaczemy do góry, to po każdej przegranej nie odpuszczamy, bo tym razem na pewno uda nam się pobić nasz dotychczasowy rekord. Z tym bywa różnie, pewnym jednak jest, że zabawa ta wciąga jak bagno. I mimo że w wydaniu mobilnym brakuje nieustannego uderzania w spację by wskoczyć wyżej, gdyż bohater hopsa automatycznie, a my jedynie nawigujemy nim wychylając telefon w prawą / lewą stronę lub naciskając stronę ekranu, w którą ma podążać, to udało się zachować choć część klimatu który towarzyszył wydaniu sprzed lat. W grze cały czas zbieramy porozrzucane po planszy żetony — jak się pewnie domyślacie, za te możemy kupować power-upy oraz nowe części garderoby dla naszego awatara. Jeżeli znudzi Wam się żmudne skakanie w celu ich pozyskania, zawsze możecie sypnąć złotówkami i nabyć ich zestaw w ramach mikrotransakcji. Powyższe zdania niemal idealnie pasują do Icy Tower 2: Temple Jump. Niestety zabawa nie wciąga już w takim stopniu, jak u poprzednika, a i klimat jest zauważalnie słabszy. Tak niestety bywa, gdy temat zostaje nadmiernie wyeksploatowany.  Nowa produkcja Free Launch Design nie jest oczywiście grą słabą – osoby nie mające styczności z poprzednimi częściami cyklu będą się w towarzystwie Harolda bawić wyśmienicie. Dla fanów skocznego i sympatycznego skejta nowe Icy Tower to niestety tylko po wielokroć odgrzewane danie, które dawno już straciło swój pierwotny smak. Temple Jump dostępny jest również bezpłatnie na urządzenia z systemem Android. *Pierwowzorem dla Icy Tower była Linuxowa gra Xjump. 