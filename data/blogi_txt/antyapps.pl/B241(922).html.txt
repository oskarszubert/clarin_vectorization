14.12.2012 Nieco ponad tydzień dzieli nas od Świąt Bożego Narodzenia. Karpie, barszcz, uszka, prezenty… trudno od tego wszystkiego nie zwariować, dlatego dziś chciałbym wam zaproponować grę sygnowaną logo studio Dream Works, która trochę odciągnie was od świątecznych obowiązków, a równocześnie nie pozwoli zapomnieć o tym ważnym, zbliżającym się wielkimi krokami okresie w roku. Dash n Drop to gra przygodowa, bazująca na fabule nadchodzącej produkcji kinowej twórców Shreka i Madagaskaru – Strażnicy Marzeń – której polska premiera już 4 stycznia 2013. W grze zmierzymy się z przeciwnościami losu, które uniemożliwiają nam dostarczenie świątecznych prezentów na czas. Kierując magicznymi saniami po różnych miastach świata, zbieramy porozrzucane prezenty i monety, a następnie dostarczamy zebrane pakunki do domów, których jeszcze w tym roku nie odwiedziliśmy. Wykorzystuj moce, ułatwiające zbieranie prezentów. Uważaj na zastawione pułapki i dotrzyj do jak największej liczby domów na swojej drodze.  Gra charakteryzuje się ciekawą oprawą graficzną, a w połączeniu z jej tematyką tworzy idealną aplikację do uruchomienia podczas zbliżających się świąt. Prosty system sterowania (sanie obniżamy dotykając ekranu) sprawia, że Dash n Drop to świetna propozycja dla każdego, bez względu na wiek. Najnowsza produkcja Dream Works jest obecnie na limitowanej czasem wyprzedaży zatem śpieszcie się i już dziś pobierzcie grę bezpłatnie. 