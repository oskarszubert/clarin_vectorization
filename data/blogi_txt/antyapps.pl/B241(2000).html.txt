16.01.2013 Mam ostatnio sporo szczęścia jeśli chodzi o solidnie przygotowane sequele. Wczoraj napisałem sporo ciepłych słów o kontynuacji Shoot the Apple, a dziś mam przyjemność zabrać Was do kolorowego świata przypominającego budową tak przez wielu kochane za klimat i dziesiątki miłych wspomnień 16-bitowe produkcje. Jesteście gotowi na wyprawę, której celem jest uratowanie wioski Leprechaun?! Nic nie zapowiadało katastrofy. Słońce świeciło intensywnie jak dotychczas, zresztą podobnie sprawa się miała w przypadku humorów w wiosce — wszyscy doskonale się bawili i cieszyli błogim spokojem. Do czasu, aż z nieba nie zszedł czarnoksiężnik, który wykradł z wioski Leprechaun wszystkie dobra i porwał jej mieszkańców — jedynym któremu udało się przetrwać jest tytułowy Lep. To właśnie on przemierzy długą drogę, by pokrzyżować plany najeźdźcy, który chce zawładnąć światem, a naszym zadaniem jest pokierować nim najlepiej jak umiemy!  Lep’s World 2 jest platformówką w klasycznym rozumieniu tego słowa. Dwuwymiarowe światy pełne zawieszonych w powietrzu półek, porozrzucanego po nich złota i innych dobrodziejstw które warto zbierać. Oprócz tego odbijające się od platformy do platformy zwierzaki, które czyhają na nasze zdrowie — ale nie przejmujcie się, wystarczy rzucić w nie szyszką lub skoczyć na głowę, a ogłuszymy ich skutecznie. Nie zabrakło również zdobywanych stopniowo umiejętności pomagających nam w eksplorowaniu kolejnych światów, a także naszych ukochanych walk z bossami. Czyli, dosłownie, wszystko po staremu!  Lepem sterujemy za pomocą wirtualnych przycisków znajdujących się w dolnej części ekranu. Z lewej strony czekają na nas dwie strzałki, zaś z prawej znalazły się dwa przyciski za pomocą których możemy oddać skok lub rzucić szyszką. To tyle — bez zbędnych komplikacji i udziwnień. Choć nawigacja jest wygodna, to sam jestem ogromnym miłośnikiem gałek analogowych które dostosowują się do nas, a nie my do nich — ale tutaj strzałki są na tyle duże, że zabawa i tak jest wygodna, także musiałbym być naprawdę złośliwy, by się tego elementu czepiać. Graficznie Lep’s World wygląda jak najsłodszy cukierek: nasycone kolory, różnorodne tła, w sumie ponad sześćdziesiąt poziomów porozrzucanych po ośmiu pełnych niebezpieczeństw światach. Wszystko to dopełnia przyjemne udźwiękowienie i klimat przywodzący na myśl produkcje sprzed lat. Tym razem ekipa z nerByte GmbH zadbała także o fizykę która nie doprowadza gracza do szewskiej pasji i dopięła wszystko na ostatni guzik — poprawili wszystkie błędy z poprzedniej odsłoni i dzięki temu otrzymaliśmy produkt kompletny w stu procentach.  Jeżeli jesteście miłośnikami gier platformowych, nie wyobrażam sobie, byście mogli pominąć Lep’s World 2. Fenomenalna, dopracowana gra, której nie najeżono mikrotransakcjami — to prawda, te również występują i jeśli idzie Wam słabo, potrzebujecie dodatkowych żyć, nic nie staje na przeszkodzie byście kilka takowych zakupili. Mimo wszystko to jeden z najbardziej dopracowanych platformerów jaki znajdziecie na systemach mobilnych, do tego dostępny za darmo zarówno na iOS (zwykła / HD) jak i Androidzie. 