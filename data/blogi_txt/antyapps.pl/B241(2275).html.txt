11.04.2013 Pierwsze matury już siódmego maja, więc jeśli przyszło wam pisać ten jakże ważny egzamin właśnie w tym roku, to chyba najwyższa pora zabrać się wreszcie za naukę. Na szczęście twórcy mobilnych aplikacji nie zapomnieli o maturzystach i w Google Play czeka na was kilka przydatnych pomocy. Poniżej zestawienie kilku mniej lub bardziej praktycznych programów, które udało mi się wykopać. Informator dla Maturzystów Zdając maturę dobrze jest już mniej więcej wiedzieć, co będziemy po niej robić. Pamiętam jeszcze grube informatory, które krążyły między klasami w liceum wśród uczniów szukających odpowiedniej dla siebie uczelni i kierunku studiów. Dziś wszystkie niezbędne informacje możemy sprawdzić z poziomu smartfona lub tabletu. Magazyn Perspektywy stanął na wysokości zadania tworząc aplikację Informator dla Maturzystów, która w kompleksowy sposób agreguje wszystkie niezbędne informacje dla przyszłych studentów nie wiedzących jeszcze, jaki kierunek studiów wybrać po ukończeniu szkoły średniej. Aplikacja utrzymana jest w typowo szkolnej konwencji graficznej, która naprawdę cieszy oko. Menu w postaci samoprzylepnych karteczek odsyła nas do czterech różnych części apki: kierunki studiów, uczelnie, poradnik i ulubione studia. U dołu ekranu znajduje się dodatkowa ikona prowadząca użytkownika do Instrukcji użytkowania, przydatnych linków oraz informacji o deweloperach. Tak naprawdę to detal, ale rzadko zdarza się, żeby twórcy aplikacji zadbali o estetykę aplikacji od początku do końca. Tu ładnie wygląda nawet wspomniana podstrona prezentująca nam twórców Informatora dla Maturzystów, a dział „przydatne linki” naprawdę obfituje w ciekawe i praktyczne odnośniki. Jeśli chodzi o informacje, które zebrane są w aplikacji, trzeba przyznać, że twórcy naprawdę stanęli na wysokości zadania. Wybór uczelni i kierunków z całej Polski jest ogromny. Do tego mamy także informacje dotyczące wymogów oraz szczegółów związanych z rekrutacją. Studia pogrupowane są według kategorii, co również ułatwia odszukiwanie tych, które interesują nas najbardziej. Aby nie zgubić wybranych wcześniej kierunków możemy je dodać do ulubionych.  Rozumiem, że twórcy aplikacji tworzyli ją z myślą o maturzystach, ale uzupełniając bazę danych o studia II stopnia oraz kierunki podyplomowe apka byłaby już naprawdę idealna. Za niewielki minus można też uznać reklamę jednej z uczelni, która pojawia się na ekranie za każdym razem, gdy wybieramy określoną pozycję z menu. Nie dziwię się jednak twórcom, ponieważ aplikacja jest zupełnie darmowa. Biorąc pod uwagę jej wygląd i jakość możemy przymknąć oko na uciążliwy pop-up.    Maturalne fiszki od Lingo Aplikacje Lingo to wirtualne fiszki z pytaniami, które mają za zadanie sprawdzić naszą wiedzę podczas przygotowań do egzaminu dojrzałości. Na odwrocie każdej z nich znajduje się odpowiedź, a najważniejsze fakty zapisane są wytłuszczonym drukiem tak, aby łatwiej było je zapamiętać. W większości przedmiotów humanistycznych zadania opierają się na zasadzie quizu. W przypadku języka angielskiego naszym zadaniem jest przetłumaczenie pogrubionego słowa i użycie go w zdaniu. Nie udało mi się niestety przetestować zadań z matematyki. Próbując zainstalować ją na HTC Desire Z telefon wciąż się restartował, natomiast próby odpalenia apki na Samsungu Galaxy S Advance kończyły się błędem serwera.  W każdej odsłonie aplikacji pytania zostały podzielone na zagadnienia, gdzie na bieżąco możemy śledzić postęp, jakiego dokonaliśmy w nauce. Odpowiadając na pytania możemy także wybrać odpowiedź „nie wiem” i wrócić do pytań później. Większość pytań, jakie udało mi się przejrzeć, faktycznie przygotowano w przemyślany sposób, jednak odpowiedź na to „Kim był Homer?” nieco mnie rozbawiła. Otóż Homer był ślepcem. Mam nadzieję, że twórcom z Lingo nie zdarzyło się więcej takich kwiatków…    Tablice Maturalne od SSGW  Kolejna aplikacja to przygotowane przez Szkołę Główną Gospodarstwa Wiejskiego tablice. Zadbano o oddzielne aplikacje dla fizyki, chemii i matematyki. Apki są wyjątkowo proste, jednak spełniają swoje zadanie i stanowią nieocenioną pomoc podczas rozwiązywania zadań z przedmiotów ścisłych. Przy większych tablicach brakowało mi jedynie możliwości powiększenia. Sądząc po komentarzach w Google Play aplikacja wciąż się rozwija (twórcy poprawiają błędy), dlatego możemy sądzić, że kolejne odsłony tablic od SGGW będą rozwijać się w dobrą stronę.    Dziś Matura – Mobilna Ta aplikacja niestety nieco rozczarowała, ponieważ nazwa twórcy aplikacji (Casio kalkulatory) sugeruje raczej inne jej zastosowanie. Nie jest to niestety aplikacja ułatwiająca obliczenia. Dziś Matura – Mobilna prezentuje nam zadanie z matematyki na każdy dzień. Rozwiązujemy, wybieramy odpowiednią odpowiedź i… musimy poczekać dobę na kolejne pytanie. Zasadą działania tej apki jest jedno zadanie w jeden dzień, które prawdopodobnie ma na celu wyrobienie w uczniach systematyczności pracy. Osobiście aplikacja nie przypadła mi do gustu, ponieważ po udzieleniu odpowiedzi na jedno pytanie, przez kolejne 24 godziny aplikacja staje się bezużyteczna. Być może jednak znajdą się tacy, którym taki system nauki odpowiada.  Jeśli macie swoje typy, które pomogły wam (lub wciąż pomagają) w przygotowaniach do egzaminu dojrzałości, dajcie znać w komentarzach i podzielcie się aplikacjami, których sami używacie do nauki. A samym maturzystom życzymy szczęścia i powodzenia już za miesiąc. 