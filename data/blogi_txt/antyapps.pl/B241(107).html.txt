20.09.2012 Od dłuższego czasu poszukuję dobrej alternatywy dla systemowego odtwarzacza muzyki w iOS. Niestety, choć w kategorii ‚muzyka’ w AppStore znajdziemy całe mnóstwo różnego rodzaju programów (dominują aplikacje stacji radiowych i narzędzia służące do symulacji realnie istniejących instrumentów), to próżno wśród nich szukać odtwarzacza, który cieszyłby się uznaniem użytkowników. Gdy kilka dni temu na czele rankingu darmowych aplikacji muzycznych pojawił się program o nazwie AirVinyl, jedynie kwestią czasu stało się to, kiedy jego opis pojawi się na Antyapps.pl. Przekonajmy się czy odtwarzacz spełnił pokładane moje w nim nadzieje. Screeny z AirVinyl dostępne z poziomu AppStore tchnęły we mnie nieco nadziei, że oto znalazłem to czego szukałem – funkcjonalny odtwarzacz wyposażony w ciekawy, stylizowany interfejs. Widoczne na niewielkich obrazkach katalogi w postaci drewnianych skrzyń wypełnionych po brzegi winylami wyglądały bajecznie. Ze względu na interesująco zapowiadający się wygląd aplikacji mój wybór padł na wersję przeznaczona na iPada i to właśnie ona, po kilku chwilach wylądowała na dysku mojego tabletu.  Pierwsze uruchomienie AirVinyl i… ciemność, widzę ciemność! Moim oczom ponownie ukazała się stylowa tapeta z rozmieszczonymi na niej równo ikonkami programów. Cóż, zdarza się to nawet w najlepiej wykonanych aplikacjach, spróbujmy więc ponownie. Za drugim razem szczęśliwie ruszyło, jednak obraz jaki ukazał się na ekranie daleki był od moich oczekiwań. Topornie zaprojektowane, niedopracowane ekrany już na pierwszy rzut oka sprawiają, że aplikacja, zamiast przyciągać – odrzuca. Jedynym ekranem, który od biedy można zaakceptować jest ten przedstawiający gramofon. Cała reszta, począwszy od wspomnianych wcześniej kolekcji płyt w drewnianych pudłach (które symbolizują katalogi), a skończywszy na znajdującym się w dole ekranu menu sprawia wrażenie wczesnej wersji beta.  Niestety prócz niedopracowanej oprawy, na którą osoby przywiązujące mniejszą wadę do estetyki mogłyby przymknąć oko, AirVinyl ‚oferuje’ kilka innych niespodzianek. Jedną z nich jest chociażby odtwarzanie muzyki po zamknięciu aplikacji. Owszem gdyby chodziło o odtwarzanie w tle, wszystko byłoby w jak najlepszym porządku, tutaj jednak muzyka potrafi grać nawet po całkowitym(!) wyłączeniu odtwarzacza. Ot, ciekawostka. Dla porządku dodam, że aplikacja oferuje większość podstawowych funkcjonalności odtwarzacza muzyki dostarczanego wraz z systemem, nie oferując jednocześnie niczego nowego. Z racji tego, że w ciągu dosłownie kilkunastu minut korzystania z AirVinyl napotkałem więcej problemów niż podczas kilkuletniego korzystania z systemowego odtwarzacza nad programem spuszczę zasłonę milczenia. A miało być tak pięknie… Ocena: 2- 