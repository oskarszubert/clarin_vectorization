01.05.2012 Jak często czekaliście na ważnego SMS albo na ważny telefon, a w momencie kiedy usłyszeliście dzwonek okazało się, że to jakiś marketer ze swoją niewiarygodnie świetną ofertą? U mnie takich sytuacji było sporo. Dziś mam zamiar zaproponować wam parę aplikacji do blokowania niechcianych połączeń i wiadomości. Szukałem w Google Play programów blokujących niechciane połączenia i… znalazłem ich sporo. Nie potrafię wydać konkretnego werdyktu, która z nich będzie najlepsza czy najfajniejsza, dlatego postaram się opisać chociaż odrobinkę każdą z nich, a wybór najlepszej pozostawię wam. Na początek aplikacja BlackList, którą w Google Play znajdziemy w wersji bezpłatnej i płatnej (około 11zł). O dziwo – płatna wersja nie wprowadza jakichś wielkich udogodnień, więc korzystanie z wersji płatnej nie jest musem. BlackList oferuje oczywiście główne funkcje takie jak blokowanie SMS, MMS i połączeń z podanych numerów i z numerów ukrytych. Możemy wybrać w jaki sposób połączenie ma zostać odrzucone – czy po prostu program je rozłączy, czy zostanie ukryte, czy może odebrane i w tym samym momencie rozłączone. To wszystko za darmo! Wersja płatna pozwala na zapisywanie w logu wszystkich połączeń i SMS, opcję zabezpieczenia hasłem i listę bezpiecznych numerów, których program nie zablokuje nigdy. Drugą aplikacją, którą wam zaproponuję to Call Controll, który występuje w wersji trial w Google Play. Po 14 dniach w aplikacji włącza się tryb lite. Jeśli chcemy znów wrócić do wersji pełnej, to opłata wynosi $7,99. Co oferuje program? Oprócz standardowych możliwości blokowania połączeń, mamy tutaj jedyną aplikację w Google Play, która posiada własną listę niepożądanych numerów z ponad 2,5 miliona pozycji na niej! Możemy także włączyć bardzo fajną opcję, która blokuje wszystkie połączenia spoza naszej listy kontaktów. Do tego poza tymi wszystkimi opcjami chciałbym dodać jedną rzecz – Call Controll jest niesamowicie brzydki. Funkcjonalny – ale do tego brzydki. Ostatnim programem, który zaproponuję to aplikacja o niewiele mówiącej nazwie Blokowanie połączeń. Właściwie, to nazwa programu wprowadza w błąd, bo to nie jest aplikacja tylko do tego, aby blokować połączenia. Jest to swego rodzaju kombajn do ochrony naszej prywatności. Możemy zabezpieczyć się przed niechcianymi połączeniami – jasne, ale także zabezpieczyć nasze SMS czy historię połączeń. Jeśli zechcemy utworzyć kopię zapasową naszych kontaktów i przenieść je np. na telefon z Symbianem – to po zainstalowaniu tam Mobile Managera będziemy mieć taką możliwość. Z całej trójki oprócz tak wielu opcji wyróżnia go jeszcze UI, bo jest bardzo ładne. Nie jest stworzone może tak jak powinno wyglądać UI w stylu Androida 4.0, ale nadal wygląda całkiem fajnie. To, którego programu wybierzecie zależy od was. Jeśli o mnie chodzi, użyłbym pierwszego – BlackList. Pozwala na najwięcej w wersji darmowej, wygląda całkiem zgrabnie i do tego po prostu dobrze działa. Jednak macie jeszcze parę alternatyw – chociażby dwie inne aplikacje przedstawione przeze mnie i setki innych w Google Play. A jeśli ktoś z was już coś fajniejszego znalazł w Google Play – to niech podzieli się z nami tą informacją w komentarzach. Być może zainspirujesz nas do tego, abyśmy napisali o podanej przez ciebie aplikacji na łamach AntyApps! 