10.05.2012 Lubicie Minecrafta? Bardzo podobną grą do Minecrafta, tylko, że w 2D jest Terraria, która ma już wielkie grono fanów na całym świecie. Terraria na rynku jest już prawie od roku (w wersji oficjalnej) i dla tych osób, które zaliczają się do entuzjastów tytułu mamy dobrą wiadomość – port gry jest już praktycznie ukończony. Czym jest Terraria? To prawie odpowiednik Minecrafta, tylko, że gra wykonana jest w technologii 2D. Dodatkowo ma troszeczkę więcej elementów – pojawiają się questy, potwory z bossami. Ilość przedmiotów, które możemy stworzyć w porównaniu z Minecraftem także jest o wiele, wiele większa. Niestety – gra została wydana tylko na komputery PC, więc użytkownicy Maców albo Linuksa sobie nie pograją (przynajmniej nie natywnie). Czym jest największe zaskoczenie związane z portem Terrari na Androida? To nie grupa odpowiedzialna za produkcję Terrari na PC tworzy port na Androida, a fan gry – Brad Gearon. Z tego powodu nie wiadomo, czy Terrarię znajdziemy w przyszłości w Google Play albo czy w ogóle ujrzy światło dzienne, bo Brad za pomocą każdego możliwego kanału komunikacji próbował skontaktować się z Re-Logic (studiem odpowiedzialnym za stworzenie gry), ale nie otrzymał jeszcze żadnej odpowiedzi. Niemniej port działa stosunkowo dobrze i wygląda na to, że przeniósł chyba wszystko co można znaleźć w oryginalnej wersji gry. Poniżej znajduje się filmik z gry, a tutaj można znaleźć blog Brada, na którym informuje on o postępach związanych z produkcją i wydaniem portu. 