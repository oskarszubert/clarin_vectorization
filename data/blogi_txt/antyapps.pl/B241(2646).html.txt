13.03.2012 Dzisiejsze przeglądanie sklepu Apple zakończyło się na bardzo interesującej pozycji o nazwie – Counter Strike. Wszyscy zapaleni gracze od razu powiążą to ze znaną strzelaniną od Valve i nawet ikonka mnie przekonała, że to może być to. Niestety wydawca – Top Best Adult Entertainment sugerował, że to może być kolejna próba wyłudzenia pieniędzy. Tak właśnie się okazało, więc ostrzegam Was, żebyście nie popełnili tego błędu.  Gra pod nazwą Counter Strike zajmuje obecnie piąte miejsce na liście top płatnych aplikacji polskiego App Store, co w skrócie oznacza, że sporo osób musiało się już na ten przekręt nabrać. Zresztą średnia ocen wysokości jednej gwiazdki wystawiona przez 10 oceniających jasno wskazuje, że coś jest nie tak. Po zaglądnięciu do opisów widzimy, że twórcy twardo udają, że to ten faktyczny Counter Strike. Jest lista map z zapowiedzią kolejnych oraz oryginalne obrazki z prawdziwego Counter Strike, czyli pecetowej sieciowej strzelaniny wyprodukowanej przez Valve i bardzo popularnej swego czasu. Tutaj macie zresztą obrazek prezentujący, jak to wygląda w iTunes.  Jawne oszustwo, bo jak donoszą osoby, które grę zakupiły wcale nie jest to prawdziwy Counter Strike, a obrazki poglądowe wcale nie przedstawiają rzeczywistej gry. Co prawda jest lepiej niż ostatni przekręt z Pokemon Yellow, który nie był nawet działającą aplikacją, a jedynie listą obrazków, ale to wciąż oszustwo i łamanie regulaminu Apple ze względu na to, że prezentowane materiały nie odzwierciedlają rzeczywistego produktu. Szkoda, że ostatnio Apple obniżyło bardzo standardy weryfikacyjne i coraz więcej przechodzi aplikacji, które nigdy nie powinny pojawić się na App Store. Czy warto? W żadnym wypadku nie warto – jest to zwykłe podpuszczanie ludzi, żeby kupili aplikację po oszukanym opisie i obrazkach. Prawdopodobnie niedługo aplikacja zniknie ze sklepu, ale póki co uważajcie i pod żadnym pozorem jej nie kupujcie. Ewidentnie ktoś chciał w łatwy sposób zarobić kilka groszy. To nie jest warte 1.59 Euro, a odpowiedni mail już został wysłany do Apple. Nie musicie dziękować… Nie podaję linka do aplikacji nawet. 