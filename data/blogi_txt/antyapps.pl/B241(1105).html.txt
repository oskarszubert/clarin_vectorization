07.01.2014 Mimo że staram się być neutralny w kwestii systemów mobilnych, gdyż uważam że każdy zasadniczo oferuje coś innego i znajdzie swoich amatorów. Ograniczenia iOS specjalnie mi nie przeszkadzają, gdyż ich biblioteka gier jest o wiele bardziej atrakcyjna z mojego punktu widzenia. Jednak patrząc na aplikacje takie jak Double Browser Pro uświadamiam sobie, że na Androidzie podobne efekty można uzyskać z ulubionymi przeglądarkami. Albo przeglądarkami i aplikacją do obsługi którejś ze społecznościówek. Tutaj nie jest tak kolorowo… Aplikacja oferuje dwa okna przeglądarki na jednym ekranie przeglądarki. Ekran dzielony jest na równą połowę, a każdą z nich okupuje inna ramka. Dzięki temu nareszcie także na iOS możemy przeglądać sieć i prowadzić rozmowy czy oglądać materiały wideo z najpopularniejszych serwisów streamingowych — oczywiście wszystko z ich webowej odsłony. Ale oprócz swojej unikalnej, albo co najmniej rzadkiej jak na standardy mobilnego systemu Apple, umiejętności, Double Browser Pro niespecjalnie ma się czym poszczycić. Na tle konkurencyjnych przeglądarek wypada blado. Właściwie nie jest dla nich żadną konkurencją sensu stricte…  To bardzo prosty, by nie napisać prymitywny, program. Pomijając już fakt, że ładowanie stron jest na nim niezwykle ślimacze i brak jakichkolwiek opcji dostosowania czy to działania samego programu czy prywatności, to w Double Browser Pro możemy zapomnieć nawet o takich elementach jak zmiana strony startowej. Albo przynajmniej ja nie mam pojęcia jak tego dokonać. Strony wyświetlane są zazwyczaj w porządku, jednak wiele z nich ani sobie śni dostosować się do niewielkiego okna — wierzę jednak, że w wielu przypadkach jest to spowodowane nieprzygotowaniem z drugiej strony, a nie z winy samej aplikacji. Choć takie niespodzianki czekają na nas już przy domyślnej stronie startowej, którą jest wyszukiwarka Google, także chyba rozumiecie moje zdziwienie… Nie ma nic specjalnego w Double Browser Pro. Żadnej magii i efektu “wow”! To naprawdę nic więcej, niż prymitywna przeglądarka której jedynym asem w rękawie jest opcja wyświetlania dwóch witryn równolegle. Współdzielenie ekranu to funkcja, której iOS może faktycznie pozazdrościć konkurencji, szczególnie, że kiedy już takowa nadchodzi, to w niespecjalnie udanej odsłonie, czego dowodem jest ten program. Double Browser Pro, w wersji uniwersalnej, dostępny jest w AppStorze za 0,89 euro. Obecnie trwa promocja, w której można go jeszcze pobrać za darmo. 