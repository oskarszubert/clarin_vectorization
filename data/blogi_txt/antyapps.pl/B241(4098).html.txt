01.08.2012 Gdy blisko cztery miesiące temu opisywałem oficjalną aplikację GoldenLina na Windows Phone, jednym z najczęstszych pytań było to, o datę premiery wersji na iOS. Trochę to trwało, ale doczekaliśmy się.  GoldenLine to -w dużym uproszczeniu- serwis społecznościowy zrzeszający ludzi poszukujących pracy. Pozwala dzielić się doświadczeniem na wielu grupach tematycznych oraz prowadzić swoje wirtualne CV. Pomimo polskiej wersji globalnego LinkedIn, to jednak GoldenLine nieustannie króluje w naszym kraju.  Jak wygląda wersja mobilna na iOS? Bardzo solidnie. Po zalogowaniu na nasze konto (niestety nie mamy możliwości stworzenia nowego z poziomu aplikacji), wyświetli się nam menu główne z takimi kategoriami jak: aktualności, poczta, grupy, praca, kontakty oraz wyszukiwarka. Mamy dostęp do prawie wszystkich treści, możemy przeglądać profile, zawartość grup, oferty pracy. Dzięki aplikacji weźmiemy też czynny udział w dyskusjach, wyślemy nową wiadomość, dodamy znajomego oraz, co najważniejsze, złożymy swoje CV na konkretne oferty pracy. Tak więc, pomimo drobnych braków (np. edycja swojego profilu) wszystkie najważniejsze funkcje, są już dostępne z poziomu aplikacji mobilnej.  Wykonanie choć ładne, posiada parę błędów. Zamysł nawigacji jest nie do końca spójny. Raz przesuwamy ekran na boki, raz góra-dół. Samo rozmieszczenie poszczególnych funkcji jest logiczne, ale przynajmniej na początku łatwo się pogubić w niektórych miejscach, tym bardziej, że część przycisków niezbyt czytelnie sygnalizuje swoje możliwości. Mobilny GoldenLine na iOS możecie pobrać tutaj. Jeżeli nie mieliście wcześnie styczności z serwisem, może teraz warto spróbować? Ocena: 5- 