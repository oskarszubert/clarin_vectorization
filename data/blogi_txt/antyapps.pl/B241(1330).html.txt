07.01.2014 Flowpaper to rodzaj programu, który ma przede wszystkim skupiać się na doznaniach estetycznych. I nie odmówię tego twórcom, zaimplementowane przez nich funkcje naprawdę nawet takim beztalenciom jak ja pozwalają na odrobinę szaleństw i twórczych uniesień, których nie jest wstyd zaprezentować światu. Choć sam nie widzę wielu zastosowań dla tego rodzaju aplikacji, to wiem, że gro ludzi z przyjemnością skorzysta z własnoręcznie stworzonego tła. A zadanie to z Flowpaper nie będzie należało do trudnych, bowiem aplikacja za pomocą dosłownie kilku pociągnięć palcem po ekranie pozwoli nam utworzyć efektowne grafiki. Wszystko dzięki kilku pięknym, bazującym na fizyce pędzlom. Te dostępne są w kilkunastu konfiguracjach, różniących się od siebie wzorami oraz kolorami, zaś każdy możemy jeszcze dostosować do własnych potrzeb z pomocą kilku, znajdujących się przy dolnej krawędzi, suwaków.  Gotowe dzieła możemy zapisać w pamięci urządzenia lub bezpośrednio z poziomu aplikacji zamieścić w jednym z serwisów społecznościowych. Maksymalny rozmiar grafiki może wynosić 1536 X 2048 pikseli, co jest formatem w zupełności wystarczającym jeżeli chodzi o standardy mobilnych urządzeń Apple. Jeżeli lubicie tego typu proste, ale niezwykle efektowne, narzędzia, Flowpaper powinien znaleźć się na Waszym celowniku. W przeciwnym wypadku raczej nie macie czego w nim szukać, choć przyznam, że bawiłem się przednio i po chwili ćwiczeń i ogarnięcia jak to działa, efekty były o wiele bardziej zadowalające. Aplikację można nabyć w AppStorze za 0,89 euro. 