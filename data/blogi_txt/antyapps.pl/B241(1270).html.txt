19.11.2012 Wiele upłynęło czasu od zapowiedzi wydania przez Filmweb.pl aplikacji mobilnej do jej spełnienia. Powiem szczerze, że oczekiwałem z dużym zainteresowaniem tej aplikacji, zwłaszcza, że z Filmweba korzystać dość regularnie. I w końcu jest! Muszę napisać, że się nie zawiodłem. Filmweb na iOSa pojawił się w AppStorze dzisiaj i oczywiście, jak możecie się domyśleć, jest to aplikacja darmowa. Na co pozwala nam ta produkcja, a czego jej brakuje? W skrócie rzec ujmując, dzięki nowej aplikacji mamy dostęp do niemal wszystkich tych funkcji, które znamy z serwisu internetowego. Po uruchomieniu aplikacji dostajemy dość klasyczny widok, bez większych fajerwerków graficznych, oczywiście utrzymany w klimacie samego serwisu. U góry mamy belkę z wyszukiwarką oraz centrum powiadomień. U dołu zaś 5 podstawowych kart, pokazujących nam, co się dzieje w kinach, w telewizji, zwiastuny, gustomierz i nasz profil. Pierwsza karta wyświetla nam animowaną i przesuwaną listę filmów (jak w natywnej aplikacji Muzyka)  wyświetlanych obecnie w naszym mieście. Z poziomu tej karty możemy również wybrać, które kino nas interesuje.  Następna karta pokazuje program telewizyjny, który możemy filtrować pod względem filmów, seriali i sportu. Oprócz tego mamy znane z serwisu funkcje, jak „nie przegap” czy mechanizm planowania. Gustomierz to jedna z tych funkcji, z których dość często korzystam na Filmwebie. Na podstawie naszych ocen serwis stara się nam zaproponować inne filmy, których jeszcze nie widzieliśmy, trafiające w nasze gusta. Różnie z tym jest, niemniej jednak zawsze można dzięki temu znaleźć coś ciekawego. Również w tym przypadku wykorzystano slider z filmowymi plakatami, można od razu film ocenić lub zaznaczyć, że nie chce się oglądać. Oczywiście nie zabrakło zwiastunów, dzięki którym możemy zobaczyć, co nas czeka, jak pójdziemy na dany film do kina (choć zwykle można się rozczarować) oraz obsługi naszego profilu. Po zalogowaniu się możemy wyświetlać nasze oceny, filmy, które chcemy zobaczyć, rekomendacje, profile naszych znajomych i tym podobne. Również sama karta danego filmu prezentuje się dobrze. Po wejściu w nią mamy klasyczny już widok z opisem, galerię zdjęć, obsadę i link do forum. Możemy film ocenić, dodać do tych, które chcemy obejrzeć i zobaczyć, co myślą o nim nasi znajomi. Co mnie zaskoczyło najbardziej, to w niektórych przypadkach aplikacja działa o wiele szybciej niż sam serwis, co tylko mogę zaznaczyć na plus. Co więcej, dużo bardziej podoba mi się kompaktowe podejście do informacji prezentowane przez ten produkt, niż załadowana widgetami strona główna serwisu. Generalnie trudno mi powiedzieć coś złego o tej aplikacji. Spełnia swoją funkcję, i choć może graficznie nie zachwyca, to jednak jest to porządnie przygotowana produkcja. Jeżeli korzystacie z Filmwebu, to nie wahajcie się i pobierzcie tę aplikację, warto. 