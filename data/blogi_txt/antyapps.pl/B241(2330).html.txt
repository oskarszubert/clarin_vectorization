15.05.2012 Szczerze mówiąc, nie spodziewałem się, że z moich ust kiedykolwiek wyjdą te słowa… a jednak. Jako oddany fan firmy Apple muszę to przyznać – Microsoft zrobił genialną aplikację na iPhona! I to genialną przez wielkie G! – naprawdę, a w dodatku bezpłatnie. O czym mowa?  Photosynth to prosta aplikacja, która pozwoli nam tworzyć piękne, niemalże trójwymiarowe zdjęcia panoramiczne. Jedno dotknięcie ekranu, a reszta robi się za nas dosłownie sama. Bez specjalnego oprogramowania, umiejętności i sprzętu. Wystarczy telefon i Photosynth, który wykorzystując ostatnie nowinki technologiczne pozwala nam na stworzenie nie tylko pięknego panoramicznego zdjęcia od lewej do prawej strony, ale także w górę i w dół, tworząc fotograficzną sferę! Obsługa programu jest bajecznie prosta. Wystarczy dotknięcie inicjujące działanie, a następnie po prostu ruszamy naszym telefonem. Ostatnie ujęcie, kolejne dotknięcie, a kilka sekund później na naszym ekranie możemy już zobaczyć gotową panoramę w formie sfery, którą możemy dowolnie obracać – na zbliżonych zasadach działa Google Streetview, choć oczywiście tu nie możemy się poruszać w przód i w tył, a jedynie obracać.  Kiedy już prace nad naszym dziełem zostaną zakończone, naszą interaktywną panoramę możemy łatwo udostępnić naszym znajomym na Facebooku, Twitterze bądź za pośrednictwem portalu internetowego Photosynth.net gdzie znajdziemy prace użytkowników z całego świata m.in. przypięte do map Binga. Najlepsze z nich są codziennie pokazywane w zakładce Best of Bing maps aplikacji. Istnieje także możliwość wykadrowania zdjęcia i zapisania go w naszym albumie lub przesłania poprzez email. Nie będę owijał w bawełnę, Photosynth jestem po prostu zachwycony! Łatwość z jaką możemy tworzyć kolejne panoramy rozwaliła mnie na łopatki. Nie wspominając o szybkości działania aplikacji i o zapierającym dech w piersiach efekcie końcowym. Wprost nie mogę się doczekać pięknej pogody, by ruszyć w miasto i dodać na mapy trochę Polskich akcentów. Tworzenie „sferowych zdjęć” to chyba najlepsza metoda na zapisywanie wspomnień. Przeglądanie tych grafik to sama przyjemność. Chwilami można nawet odnieść wrażenie, że zdjęcia naprawdę żyją! Nie widzę innej możliwości – po prostu MUSICIE tego spróbować. To narzędzie jest po prostu świetne! Photosynth pobierzecie z AppStore bezpłatnie. 