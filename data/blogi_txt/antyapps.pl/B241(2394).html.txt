30.01.2012 Wykorzystanie smartfona jako osobisty skaner kodów kreskowych to rewelacyjne rozwiązanie. Dzięki temu możemy zdobyć więcej informacji o produkcie, który trzymamy w dłoni, szybko wyszukać opinii na jego temat w internecie i tym podobne. Do tej pory polscy użytkownicy Androida mieli jeden problem – skanery kodów działały, ale obsługiwały głównie amerykańskie produkty. Dzięki Mobit GS1 sytuacja się zmienia, gdyż twórcy współpracują przy tworzeniu bazy ze Skąpcem, Allegro czy Moje GS1. Mobit GS1 jest jeszcze w wersji beta, dlatego w pełni rozumiem sytuacje, gdy aplikacji zdarza się zawiesić. To i tak mało istotny szczegół (który z pewnością zostanie poprawiony) w momencie gdy w końcu dostajemy skaner kodów obsługujących polskie produkty! Po zeskanowaniu kodu nie tylko dostajemy informację o produkcie, o firmie, która go wyprodukowała, ale także możemy szybko zlokalizować producenta, skontaktować się z nim czy też wejść na stronę produktu. Oprócz tego program serwuje również na przykład skład w przypadku produktów spożywczych. Tak wiele informacji udało się uzyskać dzięki współpracy z partnerami takimi jak między innymi Moje GS1, Krajowa Baza Produktów Ochrony Zdrowia, Nokaut, Opineo czy Amazon. Dzięki temu programowi dowiedziałem się również o istnieniu wewnętrznych kodów sieci handlowych. Wszelkie produkty produkowane dla konkretnego dyskontu posiadają właśnie takie kody, dlatego nie są dostępne w bazie ogólnej. Super, że program mnie o tym poinformował, a nie zbył informacją, iż produkt nie został odnaleziony. Design aplikacji jest raczej konserwatywny. Śmiały kolor żółty oraz budzący zaufanie niebieski wykorzystane zostały w layoucie opartym raczej o proste kształty. Z tego powodu program z jednej strony nie jest graficznie interesujący, z drugiej jednak strony jest prosty w obsłudze. Zachęcam do wypróbowania. Mobit GS1 jest dostępny w Android Markecie za darmo i oprócz skanera kodów kreskowych rozpoznaje również tagi NFC.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 