11.04.2012 Polacy potrafią tworzyć dobre aplikacje i gry mobilne. Nie jesteśmy jeszcze w pierwszej lidzie, ale z kraju nad Wisłą trafiło do Google Play co najmniej kilka dobrych produkcji. Niedawno pisałem o polskiej wyszukiwarce niszowych aplikacji, dziś mam dla Was prostą, aczkolwiek przyjemną graficznie grę logiczną z motywem astronomicznym. Cieszy mnie to, że Polacy tworzą fajne aplikacje i gry, ale jeszcze większą radość budzi u mnie fakt, iż nie wstydzą się tego i informują o tym świat. Edukoala startuje w licznych konkursach, z kolei Best apps hunter został zaprezentowany na Wykopie, tak samo jak opisywane teraz Galaxy Pool. Oby tak dalej! Jak w to się gra Wracając do gry, jest to prosta gra logiczna z jednym zadaniem. Musimy doprowadzić statek kosmiczny do znajdującej się na planszy planety. Najlepiej żeby ten po drodze zebrał jeszcze wszystkie trzy gwiazdki. Statek zostaje wystrzelony z danego miejsca w określonym kierunku, a my musimy odpowiednio nastawić odbijające powierzchnie. Z początku jest to jedna belka, później tworzymy już bardziej zaawansowane konstrukcje, gdzie po odbiciu od jednej statek wpada na kolejną i kolejną i tak dalej. Wszystko opiera się tutaj o ustawienie odpowiedniego kąta belek odbijających statek. Poziom trudności wzrasta wraz z kolejnymi levelami. Podczas grania w tę produkcję nie będziemy zbierali szczęki z podłogi, bo nie jest innowacyjna. Jest to natomiast dobra gra, która na dodatek wyszła spod klawiszy polskiego programisty. Ten będzie musiał jednak dopracować kilka szczegółów, bo w grze znajdują się takie błędy jak niemożność regulacji głośności przyciskami fizycznymi. Polska produkcja Z dyskusji pod Wykopem można się sporo dowiedzieć na temat Galaxy Pool, a także samego procesu tworzenia gier na Androida. Twórca mówi, iż przy tworzeniu tej gry wykorzystywał framework Corona SDK, który na przykład pomaga rozwiązać problem różnych rozdzielczości ekranu u użytkowników. Czy warto? Gra jest darmowa, a twórca zarabia na reklamie wyświetlanej w górnym rogu ekranu. Na szczęście zadbał o to, by baner nie wisiał sobie samoczynnie na obszarze roboczym gry, a wydzielił dla niego specjalne miejsce. Super, nie lubię tego, gdy reklama blokuje mi możliwość wykonywania jakichś akcji na ekranie. Zapraszam do pobierania, oceniania i podawania dalej. Warto wiedzieć, że istnieją dobre, polskie produkcje.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 