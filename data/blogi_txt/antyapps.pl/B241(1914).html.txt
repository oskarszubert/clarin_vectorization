13.06.2013 Kafelki to jeden z najciekawszych wytworów Windows Phone. Mają w sobie coś z widegót i ikon, zarazem oferując świeże podejście do kompozycji pulpitu i przypinania niezbędnych treści. Kafelkiem może być właściwie wszystko. Tym razem przyjrzymy się prostej aplikacji, która pozwala nam przypiąć do ekranu głównego szablony sms.  Kafelki wiadomości, bo taką nazwę nosi aplikacja, docenią zwłaszcza osoby, często korzystające z sms. Za jej pomocą możemy zdefiniować dowolny szablon, który następnie w prosty sposób wyślemy do wcześniej zdefiniowanych, bądź też nowych osób.  Niestety, systemowa aplikacja wiadomości nie pozwala na tworzenie szablonów, a dopiero od niedawna, posiada folder na wiadomości robocze. Aplikacja wita nas niezmiernie brzydkim oknem tworzenia wiadomości. W górnej części wpisujemy jej treść, w dolnej domyślnych adresatów (nieobowiązkowe). Tak przygotowaną wiadomość możemy przypiąć, bądź też udać się do ustawień podglądu. Za ich pomocą określimy dokładny kolor kafelka (domyślnie jest to kolor systemowy) oraz wielkość czcionki. Całość widzimy na podglądzie.  Po wybraniu takiego kafelka z pulpitu, zostajemy przeniesieni do okna nowej, już skonfigurowanej wiadomości. Możemy ją poprawić, zmienić adresatów, bądź też od razu wysłać. I to właściwie wszystko na co pozwala aplikacja. Jak już wspomniałem powyżej, program nie grzeszy urodą. Szkoda że autor nie przyłożył się do tego elementu. Jeżeli w systemowej aplikacji sms brakuje Wam opcji szablonów, bądź też zdarza się Wam wysyłać okresowo wiadomości o tej samej treści (mogą to być np. sms aktywującą jakąś usługę), Kafelki wiadomości okażą się ciekawym wsparciem. Aplikacja dostępna jest za darmo, tak więc każdy z Was może przekonać się czy potrzebuje takiego programu. 