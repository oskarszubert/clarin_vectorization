25.07.2012 Pewien czas temu w jednym z rankingów napomknąłem o grze pod tytułem Ski Safari. Jako, że tytuł jest moim zdaniem jedną z najlepszych zręcznościówek w jakie miałem okazję zagrać na urządzeniu mobilnym, postanowiłem przybliżyć go osobom, które z nim jeszcze nie miały do czynienia. Zapraszam do pełnej recenzji Ski Safari. Niewielki, przytulny, drewniany domek ukryty wśród strzelistych, pokrytych śniegowymi czapami szczytów. W domku tym smacznie śpi gracz, a raczej postać w którą gracz się wciela – chłopak o nieokreślonym wieku – właściwie jedyne co o nim wiemy to, to że wyśmienicie potrafi jeździć na nartach. Niestety nie dane jest mu się wyspać, gdyż z gór schodzi ogromna lawina, która uderza w niewielką chatę, zmiatając ją z powierzchni ziemi. Czy to koniec krótkiego żywota naszego bohatera? Oczywiście, że nie:)  Gdy tylko śniegowy pył nieco opadnie naszym oczom ukazuje się pędzące w dół po stromym zboczu… łóżko, na którym smacznie śpi młody narciarz. Jego sen nie potrwa jednak długo – wystarczy pierwsza napotkana skała (a tych jest sporo w górach) by po wygodnym legowisku zostało jedynie wspomnienie. Od tego momentu żywot narciarza jest tylko w naszych rękach, a dokładniej w naszym…palcu. Sterowanie w Ski Safari jest bowiem bajecznie intuicyjne – pacnięcie w ekran tabletu lub smartfona powoduje podskok, a przytrzymanie palca na ekranie pozwala popisać się nam (przed zamieszkującymi tereny, na których rozgrywa się gra zwierzętami) widowiskowym saltem (a nawet kilkoma saltami, o ile znajdziemy na nie odpowiednią ilość przestrzeni).  Skoro już wspomniałem o faunie występującej w Ski Safari, rozszerzmy nieco ten temat. Wszystkie napotkane przez nas po drodze zwierzęta możemy dosiadać.:-) Zabieg ten ma jeden cel: jeszcze szybsze przemieszczanie się w dół po stromym zboczu – wszak brzuch pingwina, skrzydła orła czy… grzbiet legendarnego człowieka śniegu – Yeti, są wygodniejszymi i szybszymi sposobami ucieczki przed lawiną. Tak, tak, dobrze przeczytaliście – gigantyczna, pędząca przed siebie masa śniegu „depcze” nam po piętach przez całą rozgrywkę i prędzej czy później dogoni narciarza, a nasza w tym głowa by stało się to jak najpóźniej. Perfekcyjny model rozgrywki w Ski Safari uzupełniony jest przez wyśmienitą grafikę, muzykę i dźwięki. Dwuwymiarowa grafika idealnie sprawdza się w tego typu produkcjach. Gra jest niezwykle dynamiczna – cały czas na ekranie coś się dzieje i nawet gdy, na chwilę uda się nam oddalić na sporą odległość od podążającej za nami lawiny na nudę narzekać nie będziemy – na gracza czekają mroczne jaskinie, zadania do wypełnienia oraz górskie chaty z ukrytymi w nich niespodziankami.  Ski Safari to moim zdaniem gra bez wad – wszystkie jej elementy stoją na najwyższym poziomie, na czele z oszałamiającą grywalnością i idącą za nią radością płynącą z gry. W związku z tym, po przemyśleniu sprawy, postanowiłem podnieść i tak wysoką ocenę wystawioną przeze mnie kilkanaście dni temu o pół stopnia. Tytuł dostępny jest w wersji uniwersalnej na urządzenia z systemem iOS (cena wynosi jedynie 0,79 Euro!). Użytkownicy sprzętów z zainstalowanym Androidem nie mają tym razem powodów do narzekań – Ski Safari mogą pobrać stąd (cena: 3,31 zł). 