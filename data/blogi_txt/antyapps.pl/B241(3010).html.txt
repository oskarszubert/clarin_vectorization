15.10.2012 Ostatnio pisałem o aplikacji Typic, prostej i darmowej aplikacji do tworzenia napisów na zdjęciach. Typic oferuje kilka filtrów, rodzajów czcionek i naprawdę podstawową gamę funkcji. Do tworzenia szybkich napisów na grafikach jak znalazł. I myślałem, że już prostszej aplikacji, ale chociaż odrobinę użytecznej, się nie da przygotować. A tu niespodzianka. Jest nią Photo Mage. Aplikacja jest również darmowa, więc przetestowanie jej nie będzie Was kosztowało ani złotówki. Tylko czy warto w ogóle zaśmiecać sobie pamięć telefonu tym produktem? Na pierwszy rzut oka nie, ale zawsze znajdzie się grupa odbiorców, którym aplikacja ta może przypaść do gustu. Dlaczego? Bo jej prostota i szybkość działania pozwalają na tworzenie zdjęć okraszonych napisem w mgnieniu oka. Po pierwsze layout aplikacji – zrobiony ze smakiem, graficznie dopracowany o banalnej nawigacji. Zdjęcie, na którym będziemy pracować możemy zrobić z poziomu aplikacji lub wybrać z pamięci telefonu. Co ciekawe, jak damy aplikacji dostęp do naszego camera roll to u dołu pojawi się przesuwany pasek z ostatnimi naszymi zdjęciami, dzięki czemu nie musimy nawet wchodzić do galerii, aby wybrać fotkę.  Gdy już ostatecznie zdecydujemy się na dane zdjęcie możemy wybrać jeden z kilkunastu różnych filtrów i „podrasować” jego wygląd. Filtry nie są jakoś szczególnie rewelacyjne, raczej klasyka, ale jest ich sporo jak na darmowy produkt, więc nie ma na co narzekać. Po wybraniu filtru klikamy w guzik „caption” i od dołu wysuwa nam się edytor tekstu. Możemy wybrać tylko rodzaj czcionki i nic więcej. Gdy już napiszemy, co chcieliśmy napisać, klikamy zapisz, a zdjęcie natychmiast ląduje w naszej galerii. Naprawdę, szybciej się chyba już nie da. Oczywiście, aplikacja ta jest ograniczona okropnie. Nie można wybrać rozmiaru czcionki, jej koloru, a nawet miejsca wyświetlenia napisu – zawsze pojawia się u samego dołu. O innych opcjach, jak ramki, dodatkowe elementy graficzne i im podobne nawet nie wspominam. Czy aplikacja ta ma w ogóle jakieś zalety? Cóż, osobiście uważam, że jej największą zaletą jest prostota. Nie zawsze potrzebujemy pełnego spektrum narzędzi, aby szybko opisać jakieś zdjęci i posłać je w świat czy do znajomych. Photo Mage pozwala nam zrobić to niezwykle szybko, aplikacja działa błyskawicznie i płynnie, i po kilku kliknięciach mamy gotową graficzkę. Jeżeli szukacie więc szybkiego i prostego w obsłudze narzędzia, to Photo Mage może okazać się przydatne. Ocena: 4 