11.03.2013 Nokia ostatnio bardzo aktywnie dba o rozwój swojego sklepu w Marketplace. Nie tylko aktualizuje stare aplikacje, ale dodaje też nowe. Nie zawsze są one odkrywcze, czasem powielają znane rozwiązania, ale to co jest ich domeną to jakość. Nokia Glam Me jest tego dobrym przykładem.  Nokia Glam Me dołącza do aplikacje, które na start oferują nam to co najważniejsze. W tym przypadku jest to tryb robienia zdjęcia. Żadnych wcześniejszych menu, dodatków, okien. Uruchamiasz program i po chwili możesz wykonać operacje do których został stworzony, czyli wykonać zdjęcie naszej twarzy. Mamy dostęp tylko do przedniej kamery, a jedyna opcja dostępna na tym etapie to ustawienie samowyzwalacza. Gdy zdjęcie zostanie wykonane przechodzimy do jego edycji. Poza dostępem do filtrów mamy też kilka drobnych narzędzi: do powiększania oczu, wygładzania skóry czy też wybielania zębów. Są proste w obsłudze i działają poprawnie. Trzon zabawy stanowi jednak 14 filtrów. Nie jest tego może zbyt wiele, a same filtry nie grzeszą oryginalnością, ale fani tego typu zabawy zdjęciami znajdą coś dla siebie. Następnie pozostaje nam tylko udostępnienie naszego zdjęcia. W celu minimalizacji ilości opcji i przycisków, funkcja zapisz ukrywa się pod klawiszem share. Gdy go wybierzemy, nasza twórczość automatycznie jest zapisywana w pamięci telefonu. Nokia Glam Me korzysta z systemowych funkcji udostępniania, tak więc bez zbędnej, dodatkowej konfiguracji możemy przesłać zdjęcie na Facebooka albo Twittera, ale również do innej aplikacji.  To co jest najmocniejszą stroną Nokia Glam Me to jej prędkość działania. Wszystkie filtry wczytują się błyskawicznie, aplikacja startuje bardzo szybko, program zawiera tylko niezbędne opcje. Dla niektórych może być to zarazem wadą. Nie znajdziemy tu wielu opcji znanych z innych aplikacji o podobnym zastosowaniu. Na próżno będziemy szukali podstawowych narzędzi edycji czy też próbowali zmienić kamerę na tę z tyłu (bo chcemy mieć zdjęcie lepszej jakości). Jeżeli jednak, nie szukacie bardziej zaawansowanych rozwiązań, to Nokia Glam Me powinna wystarczyć do prostej zabawy Waszymi zdjęciami. Kilka chwil i ujrzycie efekt swojej pracy. Aplikacja jest darmowa i dostępna dla urządzeń z serii Lumia z systemem Windows Phone 8. 