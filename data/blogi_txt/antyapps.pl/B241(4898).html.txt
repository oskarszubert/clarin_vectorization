14.05.2012 Codziennie rano budzisz się na sygnał budzika zainstalowanego w iPhonie? Chciałbyś zasypiać w rytm ulubionej muzyki? Często przemieszczasz się po domu błądząc w ciemnościach? Jeżeli choć na jedno z tych pytań, wasza odpowiedź była twierdząca, musicie poznać Tik Tok – świetną aplikację, która ma szansę na stałe zamieszkać w waszym telefonie.  Tik Tok to aplikacja, która zamieni waszego iPhona w multifunkcyjny zegarek – prawdopodobnie, jeden z fajniejszych na świecie. Jego kluczowe cechy to: budzik, muzyczny timer, kalendarz, informacje pogodowe, latarka, ramka cyfrowa oraz zegarek sam w sobie. Trochę dużo jak na jeden program? Fakt. Ale nadal ma to sens. Budzik to najzwyklejszy alarm, który o poranku zbudzi nas ze snu. Plusem jest oczywiście fakt, że jako budzący nas sygnał możemy ustawić dowolną piosenkę z naszej muzycznej biblioteki. To jednak już miałem. Muzyczny timer to pierwsza z wielu funkcji tej aplikacji, która spowodowała, że stwierdziłem iż naprawdę warto ją mieć. Jest to nic innego jak znany z telewizorów timer, automatycznie wyłączający telewizor. W tym wypadku, program wyłącza nasz odtwarzacz muzyki po wybranym okresie czasu. Dla mnie – bomba.  Kalendarz i zwykły zegarek będą przydatne dla osób, które chciałyby podłączyć swój telefon do stacji dokującej, a następnie przekształcić go w zwykły, stojący zegar. Ok, ale to też oferują inne programy. Bardzo spodobała mi się także funkcja latarki. Owszem, mam osobną aplikację, która włącza tylną lampę błyskową, jednak z Tik Tok nie muszę jej uruchamiać. Teraz wystarczy, że po przebudzeniu w środku nocy wstrząsnę telefonem i gotowe. Informacje pogodowe to serwis, z którego odbiorem w Polsce (a przynajmniej we Wrocławiu) mam małe problemy. Mówiąc w skrócie – po prostu nie działa.  Ramka cyfrowa to podobnie jak kalendarz i zegar kolejny gadżet dla osób, które mają w nawyku podłączanie telefonu do stacji dokującej, gdzie pełni on zupełnie inną rolę niż zazwyczaj. Tym razem będzie – zgodnie z nazwą – ramką cyfrową, wyświetlającą w tle zegarka zdjęcia zgromadzone na naszym telefonie. Warto także dodać, że twórcy dali nam wolną rękę jeżeli chodzi o wygląd zegarków, udostępniając nam kompletny zestaw części, z których możemy go złożyć. Dostępne są zarówno elementy cyfrowe jak i analogowe. Program działa zarówno w układzie horyzontalnym jak i portretowym. Czy warto? Dla mnie instalowanie tej aplikacji ma sens z dwóch względów – muzyczny timer i latarka włączająca się po wykonaniu jednego ruchu ręką. Co wam się w niej podoba? Przekonajcie się, dziś wyjątkowo bezpłatnie pobierając Tik Tok z AppStore. 