09.04.2013 Przygody sprytnej myszy, Jerry’ego, i wiecznie pokrzydzonego kota — Toma, znają, a przynajmniej kojarzą, chyba wszyscy? Kreskówka zadebiutowała w 1940 roku, po drodze zbierając zestaw Oscarów, a przy okazji bawiąc kilka pokoleń. Gry z tymi sympatycznymi bohaterami także dostępne są od lat na najróżniejsze platformy — do tej pory miło wspominam tę najpopularniejszą, z „Pegasusa”, oraz pewną mniej znaną, dosową. Dlatego też z nieskrywaną przyjemnością sięgnąłem po kolejne przygody Toma i Jerry’ego, tym razem w mobilnej odsłonie — Mouse Maze. W grze wcielamy się w nieustraszonego gryzonia, który przemierzając labirynty zbiera porozrzucane tam kostki żółtego sera i innych pyszności, przy okazji omijając wszystkie porozkładane na trasie pułapki i unikając spotkania pierwszego stopnia z szarym sierściuchem. Kolejne labirynty stanowią coraz większe wyzwanie dla zbłąkanej myszy, dlatego im dalej w las, tym zapoznanie się z topografią poziomu jest coraz ważniejsze. By odblokować rygiel w drzwiach wyjściowych, musimy napełnić brzuszek Jerry’ego, czyli schrupać odpowiednią ilość porozrzucanych fragmentów żółtego sera. Ta uzależniona jest od poziomu trudności, jaki wybieramy przed rozpoczęciem zabawy. Mouse Maze zdecydowanie nie powala jakością wykonania. Nie powiem, że gra jest brzydka, ale do najładniejszych też nie należy. Różnorodność urządzeń z Androidem nie jest zagadnieniem łatwym, jednak przyznam, że z takim kwiatkiem jak tutaj spotykam się po raz pierwszy. W produkcji dostępne są dwa schematy sterowania — pierwszy z nich oparty jest na wskazywaniu kierunku gdzie chcemy biec poprzez kliknięcie weń w ekran. Drugi jest „wirtualnym padem” umieszczonym tuż przy dolnej krawędzi ekranu. Zestaw siedmiu przycisków z kolorową grafiką w tle nie jest wyświetlany na całym ekranie mojego smartfona (HTC Sensation). Z prawej strony został sporej grubości czarny pasek, a klawisze wyrównane są do lewej strony urządzenia. Pomijając jednak już to, samo ich używanie z wygodą ma bardzo mało wspólnego — są ułożone bardzo blisko siebie, a dodatkowo przycisk „akcji” znalazł się tuż przy prawej krawędzi całego kontrolera. Dziwne, niewygodne i zupełnie dla mnie niezrozumiałe rozwiązanie. Mouse Maze daleko do jakości, z jaką kojarzą mi się kreskówki i stare gry związane z marką Tom i Jerry. Szkoda, bo pewnie wiele osób ze względu na sentyment się skusiło, o czym świadczy wysoka pozycja wśród popularnych, świeżych aplikacji znajdujących się w Google Play. Dla podobnych rozrywek o wiele lepiej wyposażyć się choćby w opisywane kilka dni temu mobilne wydanie Pac-Mana. Gra dostępna jest w dwóch wersjach: darmowej oraz płatnej (3,99zł). 