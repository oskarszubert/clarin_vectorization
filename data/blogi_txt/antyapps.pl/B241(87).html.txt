29.10.2013 Dawno, naprawdę dawno, nie miałem okazji grać w tak słabą produkcję bazującą na głośnym (nie mylić z dobrym) filmie. After Earth to gra, która nie powinna nigdy ujrzeć światła dziennego, no chyba że celem jej wydania było osłabienie i tak już nie najlepszej reputacji filmu z Willem Smithem w roli głównej. Testowanie gier ma swoje dobre i złe strony. Nad zaletami tego zajęcia nie będę się w tym momencie rozwodził, bo wydają mi się aż nadto oczywiste – jedną z największych jest możliwość bezstresowego i całkowicie legalnego grania w najnowsze mobilne hity… w pracy;) Największą wadą pracy jako recenzent aplikacji mobilnych jest natomiast testowanie gier takich jak After Earth – produkcji bez pomysłu, powielających setki razy widziane schematy, do cna zabugowanych i mocno obklejonych reklamami, których przypadkowe pacnięcie powoduje gwałtowne narastanie poziomu frustracji.  After Earth to runner. Gatunek to powszechny i raczej lubiany przez mobilnych graczy, o czym mogą świadczyć rankingi, w których często gry z tej kategorii okupują bardzo wysokie pozycje. AE raczej taki zaszczyt nie spotka, choć, kto wie – w końcu jest to produkcja bezpłatna, a w rankingu darmowych aplikacji dzieją się często rzeczy, o których się najlepszym analitykom nie śniło.  Już pierwsze momenty po pacnięciu ikony After Earth nie nastrajają optymistycznie. Zanim przebijemy się przez wszystkie ekrany wczytywania i rozpoczniemy właściwą zabawę minie dobrych kilka minut. Bynajmniej nie z powodu natłoku opcji i trybów rozgrywki, co to to nie:) Powód takiego stanu rzeczy jest tak prosty, jak irytujący – wszechobecne okienka z reklamami i długie wczytywanie kolejnych poziomów menu oraz samej gry.  Sama rozgrywka jest… nudna. Ok, zapewne wielu z Was może tak powiedzieć o każdej grze należącej do tego specyficznego gatunku, ale uwierzcie mi, After Earth bije pod tym względem niemal wszystkie runnery, z jakimi miałem do czynienia. Zniechęcenie dopada już od pierwszych metrów przemierzonych w grze. Powodów takiego stanu rzeczy jest zapewne kilka – brak płynności animacji, kiepska grafika, nieciekawe poziomy i koszmarna stabilność (a raczej jej brak) aplikacji. After Earth to pomyłka. Gra nie oferuje użytkownikowi nic, w zamian za poświęcony jej czas. Tytułu nie ratuje nawet jego dostępność za darmo, gdyż w AppStore znajdziemy całe mnóstwo bezpłatnych runnerów, które są po prosty wyśmienite i dopracowane w najdrobniejszych szczegółach. After Earth dostępna jest również na urządzenia działające pod kontrolą systemu Android. Co ciekawe, w tym przypadku gra jest płatna, kosztuje 2,99 zł. 