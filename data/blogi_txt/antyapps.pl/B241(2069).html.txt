10.02.2014 Jakiś czas temu Konrad opisywał aplikacje z kuponami zniżkowymi na iOS. Ponieważ obecnie trwa w najlepsze sezon na takie promocje, postanowiłem przejrzeć zasoby sklepu na Windows Phone. Aplikacji z kuponami jest sporo, jednak na tel ich wszystkich najbardziej wyróżniała się Kupony Rabatowe.  Nazwa mówi wszystko i nie pozostawia wątpliwości co do zastosowań aplikacji. To co wyróżnia ją na tle konkurencji to ilość obsługiwanych sieci. Kupony dla siebie odnajdą w niej miłośnicy posiłków z: McDonald’s, Burger King, Subway, North Fish. Co istotne, autor ciągle aktualizuje aplikacje o nowe marki, możliwe wiec że z czasem do listy dołączą kolejne sieci. Działanie programu nie odbiega od innych aplikacji tego typu. Wybieramy sieć, otrzymujemy listę kuponów, a następnie odnajdujemy ten, który nas interesuje. Po jego dotknięciu otrzymamy powiększenie. Część z nich dostępna jest w kiepskiej jakości, autor tłumaczy to oryginalnym formatem, dostępnym na stronie, z której Kupony Rabatowe czerpie dane.  Z obsługą aplikacji nikt nie powinien mieć problemu. Mi jednak brakuje wsparcia dla listy ulubionych, czy też możliwości przypinania wybranych kuponów jako kafelków. Takie rozwiązania znacznie ułatwiłyby dotarcie do najczęściej używanych i oszczędziły nam sporo czasu. Miłym dodatkiem byłaby opcja otwierania kuponów w wersji WWW, czasem mniej świadomi pracownicy mają z nimi jeszcze problem. Pokazanie że pochodzą z oficjalnego źródła znacznie ułatwia sprawę. Kupony Rabatowe to jedna z tych aplikacji, które choć zajmują niewiele, potrafią być bardzo przydatne i przynieść nam realną korzyść. Co pewien czas można spotkać się z komentarzami, że lokal nie akceptuje takich kuponów. Przyznam, że nigdy ani ja ani moi znajomi nie spotkali się z taką sytuacją, tak więc bez obaw wyjmujcie telefony i okazujcie kupony. :) 