23.05.2013 W tym tygodniu w Olsztynie rozpoczęły się Juwenalia. Ponieważ tak się złożyło, że przyjdzie mi grać z zespołem na Korto Feście w piątek, szukając informacji na temat festiwalu natrafiłem na mobilny informator dotyczący imprezy. Muszę przyznać, że apka miło mnie zaskoczyła i zupełnie nie spodziewałem się tak fachowo przygotowanego przewodnika na systemy Android.  Trzeba przyznać, że Olsztyńska Kortowiada powoli buduje markę imprezy mającej więcej wspólnego z festiwalem muzycznym niż z klasycznymi juwenaliami. W prawdzie line-up wciąż składa się w dużej większości z zespołów, które rzesze swoich fanów znajdują głównie wśród stereotypowych studentów, jednak sama oprawa festiwalu obejmująca charakterystyczne logo, wiele gadżetów i budowanie marki zdecydowanie odbiegają od tego, do czego przyzwyczaiły nas studenckie święta w innych miastach. Nie zabrakło też mobilnej aplikacji. Kortowiada 2013 to ciekawe połączenie informatora z funkcjami społecznościowymi.  Aplikacja zawiera szczegółowy program przebiegu imprezy. Każda z atrakcji została szczegółowo opisana. Zadbano również o możliwość dodania wydarzeń do ulubionych tak, aby niczego nie przegapić. W zakładce „Artyści” wyszczególniono wszystkich muzyków, jacy wystąpią podczas tegorocznej Kortowiady. Opisy opatrzono również zdjęciami. Nie zapomniano także o krótkiej notce dotyczącej samej imprezy, danych kontaktowych, map dojazdu do poszczególnych miejsc w Olsztynie oraz wykazu sponsorów. Zadbano także o ankietę, dzięki której organizatorzy będą mogli poznać zdanie uczestników imprezy na temat wielu jej aspektów. Wspomniałem także o funkcjach społecznościowych. Odpalając aplikację po raz pierwszy zakładamy swoje konto lub logujemy się przez Facebook. Jeśli zdecydujemy się na uzupełnienie profilu o informacje o nas, będą one widoczne dla innych użytkowników apki. Program umożliwia wysyłanie wiadomości, dzięki czemu aplikacja daje szansę poznania nowych ludzi podczas samej imprezy. Funkcja „chat” przyda się również podczas prób odszukania znajomych. Wszyscy wiemy, że rozmowy telefoniczne podczas podobnych imprez nie należą do najłatwiejszych, dlatego osoby korzystające z apki jako z przewodnika, z pewnością wykorzystają ją również jako swojego rodzaju komunikator. Juwenaliowa aplikacja to moim zdaniem świetny pomysł, który z pewnością sprawdzi się w praktyce. Jeśli wybieracie się w ten weekend do Olsztyna, naprawdę polecam zainstalować ją w swoim smartfonie. 