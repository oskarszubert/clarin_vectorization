01.07.2013 Jeśli chodzi o gry i asteroidy, to najczęściej wcielaliśmy się w rolę obrońcy ludzkości, który musiał sprostać zadaniu zniszczenia nadlatujących w kierunku planety ogromnych obiektów. Co gdyby jednak rolę odwrócić i samemu pokierować taką Asteroidą? Asteroid Impacts wydaje się być ku temu idealną okazją. Asteroid Impacts to przykład produkcji małej, prostej i niskobudżetowej. Gra nie oferuje zbyt wiele ponad szereg plansz, prosty model rozgrywki oraz dość ubogą oprawę graficzną. Praktyka pokazuje jednak, że wcale nie oznacza to, że nie może być grywalna. Jak jest w przypadku opisywanego tytułu?  Nasza rola w Asteroid Impacts jest bardzo prosta. Za pomocą palca musimy tak pokierować lotem asteroidy by trafiła w planetę złożoną z klocków. Po kilku uderzeniach odsłania się przed nami jądro, którego zniszczenie jest równoznaczne z armagedonem dla naszego celu. Wbrew pozorom zabawa nie jest prosta i monotonna, bo na naszej drodze stają coraz bardziej wymagające plansze, na których musimy się zmieścić w kilku(nastu) uderzeniach, a przy tym omijać obiekty, których zniszczyć się nie da.  Oprawa graficzna produkcji jest, jak już zdołałem wspomnieć, bardzo uproszczona. Ograniczono się właściwie tutaj do zaprojektowania tła dla naszych działań, które przywodzi trochę na myśl scenerie z klasycznej produkcji Tron. Asteroidy, którymi uderzamy w planety wyglądają dość niepozornie (choć trzeba zauważyć, że dysponujemy ich kilkoma typami) i czasem trudno jest je wręcz dostrzec na czarnej obfitującej w gwiazdy i siatki teksturze. Same efekty uderzeń też są mizerne i mało satysfakcjonujące. Przyznam, że gdybym mógł zobaczyć coś naprawdę efektownego, czerpałbym większą radość z przechodzenia kolejnych poziomów. Być może jednak twórcy przyjęli nieco inne założenie, urozmaicając bardziej logiczną sferę produkcji. Pod tym względem Asteroid Impacts potrafi być produkcją bardzo wymagającą. Asteroid Impacts to ciekawa i niebanalna produkcja, której warto dać szansę chociażby ze względu na to, że jest całkowicie darmowa i pozbawiona mikropłatności. Trzeba Wam jednak wiedzieć, że nie jest to raczej tytuł efekciarski, przyjemny dla oka i cechujący się elementami typowymi dla wysokobudżetowych produkcji. Z jednej strony to jego zaleta, bo daje odsapnąć od realistycznych bijących po oczach grafik, ale z drugiej niektórzy gracze mogą poczuć się zniechęceni tą wszechobecną prostotą i minimalizmem.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 