06.02.2012 RSSy to absolutnie podstawowe, poza mailem, narzędzie pracy jakie wykorzystuję codziennie. Na komputerze nie ma większego problemu – przeglądarkowy Google Reader nie jest najpiękniejszy, ale jego funkcjonalność jest, powiedzmy, wystarczająca (w żadnym wypadku nie optymalna). Gorzej było z iPadem. GReader pod Safari działa nieźle, ale przecież powinna się do tego znaleźć jakaś lepsza aplikacja, prawda? Reader X sprawuje się całkiem, całkiem.  Z góry jednak mówię, że kto stawia na pierwszy plan design i generalnie estetykę, to z Reader X’em na razie się nie polubi. Na razie jest niestety dość okrutnie brzydko, a typografia wydaje się być całkowicie losowa. Ale twórcy już pracują nad poprawą tego elementu, więc zostawmy go póki co w spokoju. Istotny jest tak naprawdę dostęp do treści i później sposób ich agregowania. Nie będziemy zaczynać od wyjaśniania idei RSSów – tę, przyjmijmy, już znamy. Odpalając Reader X proszeni jesteśmy o zalogowanie się swoim kontem z Google Readera. Następnie automatycznie pobrane zostaną nasze wiadomości – możemy przejrzeć wszystkie/nieprzeczytane/ogwiazdkowane. RX wspiera też nasze foldery, odpowiednio dzieląc widok.  Widok, właśnie. Tu tkwi największa siła nowego czytnika. Przed oczami staje nam tabelka jakby z Excela, gdzie w lewej kolumnie, wertykalnie, ustawione są nasze zasubskrybowane strony. Na prawo od nich widzimy kolejne artykuły. Horyzontalnie przewijamy je, jeśli jest ich więcej, niż mieści się na ekranie. Po dotknięciu wybranego kanału, otwiera się okno przedstawiające wszystkie z niego artykuły. Wybierając już konkretny artykuł widzimy jego podgląd, ale możemy go otworzyć także w przeglądarce. Działa to zaskakująco błyskawicznie i sprawnie, razem z filmami na nich zawartymi. Dodatkowe rzeczy to wykorzystanie kolorów – nieprzeczytane teksty są niebieskie, przeczytane szare, ogwiazdkowane żółte. Im świeższy artykuł, tym bardziej nasycony kolor. Bardzo proste, bardzo intuicyjne. Możliwe jest także dzielenie się poszczególnymi artykułami – zarówno przez maila, jak i w Readitlater, Instapaper, Twittera czy Tumblra. Do wyboru, do koloru. Co przemawia zatem na korzyść Reader X? Przede wszystkim sposób nawigacji – szybki, intuicyjny, przyjazny. Zostawiam zawsze masę tekstów z gwiazdką, do przeczytania na później. Dostęp do tego przy pomocy iPada stał się właśnie szalenie przyjemny i, co istotne, przydatny w pracy. Polecam korzystającym z RSSów chociaż spróbowanie – 1.59 euro to niezła cena. Reader X można nabyć tutaj. 