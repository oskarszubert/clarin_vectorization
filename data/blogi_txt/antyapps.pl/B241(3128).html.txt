18.04.2012 Wiele razy przechadzając się Złotymi Tarasami miałem ochotę wstąpić do stojącego tam automatu i zrobić sobie zdjęcie, ale… Raz nie miałem czasu, raz portfela – zawsze coś wyskakiwało (i to nie zdjęcie niestety), a ja bardzo chciałem wstąpić do takiej maszyny. Przeszukując jakiś czas temu niezbadane głębiny Google Play odnalazłem aplikację Pocketbooth, która chociaż w minimalnym stopniu pozwoliła mi poczuć się jak w środku automatu.  Aplikacja Pocketbooth – jak już się domyślacie – służy do robienia zdjęć, ale w pewien specyficzny sposób. Zdjęcia z automatu wychodzą jako pasek z czterema fotografiami. W przypadku Pocketbooth sytuacja wygląda bardzo podobnie – w opcjach możemy jednak ustalić czy chcemy, aby nasze zdjęcie było kolorowe czy nie, a także ile zdjęć ma zostać zrobionych na jednym pasku – tutaj ilość opcji jest niewielka, bo do wyboru mamy tylko trzy lub cztery zdjęcia na pasku. Co w samej aplikacji? Niewiele. Na samym środku mamy wizjer, a poniżej guzik, który uaktywnia sekwencję fotograficzną. Można odnaleźć także niewielką ikonę zmiany aparatu z przedniego na tylni i to właściwie wszystko. Po zrobionym zdjęciu pokazuje się „schowek” z którego wypada nasze zdjęcie. Możemy je usunąć lub udostępnić. I tyle. Jak widać aplikacja nie pozwala na zbyt wydumane modyfikacje, ale jest… Zabawna i fajna. Szkoda tylko, że do tego płatna – Pocketbooth w Google Play kosztuje $1,99 i wymaga przedniego aparatu. 