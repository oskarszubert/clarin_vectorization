01.08.2013 Aplikacje pomagające grupie ludzi w pracy nad jednym projektem, umożliwiające dodawanie nowych treści w czasie rzeczywistym i wprowadzanie modyfikacji do tego, co już zostało utworzone oraz dyskutowanie nad postępami w pracy to nieoceniona pomoc i wielkie ułatwienie. Wraz z rozwojem urządzeń mobilnych, możliwości tego typu programów stały się jeszcze większe, a kooperacja w zespole jeszcze wygodniejsza. Live Hive to dobry przykład apki, która mimo dobrze opracowanego interfejsu dostępnego z poziomu przeglądarki, zupełnie nie sprawdza się na urządzeniach mobilnych. W ten sposób otrzymujemy ciekawe i wygodne narzędzie do pracy, które, niestety w moim odczuciu, raczej nie sprawdzi się wśród tych, którzy cenią sobie możliwość pracy z poziomu tabletu lub smartfonu. Zaczynając naszą przygodę z LiveHive będziemy mogli założyć nowe konto lub połączyć się za pośrednictwem naszego Gmaila. Po zalogowaniu się, główny ekran przywita nas odnośnikiem do krótkiego wideo-tutorialu, z którego będziemy mogli się dowiedzieć, jak używać funkcji „capture webpage”. Dzięki niej będziemy mogli zapisać strony internetowe, które chcemy obejrzeć w przyszłości lub udostępnić innym użytkownikom, z którymi pracujemy w ramach jednego projektu z pomocą LiveHive. Zapisywanie stron jest jednak wyjątkowo męczące, ponieważ wybieranie docelowego folderu oraz czas oczekiwania potrzebny do załadowania się treści trwają zdecydowanie za długo. W tym samym czasie zdążylibyśmy zapisać i udostępnić znajomym dobrych kilka stron z pomocą aplikacji Pocket. Żeby tego było mało, zapisane strony zupełnie nie chciały pojawić się w określonych wcześniej folderach. W moim przypadku funkcja „capture webpage” okazała się być wielkim niewypałem.  Po każdym wyłączeniu apki i kolejnym uruchomieniu przywita nas ponownie ekran, na którym należy wpisać nazwę użytkownika i hasło lub wybrać logowanie za pomocą G-mail. Na szczęście przy drugiej opcji nie będziemy już proszeni o podawanie danych. To jednak wciąż nie do końca przemyślane rozwiązanie, które wydłuża czas uruchamiania apki. Nawet funkcja „add content”, dzięki której możemy dodawać nowe elementy naszego projektu do poszczególnych folderów, okazała się nie działać, przenosząc mnie do białego tła, na którym nic więcej się nie pojawiło. Być może jest to kwestia Androida w wersji 2.3.3, jednak myślę, że skoro aplikacja jest z nim zgodna, to nie tutaj leży przyczyna problemów. Twórcy zapomnieli również, że w tego typu aplikacjach zdecydowanie wygodniej porusza się, kiedy urządzenie ustawimy w poziomie (tak też zresztą wygląda przemyślany interfejs przeglądarkowej wersji apki). Aplikacja LiveHive na Androidzie działa niestety tylko w pionie, co po raz kolejny utrudnia nam wygodne użytkowanie.  LiveHive, któremu przyjrzałem się w wersji przeglądarkowej, to faktycznie przydatne i funkcjonalne narzędzie do wirtualnej pracy w większej grupie. Wciąż mogę go polecić, jeśli wykorzystując go w pracy nie będzie wam potrzebna wersja mobilna. Ta niestety okazała się być naprawdę niedopracowanym i bardzo niewygodnym w obsłudze narzędziem, które w żaden sposób nie ułatwi nam pracy. Aplikacja dostępna jest również na urządzenia z systemem iOS. 