12.02.2013 Jeżeli gry, w których głównym celem jest obrona bazy przed napływającymi zewsząd siłami przeciwnika należą do grona Twoich ulubionych musisz zagrać w ERA TD. Bynajmniej nie dlatego, że tytuł ten jest jakoś specjalnie oryginalny, co to, to nie. Siłą tej produkcji jest rozmach, niespotykany dotychczas w grach mobilnych z gatunku tower defence. Statki kosmiczne, nowoczesne maszyny, futurystyczne pojazdy, obce planety i setki jednostek. Międzyplanetarny konflikt rozgorzał na dobre i Ty graczu znalazłeś się w samym jego centrum. Łatwo nie będzie – przed Tobą ponad 40 misji, w których będziesz musiał wykazać się przede wszystkim dobrym rozplanowaniem działań obronnych. Rozgrywka nie różni się specjalnie od większości produkcji tego gatunku: czas mija na budowaniu zróżnicowanych instalacji obronnych mających w zamyśle uniemożliwić wrogim siłom zniszczenie serca bazy sił dobra. Cieszy możliwość wyboru poziomu trudności – wśród trzech dostępnych każdy powinien znaleźć coś dla siebie.  ERA TD zaskakuje ilością i zróżnicowaniem jednostek próbujących sforsować postawione przez gracza zasieki. Wszelkiego rodzaju kroczący, jeżdżący, latający i pełzający wrogowie występują w… 110 odmianach! Jeżeli do tego dodamy specjalne umiejętności i inne dodatki posiadane przez niektóre jednostki, tytuł okaże się jednym z najbardziej zróżnicowanych pod tym względem wśród gier dostępnych za pośrednictwem AppStore. W związku z ogromnym zróżnicowaniem przeciwników niedosyt pozostawia brak możliwości przybliżenia pola bitwy – standardowy widok uniemożliwia bliższe przyjrzenie się modelom jednostek zaprojektowanym przez twórców.  Oprawa gry jest dobra, ale nieco zbyt anonimowa. W grze brakuje charakterystycznych elementów graficznych i specyficznego stylu, przez co ERA TD nie jest tytułem, który na dłużej zapisze się w naszej pamięci. Gra dostępna jest w AppStore w dwóch wersjach – standardowej (przeznaczonej na iPhone’a oraz iPod’a Touch) i HD (zaprojektowanej z myślą i iPadzie). 