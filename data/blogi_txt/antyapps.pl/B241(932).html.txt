07.05.2012 Zwyczaj zapisywania wspomnień towarzyszy ludziom od wieków. Choć zmieniła się technologia i forma, to sama tradycja wciąż trwa. Dzisiaj tworzenie dzienników/pamiętników jest prostsze niż kiedykolwiek wcześniej, gdyż z łatwością do naszego zapisu możemy dodać zdjęcie lub film i to w zaledwie kilka sekund. Umożliwiają to chociażby smartphony i dedykowane im aplikacje. Aplikacje, takie, jak Day! Day!  – The Best Story of Mine to wirtualny dziennik, dzięki któremu błyskawicznie możemy zapisać wspomnienie o minionym wydarzeniu i wzbogacić je dodatkowymi materiałami, by następnie, w wolnej chwili wróć do niego i powspominać. Jak to działa? Otrzymujemy wirtualny kalendarz. Do każdej daty możemy przypisać dowolną liczbę wydarzeń. Sam kalendarz możemy nieco spersonalizować nadając mu tytuł, kolor tła lub zdjęcie jako tapetę. Nasze wpisy możemy również wyświetlać w formie chronologicznie posegregowanej listy. Każdy wpis dotyczący naszych wspomnień, czy to wycieczki, czy imprezy, możemy spersonalizować poprzez dobór tła lub rozmiaru i rodzaju czcionki. Oprócz tego aplikacja dostarcza szeregu ikonek, które mają symbolizować nasz nastrój lub wydarzenie, które opisujemy. Możemy również dodać ikonkę pogody, jaka była w danym dniu. Oprócz tego, a co jest najistotniejsze, możemy do naszego wpisu dodawać zdjęcia. Zdjęcie możemy dodać z naszego albumu lub zrobić je z pozycji samej aplikacji. Gdy utworzymy już wpis, to na naszym wirtualnym kalendarzu pokaże się obrazek lub ikonka z danego wydarzenia. Kalendarz ma szybki podgląd, więc po kliknięciu w daną datę możemy zobaczyć, o czym jest dany wpis. Aplikacja dodatkowo pozwala nam stworzyć krótkie hasło, dzięki któremu będziemy mieć pewność, że nikt niepowołany nie dostanie się do naszego dziennika. Oprócz tego możemy wyeksportować dane z Day! do naszego Dropboxa.   Choć aplikacja jest dość rozbudowana, brakuje mi kilku opcji, które widziałem w innych podobnych jej produkcjach. Po pierwsze nie ma możliwości edycji samego zdjęcia, ale co gorsze, nie można dodać do wpisu więcej, niż jedno zdjęcie. Po drugie, z opcji transferu jest tylko integracja z Dropboxem. Nie mówię tutaj oczywiście o tym, aby dzielić się wpisami na portalach społecznościowych, bo to trochę kłóci się z ideą prywatnego dziennika, ale jakaś opcja druku czy zapisu na przykład w PDFie byłaby jak najbardziej na miejscu. Niemniej jednak Day! to całkiem ciekawa i dobrze wykonana aplikacja typu wirtualny dziennik. Jej zaletą jest również to, że jest stosunkowo tania, kosztuje tylko 0,79 euro. Dawniej średnio byłem przekonany do tego typu aplikacji, jednak z czasem, w natłoku zdjęć zalegających na moim telefonie zauważyłem, że aplikacje, takie, jak  Day!  – The Best Story of Mine potrafią wprowadzić nieco więcej porządku w tym chaosie. Może dlatego są właśnie tak popularne. 