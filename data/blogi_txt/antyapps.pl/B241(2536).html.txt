27.07.2012 Pamiętacie jeszcze uroczego disnejowskiego krokodylka Swampy’ego, który cierpiał gdyż ciągle nie mógł zażyć kąpieli w Where’s my Water? Ta świetna i wciągająca pozycja doczekała się kontynuacji w formie płatnej aktualizacji z nowymi bohaterami m.in. Crankym. Jakiś czas temu dostaliśmy zupełnie nową grę opartych na tych samych zasadach w uniwersum Fineasza i Ferba, w której zastanawiamy się gdzie podział się Perry, znany polskim widzom jako Pepe Pan Dziobak.  Ludzie którzy zetknęli się z poprzednią odsłoną gry od Disney Interactive właściwie wszystko już wiedzą i w zależności od tego czy mają ochotę na więcej, powinni od razu pobiec do sieciowych sklepików Apple/Google i zakupić Where’s my Perry. Pozostałych zaś zapraszam do lektury o co w tym wszystkim chodzi i dlaczego miliony ludzi szaleją na punkcie tej gry.  Naszym bojowym zadaniem jest doprowadzenie wody, by bohater całej opowieści mógł wykonać swoje bojowe zadanie i przeniósł się dalej. W tym celu przyjdzie nam drążyć, marząc palcem po ekranie, ścieżki, którymi spływać będzie woda. Aby ukończyć poziom należy dostarczyć jej odpowiednią ilość, bez tego teleportacja będzie niemożliwa, a level niezaliczony. Po drodze warto też zbierać krasnale, które pozwalają na odblokowanie kolejnych światów. Jeszcze jedna gra oparta o fizykę? Tak, ale jak widać mimo że to kontynuacja, jej popularność nie słabnie — wciąż znajduje się wśród najlepiej sprzedających produktów! Wraz z kolejnymi planszami wzrasta poziom trudności i dołączają kolejne elementy, które musimy wykorzystać by dostarczyć wodę tam, gdzie trzeba. Przez każde z takich urozmaiceń gra na nowo nabiera tempa, a my następnych kilkanaście minut pomagamy przesympatycznemu Dziobakowi nie mogąc się oderwać i zaliczając kolejne poziomy, próbując przy okazji zdobyć wszystkie trzy porozrzucane po planszy krasnale oraz pozakopywane artefakty, które traktujemy jak prawdziwe trofea! Nie nazwałbym tej gry innowacyjnej, bo to powielenie, urozmaicenie i tak naprawdę czerpanie kolejnych zysków z projektu Where’s my Water. Ale cóż — to jedna z moich ulubionych gier dostępnych na smartfony i tablety, dlatego sam znowu chętnie zasiadłem i wykopałem kolejne kilometry podziemnych tuneli, bo dobrej zabawy nigdy dość. Jeżeli więc macie wszystkie poprzednie epizody za sobą nie ma na co czekać — kupujcie (wersja na Androida / iOS), przechodźcie i czekajcie na aktualizację. Jeśli nie graliście w poprzednika to droga wolna, choć sam wolałbym chyba zobaczyć jak to się zaczęło… Ocena: 5+ 