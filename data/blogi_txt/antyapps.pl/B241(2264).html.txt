17.04.2013 Barometr w smartfonach zawsze mnie intrygował. Czy ktoś znalazł dla niego jakieś bardziej praktyczne zastosowanie? Oczywiście pomijam tutaj wspomaganie działania odbiornika GPS. Okazuje się, ze twórcy pressureNET mają pomysł na to, co zrobić z nieużywanymi barometrami w naszych urządzeniach. Nas to będzie kosztowało niewiele, a wspomożemy szczytny cel. Twórcy pressureNET chcą stworzyć uniwersalną platformę, w ramach, której użytkownicy będą dzielić się ze światem odczytami ze swoich barometrów. Swego czasu słyszałem już o podobnej inicjatywie, która polegała jednak na udostępnianiu mocy obliczeniowej procesora w na desktopie. Wszystko sprowadza się właściwie do tej samej idei – wspomaganiu rozwoju nauki. W tym wypadku będzie to oczywiście lepsza skuteczność badania zjawisk atmosferycznych oraz prognozowania pogody. W jaki sposób ma to działać?   Właściwie bardzo prosto. Aplikacja regularnie będzie wysyłała twórcom odczyty z naszego barometru, a także (co już pewnie się Wam nie spodoba) lokalizację. Właściwie chyba nie pomylę się wiele, pisząc, że to swoisty system śledzący nasze poczynania. Co prawda twórcy zapewniają, że nikt nie powołany nie otrzyma tych danych, bo instytucje wykorzystujące je będą otrzymywały jedynie przybliżoną informację o położeniu każdego aktywnego barometru.   Dane dotyczące zmian w ciśnieniu są bardzo rozległe, choć dla zwykłego zjadacza chleba będą raczej ciekawostką aniżeli rzeczywistą wartością. W pressureNET możemy obserwować, jak ciśnienie zmieniało się w wybranym okresie czasu, a także obserwować nasze odczyty z miejsc, które odwiedzaliśmy. Całość umieszczono na Mapach Google. Co więcej użytkownik może samodzielnie podawać też informacje o aktualnej pogodzie. Tutaj istnieje pewne ryzyko przekłamań, ale to od zawsze wpisuje się tego typu modele dostarczania informacji przez użytkowników. Przewidziano również możliwość umieszczenia na pulpicie widżetu, który będzie na bieżąco informował nas o aktualnym ciśnieniu atmosferycznym. Co otrzymujemy w zamian za korzystanie z pressureNET? Informacje od innych użytkowników. Na podstawie interaktywnej mapy możemy ocenić, jaka pogoda i ciśnienie panuje w danym regionie. W przyszłości aplikacja ma posiadać również system ostrzegania przed burzami, które najczęściej poprzedzane są gwałtowanymi spadkami ciśnienia. Opisywana aplikacja to niewątpliwie produkt ciekawy, ale też budzący sporo wątpliwości. Twórcy obrali sobie szczytny cel i napisali program, opierając go na licencji Open-Source, a nawet wprowadzają do internetu jako interaktywną stronę. Póki co zarówno zasób dostępnych funkcji jak i forma w jakiej są wyświetlane, trochę odstraszają. Problemem może być też wątpliwa polityka prywatności. Nie zmienia to jednak faktu, że sam pomysł wydaje się mieć ogromny potencjał i jeśli Comulonimbus obierze właściwą drogę, może przekształcić go w coś naprawdę dużego. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 