27.11.2012 Chicken Story 2 jest nie tylko kontynuacją, ale też jedną z kilku bardzo dobrych gier od studia Health Pack Games. Towarzyszy ono Windows Phone właściwie od samego początku, regularnie dodając swoje tytułu. Jednak jak do tej pory, żadne z nich nie odniosło większego sukcesu, aż do teraz. Chicken Story 2 nie odbiega modelem rozgrywki od pierwszej części, czy też innych gier Health Pack Games, są to w większość tytuły zręcznościowo-logiczne, w który spora rolę odgrywa grawitacja. A jednak coś graczy wyjątkowo skłoniło do tej części i Chicken Story 2 od dłuższego czasu okupuje wysokie miejsca na liście gier darmowych (czasem nawet pierwsze) nie tylko w naszym kraju. Zwróćcie uwagę na ilość ocen pod poszczególnymi tytułami Na start otrzymujemy 25 poziomów, które pomogą nam zrozumieć grę i główne jej mechanizmy. O co w niej chodzi? Musimy pomóc ptakom dostać się do gniazda z jajami, a przy okazji sprawić by nie trafiły do niego małpy. Jak tego dokonać? Wykorzystując grawitację i różne elementy otoczenia. Większość z nich znika gdy je dotkniemy, co sprawia że nasz bohater zaczyna spadać, turlać się itp. Model jest prosty, a zarazem bardzo wymagający. Niektóre poziomy potrafią napsuć krwi. Wspomniałem, że jest ich 25?  To tylko przystawka do dania głównego, którym są dziesiątki (nie ma jak tego policzyć) plansz stworzonych przez użytkowników. Tak, gra dysponuje niezwykle prostym w obsłudze i bardzo funkcjonalnym edytorem. Dzięki temu nie tylko sami możemy stworzyć plansze i dzielić się nimi, ale też korzystać z tych stworzonych przez innych. Świetne rozwiązanie.  Jak przystało na tytuły od Health Pack Games gra ma szerokie wsparcie dla usług społecznościowych i rankingów. Na pochwałę zasługuje również jej szata graficzna. Wprawdzie nie zachwyca efektami, ale jest przygotowana bardzo solidnie. Do klimatu zabawy pasuje zarówno muzyka jak i efekty dźwiękowe, wszystko razem tworzy bardzo przyjemną w odbiorze całość. Chicken Story 2 dostępny jest w darmowej wersji z reklamami oraz płatnej za 3,49zł. Jeżeli lubicie taki rodzaj gier zdecydowanie polecam ten tytuł, jak i inne tego studia (zwłaszcza platform jumper Broken Wings). Za darmo, bądź też niewielką cenę otrzymacie ciekawie pomyślane i dobrze wykonane gry, które znacznie umilą wolne chwile, a przy okazji zmuszą do intensywnego myślenia. Chicken Story 2 działa na Windows Phone 7,5 oraz Windows Phone 8 