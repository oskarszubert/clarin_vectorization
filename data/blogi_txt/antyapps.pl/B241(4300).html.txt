07.01.2013 W sklepie z aplikacjami Apple można znaleźć wiele przydatnych narzędzi, które mogą przydać się w różnych sytuacjach, jak chociażby latarka, przelicznik walut czy przelicznik różnych jednostek. Aplikacje te znajdziemy albo w postaci osobnych narzędzi albo zebrane w jeden produkt. Trudno jednak jest znaleźć naprawdę dobrze działające przyborniki, które byłby jednocześnie wielofunkcyjne. Szczęśliwie takim okazał się ToolaKit. Aplikacja ta to dość prosty przybornik, w którym znajdziemy kilka podstawowych narzędzi. Jednak to co wyróżnia tę aplikację, to jej naprawdę przyzwoite działanie. Co znajdziemy w ToolKit? Oczywiście latarkę. Akurat to narzędzie jest najprostsze z wszystkich – nie można kontrolować natężenia światła, nie ma również takich „bajerów”, jak alfabet morsa, itp. Za to wartością jej jest fakt, że uruchamia się błyskawicznie. Dawno nie widziałem tak szybko zapalającej się latarki i jestem pod sporym wrażeniem. Jedyne co z nią możemy zrobić to ewentualne ustawienie trybu automatycznego.  Oprócz latarki znajdziemy w aplikacji prosty kalkulator. Nie ma co liczyć na rozbudowane funkcje tegoż, nie obliczymy za jego pomocą tangensa, za to ma tryb notatek i każda nasza operacja zapisuje się w tymczasowym notatniku, dzięki czemu możemy prześledzić ścieżkę naszych obliczeń. Oprócz tego aplikacja ma konwerter jednostek. Wystarczy, że wybierzemy, z jakiej kategorii jednostki chcemy przeliczyć i dostajemy rozbudowaną listę wyników: jednocześnie przeliczamy na przykład kilometr na metry czy centymetry, ale również na jardy, mile, etc. Oprócz tego znajdziemy w aplikacji konwerter walut, pozwalający przeliczać daną walutę na dwie inne jednocześnie, tudzież pokazujący ostatnie ceny. Na koniec warto wspomnieć o miarce, dzięki której za pomocą telefonu możemy sprawdzić ile centymetrów lub cali ma dany przedmiot. Oczywiście, ograniczeniem jest nasz ekran. Co mogę jeszcze powiedzieć o tej aplikacji? Choć zawarte w niej narzędzia nie są szczególnie rozwinięte, to jednak może bez większego problemu zastąpić mi przynajmniej 3 inne aplikacje. Poza tym uruchamia się szybko i jest graficznie dopracowana. Normalnie ToolKit kosztuje prawie 2 dolary, ale obecnie można go dorwać za darmo – polecam. 