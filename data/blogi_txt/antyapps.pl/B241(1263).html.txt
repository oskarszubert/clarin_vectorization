17.05.2013 Google rozszerzył właśnie dostępność aplikacji Fieldtrip o 80 nowych krajów, w tym Polskę. W skrócie pisząc, aplikacja jest nietuzinkowym sposobem na odkrywanie ciekawych miejsc w nieznanych zakątkach świata. Czy jej funkcje są przydatne i znajdują zastosowanie w praktyce? Field Trip to swoisty rodzaj przewodnika turystycznego, który na podstawie naszej lokalizacji podsuwa nam interesujące atrakcje oraz miejsca warte odwiedzenia. Aplikacja agreguje informacje na ich temat z różnych serwisów oraz baz danych, dzięki czemu każda lokacja ma swój własny opis oraz fotografie.  Field Trip na pewno wyróżnia się swoim interfejsem, który jest utrzymany w konwencji retro, a przy tym bardzo estetyczny i przyjemny dla oka. Wszystkie funkcje podzielono na kilka ekranów, przy czym na głównym będziemy najczęściej oglądali listę pobliskich atrakcji. Ponadto aplikacja dysponuje mapą wykorzystującą silnik Google Maps oraz listami ulubionych oraz najnowszych powiadomień.   Dużym plusem jest tutaj możliwość dostosowania natężenia powiadomień oraz sprecyzowania, jakie miejsca nas w szczególności interesują. Dzięki temu aplikacja nie będzie bombardowała nas setkami mało interesujących lokacji, których i tak nigdy nie odwiedzimy. Oczywiście nic też nie stoi na przeszkodzie by całkowicie wyłączyć automatyczne monitorowanie lokalizacji. Każde miejsce posiada swój opis oraz kilka zdjęć. Niestety najczęściej używany jest tutaj język angielski, co Google rozwiązał wbudowując w aplikację funkcję tłumacza. Nie jest to może rozwiązanie idealne, ale na pewno znacznie ułatwi ocenę, czy rzeczywiście warto daną lokację odwiedzić. Same zdjęcia stoją na dość wysokim poziomie, choć zdarzają się niemiłe niespodzianki.   Field Trip to świetne narzędzie, w które warto wyposażyć się przed nadchodzącymi wakacyjnymi wyjazdami. W ten sposób nie tylko poszerzymy swoją wiedzę, ale uczynimy wyjazd bardziej wyjątkowym i bogatszym o nowe atrakcje. Właściwie trudno mi wskazać z marszu jakieś większe wady tego produktu. Moje pierwsze, drugie oraz trzecie wrażenie były bardzo pozytywne i zdecydowałem się dać  programowi szansę na dłużej.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 