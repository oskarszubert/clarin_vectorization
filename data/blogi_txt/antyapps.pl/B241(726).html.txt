30.09.2013 W AppStore i Google Play możemy znaleźć co najmniej kilka wartych uwagi aplikacji pozwalających wyłapywać co ciekawsze promocje i premiery. Wartość tego rodzaju programów jest nie do przecenienia – dzięki nim nie tylko będziemy na bieżąco z niezwykle dynamicznym rynkiem aplikacji mobilnych, ale i w krótkim czasie jesteśmy w stanie zaoszczędzić sporą sumkę całkiem realnych pieniędzy. W moim przypadku w takiej roli doskonale spisywał się rewelacyjny Appshopper. Dzięki tej niepozornej aplikacji byłem w stanie śledzić wszystkie przeceny oraz aktualizacje, a także w wygodny sposób budować osobistą „listę życzeń” i wyróżniać programy już posiadane. Przyznam, że Appshopper, jako narzędzie do monitorowania AppStore sprawdzał się u mnie bezbłędnie i nie odczuwałem najmniejszej potrzeby testowania konkurencyjnych aplikacji. Do czasu. W zeszłym tygodniu AppShopper miał kilkudniowe problemy z bazą danych. Czas ten postanowiłem wykorzystać na przetestowanie rozwiązań konkurencji. W taki sposób wpadła w moje ręce aplikacja o nazwie AppsFire.  AppsFire to program dostarczający informacji o promocjach, aktualizacjach oraz ciekawie zapowiadających się premierach. Program dostępny jest zarówno w wersji na iOS (taką wersję testowałem), jak i Androida, choć w tym drugim przypadku można znaleźć utyskiwania użytkowników na przekłamania cen podawanych w aplikacji (czego nie uświadczyłem w wersji na iOS). Sposób obsługi AppsFire różni się od tego, z którym miałem do czynienia w AppShopper. Główne okno AppsFire zostało podzielone na liczne zakładki. Ich liczbę, rodzaj oraz kolejność możemy niemal dowolnie edytować. Jest to świetne rozwiązanie pozwalające w 100% dopasować rodzaj wyświetlanych informacji do potrzeb użytkownika.  Niezwykle ciekawym rozwiązaniem jest zakładka The App Pulse, w której wyróżnione zostały najciekawsze premiery i aktualizacje popularnych aplikacji. Sposób prezentacji tych informacji jest bardzo efektowny, dzięki czemu zaglądanie w to miejsce jest czystą przyjemnością.  AppsFire to szybki i wygodny sposób ma śledzenie aktualnych wydarzeń w sklepie z mobilnymi aplikacjami na urządzenia z logo nadgryzionego jabłka. Podstawowa i zarazem w pełni funkcjonalna wersja aplikacji jest dostępna za darmo. Polecam! Wersję na urządzenia działające pod kontrolą systemu Android możecie pobrać stąd. 