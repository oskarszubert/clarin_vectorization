21.06.2012 Gdybym miał stworzyć swój prywatny ranking stron internetowych, które odwiedzam najczęściej, witryna How Stuff Works dostępna pod adresem  www.howstuffworks.com zajęłaby w nim bardzo wysoką pozycję. Popularny anglojęzyczny serwis podjął wyzwanie wyjaśnienia, w jaki sposób są skonstruowane i w jaki sposób działają rzeczy, które nas otaczają. Projekt nie jest niestety dostępny w języku polskim, ale artykuły pisane są na tyle przystępnym angielskim, że można przez nie przebrnąć ze zrozumieniem już na średnim poziomie znajomości języka. Strona powstała w 1998 roku i obecnie okupuje 746 miejsce w rankingu najpopularniejszych adresów w Internecie (według Alexa rank). Choć HSW pod względem treści w nim zawartych nie ma sobie równych, to już wizualny wygląd strony internetowej może budzić pewne zastrzeżenia. Całość wygląda nieco nijako, brakuje jakiegoś elementu czy motywu graficznego, który wyróżniałby howstuffworks.com spośród setek podobnych witryn. Posiadając tablet z zainstalowanym systemem iOS lub Android mamy możliwość pobrania bezpłatnej aplikacji HowStuffWorks, która jest mobilnym odzwierciedleniem serwisu-matki.  I to nie byle jakim odzwierciedleniem! HowStuffWorks for iPad jest moim zdaniem wzorem tego, jak powinna wyglądać mobilna wersja strony internetowej bazującej na treści i materiałach multimedialnych. Choć kafelkowy interfejs zastosowany w aplikacji nie jest czymś oryginalnym i zaskakującym, to jego wykonanie budzi największe słowa uznania. Widać, że autorzy chcieli przede wszystkim by program był intuicyjny w obsłudze i to im się udało w 100%. Dodatkowo wzbogacili całość w cieszące oko detale i smaczki, które na pewno ucieszą estetów.  Screeny nie oddają całości uroku aplikacji – warto zobaczyć ją własne oczy, do czego gorąco zachęcam (tym bardziej, że nie zapłacimy za to ani jednego eurocenta). Co bardzo ważne, mimo ogromnej ilości grafik i multimediów zawartych w programie, całość działa bardzo płynnie i stabilnie. HowStuffWork for iPad daje użytkownikom dostęp do wszystkich materiałów opublikowanych na stronach internetowych projektu (a jest tego gigantyczna ilość). Znajdziemy tu wyczerpujące teksty, wideo, a także ciekawe podcasty. Program daje także możliwość przetestowania swojej wiedzy za pomocą ogromnej ilości quizów. Podczas mojej niespełna dwuletniej przygody z systemem iOS nie spotkałem się z lepiej zaprojektowaną aplikacją popularnonaukową. Z całego serca polecam HowStuffWorks przede wszystkim użytkownikom tabletów, bo to właśnie na tych urządzeniach ten piękny program rozwija skrzydła. Wersja na iPada do pobrania  tutaj, dla i Phone’a oraz iPod’a Touch  w tym miejscu, a użytkowników systemu Android zapraszam  pod ten adres. Zapraszam również do zapoznania się z recenzją autorstwa Szymona Barczaka, który opisuje działanie aplikacji na urządzeniach z systemem Android. 