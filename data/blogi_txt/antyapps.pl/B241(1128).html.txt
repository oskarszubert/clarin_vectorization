08.05.2013 Ile razy zdarzało się Wam ustawiać w kalendarzu przypomnienia typu „wysłać SMS-a do Maćka”? Odpowiedzią na to jest aplikacja Schemes, która pozwala na planowanie wiadomości e-mail, SMS-ów oraz postów na serwisach społecznościowych na przyszłość. Czy taki model ma szansę sprawdzić się w praktyce? Schemes to aplikacja, dzięki której wyślemy komuś urodzinowe życzenia tuż po północy (choć z doświadczenia wiem, że to kiepski pomysł), dostarczymy ważne dane do prezentacji w trakcie jej trwania i zapewnimy regularny przypływ nowych treści na naszych kontach społecznościowych – ku uciesze znajomych i wszystkich obserwujących nas osób. Oczywiście zastosowań dla aplikacji można znaleźć o wiele więcej, co nie zmieni faktu, że jest ona maksymalnie uproszczonym i praktycznym produktem.   Pewnie z marszu potraficie wymienić mi alternatywne rozwiązania, które pozwalają na planowanie postów i wiadomości w każdym z tych czterech miejsc. Głównym atutem Schemes jest jednak to, że umożliwia to wszystko właściwie w jednym miejscu. Wartością dodaną jest tutaj prostota obsługi oraz estetyczny interfejs. A skoro przy wyglądzie jesteśmy, to trzeba zaznaczyć, że Schemes czerpie pełnymi garściami z atutów interfejsu Holo, a więc od strony wizualnej mocno przypomina natywnego Androida. Co istotne, aplikacja ma spolszczony interfejs. Docenią to głównie esteci, bo w gruncie rzeczy nawet po angielsku jej obsługa jest banalnie prosta. W aplikacji możemy ustawić dowolną liczbę zdarzeń, które następnie pojawią się na głównym ekranie Schemes z odpowiednimi oznaczeniami. Każdorazowe zrealizowanie polecenia o wskazanej porze będzie skutkowało wyświetleniem powiadomienia, co da nam możliwość nadzorowania poprawnego działania aplikacji. Funkcję tę można oczywiście wyłączyć w ustawieniach. Frustrujące jest tutaj trochę to, że aplikacja nie potrafi wykorzystywać numerów z listy kontaktów lub zapisanych adresów e-mail – wszystko podajemy ręcznie.   Schemes jest aktualnie projektem w fazie beta, choć przebył on dość długą drogę na forum XDA, gdzie prace rozpoczęły się ładnych kilka lat temu. Dopiero teraz jednak aplikacja trafiła do Google Play, gdzie ma szansę trafić do większej liczby użytkowników. Autor pewnie będzie stale ją rozwijał i wdrażał nowe funkcje. Nie można zaprzeczyć, że w pomyśle drzemie duży potencjał, który warto wykorzystać. Na chwilę obecną to po prostu dobry produkt pozwalający na planowanie działań komunikacyjnych. Liczę, że z czasem będzie coraz lepszy, bo daję mu szansę i zostawiam u siebie na smartfonie.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 