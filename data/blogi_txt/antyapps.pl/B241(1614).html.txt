15.10.2013 Turowe gry bitewne dla Androida nie prezentują się źle, ale często odnoszę wrażenie, że sporo im brakuje chociażby do wciągającego Advance Wars czy Final Fantasy Tactics z konsolki Nintendo. Hero Academy daje nadzieje ku temu, by ta sytuacja się zmieniła, proponując nad zabawę ukierunkowaną na multiplayer oraz barwne realia w konwencji fantasy. Hero Academy to typowa gra bitewna, w której na planszy złożonej z kwadratów ścierają się dwie armie. Twórcy (notabene odpowiedzialni m.in. za serię Orcs Must Die) położyli tutaj duży nacisk na rozgrywkę wieloosobową, bo produkcja nie posiada żadnej kampanii dla pojedynczego gracza i towarzyszącej jej fabuły. Całość kręci się wokół starć z żywymi przeciwnikami, a jedynym dodatkiem dla samotników są wyzwania w postaci łamigłówek posiadających jedno właściwe rozwiązanie (zupełnie jak ich analogiczne odpowiedniki w szachach).  Aby przystąpić do zabawy musimy najpierw zarejestrować swoje konto. Gra nie wykorzystuje API Google Play Games, a więc konieczne jest ręczne wpisywanie adresu e-mail oraz loginu (logowanie nie wymaga hasła). Po tym możemy zacząć szukać guza, to znaczy przeciwnika. W starciach pokierujemy różnymi armiami. Za darmo dostępna jest tylko jedna frakcja, ale po dopłacie (ok. 6 dolarów) możemy wykupić inną. Twórcy udostępnili tu m.in. nieumarłych, elfy, krasnoludy i inne sztandarowe postaci świata fantasy. Zabawa rozgrywa się w turach. Gracze na zmianę wykonują ruchy, wykorzystując stałą pulę dostępnych punktów akcji. Każdy punkt może zostać przeznaczony na atak lub ruch dowolnej jednostki lub rzucenie zaklęcia. Przy czym trzeba zaznaczyć, że punkty są przypisane do gracza a nie żołnierzy, więc w danej turze możemy przykładowo zaatakować kilkukrotnie tylko naszym czarownikiem, kiedy łucznicy będą grzecznie czekali na tyłach.  Celem zabawy jest wyeliminowanie wszystkich jednostek przeciwnika (każdy z gracz ma odpowiednio liczne odwody, które co tura są losowane z puli i mogą zostać wprowadzone do walki. Wśród pojawiających się tutaj elementów znajdziemy nie tylko jednostki, ale również zaklęcia i przedmioty. Te ostatnie możemy na stałe przypisać wybranym postaciom i zwiększyć w ten sposób ich atak/obronę. Zwycięstwo można odnieść też w inny sposób – niszcząc wszystkie rozstawione na planszy kryształy przeciwnika. Grafika jest przyjemna dla oka, dwuwymiarowa i utrzymana w bajkowej konwencji. Osobiście jestem fanem tego typu oprawy, więc uznaję ją za plus. Podejrzewam jednak, że niektórzy mogą preferować grafikę 3D lub nieco bardziej poważne klimaty. Cóż, jest to kwestią mocno indywidualną.  Hero Academy szalenie wciąga. Jedynym problemem może być czas, który musimy odczekać po każdej turze. Inni gracze nie śpieszą się ze swoimi ruchami w rezultacie jedno starcie może trwać nawet kilkanaście godzin. Zapomnijcie zatem o szybkich i dynamicznych „jednostrzałach”. Potrafi to mocno wytrącić z rytmu. Gra jest dostępna za darmo, a twórcy czerpią zysk z dodatkowych opłat za m.in. odblokowywanie alternatywnych frakcji. Gra dostępna też dla iOS. 