23.01.2013 Polskę w całości opanowała zimowa aura. Śnieg i mróz trzymają od północy do południa bez wyjątku i nie zanosi się na to by dały o sobie szybko zapomnieć. Jedni się z tego faktu cieszą (pozdrawiam brać narciarsko-snowboardową), inni narzekają, a wszyscy mogą sprawdzić prognozę pogody na nadchodzące dni. Znakomita większość czytelników naszego bloga robi to codziennie za pomocą jednej z wielu aplikacji-pogodynek zaprojektowanych specjalnie z myślą o urządzeniach mobilnych. Jeżeli należysz do grupy osób, które nie znalazły jeszcze tej jedynej (pogodynki, rzecz jasna), zachęcam do przetestowania dostępnego obecnie za darmo programu o nazwie ClearWeather. Wyglądowi i działaniu ClearWeather nie sposób niczego zarzucić. Aplikacja jest bardzo czytelna i znakomicie wywiązuje się z zadania, do jakiego została stworzona. Jednocześnie brak jej jakiś wyjątkowych cech szczególnych, które wyróżniałyby ją spośród dziesiątek podobnych pogodynek dostępnych w AppStore. Interfejs ClearWeather z całą pewnością mogę zakwalifikować do nurtu minimalistycznego. Informacje wyświetlane w głównym oknie programu są skromne, ale dla większości użytkowników będą w pełni wystarczające. 2/3 powierzchni wyświetlacza zajmuje graficzne przedstawienie aktualnie panujących warunków atmosferycznych (wraz z danymi odnośnie temperatury, siły wiatru oraz wilgotności). U dołu ekranu umieszczono wąski pasek z ogólną prognozą pogody (ikonka + przewidywana temperatura) na cztery kolejne dni.  Nawigacja w obrębie aplikacji odbywa się za pomocą gestów. Dla tradycjonalistów pozostawiono dwie małe ikony pełniące funkcję przycisków – rezultaty ich użycia są identyczne, jak w przypadku wspomnianych gestów: przesunięcie palcem z lewej do prawej (lub pacnięcie ikonki w lewym górnym rogu ekranu) skutkuje pojawieniem się belki z ustawieniami programu, natomiast ten sam gest wykonany w kierunku przeciwnym, z prawej do lewej sprawi, że naszym oczom ukażą się skromne informacje o twórcach ClearWeather. Aplikacja nie rozpieszcza rozbudowanymi ustawieniami. Użytkownik może zdecydować, czy wyświetlana prognoza ma dotyczyć wpisanego w wyszukiwarce miasta, czy lokalizacji, w której aktualnie posiadacz iPhone’a się znajduje. Program umożliwia również ustawienie powiadomienia z prognozą pogody na konkretną godzinę. Dodajmy do tego możliwość wyboru pomiędzy skalą Celsjusza a Fahrenheita, a otrzymamy pełen obraz możliwości ClearWeather. 