20.05.2013 Prasa coraz odważniej wkracza na ekrany komputerów, tabletów i smartfonów. Te ostatnie towarzyszą nam przez cały dzień (a nie raz i noc), dlatego przy zakupie subskrypcji czasopisma na tablet rozwiązaniem idealnym jest posiadanie dostępu do treści także na telefonie. Newsweek po wielu miesiącach oczekiwania wprowadził wczoraj obsługę iPhone’a – czy było na co czekać Aplikacja Newsweeka zgodnie z oczekiwaniami po instalacji „ląduje” na półce Kiosku i możemy się błyskawicznie zanurzyć w treści dostępne w najnowszym numerze, który został udostępniony za darmo. Wewnątrz aplikacji możemy również rozpocząć subskrypcję tygodnika wybierając jeden z wariantów (miesięczna, kwartalna itd.) Co ciekawe, zakładka „Preferencje” w ustawieniach jest zupełnie pusta.  Czytanie Newsweeka na iPhonie odbywa się na tych samych zasadach co na iPadzie – kolejne artykuły znajdują się „obok siebie”, więc gesty prawo lewo pozwalają na szybkie przeskoczenie z jednego artykułu do drugiego. By poznać pełną treść tekstu, jak i kolejne jego strony należy przewinąć zdjęcie tytułowe ku górze. W większości z nich treść jest podzielona na konkretne strony, w niektórych zastosowane zostało przewijanie ciągłe, co może nieco zmylić czytelnika.  Wersji dla iPhone’a dotyczy ta sama sytuacja, z którą spotkamy się na iPadzie – brakuje możliwości manipulowania wielkością czcionki, lecz jest to akurat zrozumiałe biorąc pod uwagę jak przygotowywane jest cyfrowe wydanie Newsweeka (Adobe DPS). Nie sposób też pominąć kwestii braku wsparcia dla iPhone’a 5, który to jest już na rynku od ponad pół roku. Co jest przyczyną bragu zgodności? Przyjdzie nam chyba tylko zgadywać. Mimo wszystko cieszę się, że od dziś będę mógł w każdej wolnej chwili sięgnąć po telefon i móc przeczytać kolejny artykuł, bez potrzeby noszenia ze sobą iPada. Ogólne wrażenie jest naprawdę dobre, lecz brak zoptymalizowania aplikacji względem ekranu w iPhonie 5 nie może zostać przemilczany. 