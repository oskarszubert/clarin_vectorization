07.10.2013 Rokspikselowane gry kilkanaście miesięcy temu zalały nas zewsząd. Moda ta nie królowała jedynie wśród twórców z nurtu indie, ale także szybko wparowała do wyższych budżetowo produkcji oraz na mobile. Sam jestem ogromnym miłośnikiem starych gier, ale nie ukrywajmy — co za dużo, to nie zdrowo, dlatego też po początkowym zachłyśnięciem się powrotem klasycznego kanonu piękna, zacząłem się irytować. Kid Tripp również wizualnie należy do tej konwencji. Jeżeli chodzi o mechanikę, jest to nic innego jak runner. A mimo wszystko potrafił mnie przyssać do ekranu, już wyjaśniam dlaczego.  Cel — bardzo istotny element dla mnie, jako gracza. Ciągła bieganina bez większego sensu, umotywowana jedynie coraz lepszymi wartościami punktowymi, nie jest zabawą która wciąga mnie na dłużej, szczególnie jeśli nie mam pierwiastka rywalizacji na listą przyjaciół — a ta najczęściej działa jedynie wśród najpopularniejszych na rynku tytułów. Dlatego też zaproponowany przez autorów Kid Tripp podział na krótkie poziomy niczym z klasycznej platformówki bardzo przypadł mi do gustu. No właśnie, naszym zadaniem jest po prostu dobiec do mety — im krócej nam to zajmie, tym lepiej; do każdej z plansz możemy zawsze powrócić by poprawić nasze osiągi, ale to dla większości posłuży raczej jako zadanie związane z doskonaleniem swoich umiejętności już po ukończeniu wszystkich przygotowanych 20 plansz.  Zasady gry są banalne: dobiec do końca, nie wpadając w żadną przepaść, nie obrywając lecącym w naszą stronę pociskiem, a także unikając spotkań pierwszego stopnia ze zwierzakami i innymi obiektami, które staną nam na drodze. Musimy je zręcznie przeskoczyć lub po prostu unieszkodliwić, rzucając w nimi kamieniem. Jak widać na przeplatających tekst obrazkach, twórcy nie pokusili się o wirtualne przyciski, postanowili sprawę rozwiązać jeszcze prościej. Prawa strona ekranu odpowiada za atak oraz sprint, lewa natomiast za skoki. Klikając / przytrzymując którąś z nich wydajemy naszemu bohaterowi polecenia. Tylko tyle i aż tyle, bo wbrew pozorom, opcja ta sprawdza się znakomicie. I wcale nie zapewnia łatwej rozrywki, autorzy zadbali o to, abyśmy nie mieli czasu się nudzić i zaprojektowali dla nas zagmatwane, pełne niebezpieczeństw poziomy, które rozsiali po czterech różnorodnych światach.  Kid Tripp nie jest niczym innowacyjnym — nawet nie będę próbował Wam wmawiać, że jest inaczej. Mimo wszystko to kawał solidnego kodu, który choć krótki (20 poziomów to nie jest wyzwanie na wieczność), sprawia, że chce się do niego wracać i próbować wykręcać coraz to lepsze rekordy punktowe. Ale i bez tego gra jest warta sprawdzenia — w wersji uniwersalnej można ją nabyć za 0,89 euro w AppStorze. 