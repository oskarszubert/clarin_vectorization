25.09.2012 Popularność wszelkiego rodzaju inicjatyw około-kulinarnych w naszym kraju osiąga ostatnimi czasy pokaźne rozmiary. Nawet do mnie, osoby będącej z telewizją raczej na bakier, co rusz docierają sygnały o coraz to wymyślniejszych kulinarnych show, w których uczestniczy toczą prawdziwe bitwy na jedzenie. Miłośnicy tego rodzaju rozrywek, będący jednocześnie posiadaczami iPhone’a lub iPad’a nie powinni mieć powodów do narzekań –  w AppStore znajdą całą masę aplikacji szeroko traktujących kulinarne zagadnienia: od najzwyklejszych zbiorów przepisów z całego świata, poprzez różnorakie miarki, timery i kalkulatory kalorii, a kończąc na programach typowo rozrywkowych, czyli grach. Happy Chef HD to typowy przedstawiciel ostatniej wymienionej kategorii. Rozgrywka polega na serwowaniu dań klientom przychodzącym do naszej budki/baru/restauracji. Nasi goście są bardzo niecierpliwi, toteż podczas zabawy będziemy zmuszeni nauczyć się szybkiego serwowania zamówionych dań – gra wymaga sporej podzielności uwagi i cierpliwości, a osiągnięcie dobrego wyniku i tak nie będzie łatwe.  Naszą restaurację obserwujemy z perspektywy pierwszej osoby. Jest to oczywiście spore uproszczenie, gdyż tak naprawdę widok z oczu tytułowego szefa kuchni jest umowny – o swobodnym rozglądaniu się po kuchni lub restauracji możemy zapomnieć. Zza kontuaru gracz ma widok na wszystkie dostępne w kuchni składniki oraz wszystkie narzędzia, które mają mu pomóc w przygotowaniu zamówionego przez klienta posiłku. Oczywiście z tej perspektywy widzimy również pojawiających się z ponad-naturalną częstotliwością klientów i składane przez nich zamówienia. Działać musimy bardzo szybko, gdyż nasi goście nie będą długo czekać na realizację zamówienia i gdy im się znudzi po prostu sobie pójdą, a to oznacza dla nas stratę jakże cennej gotówki.  Gra opiera się na ciągle powtarzanym schemacie. W pełnej wersji mamy dostęp do 5 różnych restauracji, przy czym w każdej serwujemy inne potrawy – generalnie panuje zasada, wzrostu liczby składników i poziomu skomplikowania potraw wraz z kolejnymi następującymi po sobie etapami. O ile na początku przygotowanie prostych hamburgerów czy hot-dogów dla pojawiających się od czasu do czasu klientów nie sprawia większych problemów, o tyle z czasem sytuacja ulega całkowitemu odwróceniu. Pojawiają się coraz to bardziej skomplikowane zamówienia, na których skompletowanie mamy coraz mniej czasu, a goście czekać nie zamierzają. I tak, z planszy na planszę, gra się toczy, a my niestety zaczynamy się nieco nudzić. Nieco irytuje niewygodne sterowanie wymagające bardzo precyzyjnego wskazywania poszczególnych składników. Po pewnym czasie zmuszony także byłem wyłączyć muzykę, która stała się nie do zniesienia… Na kilka słów krytyki zasługuje również stwarzanie przez twórców Happy Chef HD pozorów, że gra jest darmowa. Pobieramy bezpłatną aplikację,w opisie której nie ma ani słowa o tym, że to jedynie zajawka pełnej wersji. Dopiero po ukończeniu pierwszej dużej misji okazuje się, że by grać dalej musimy uiścić opłatę (koszt odblokowanie pełnej wersji to niespełna 5 dolarów). Gra Happy Chef HD dostępna jest jedynie na iPad’a (wymagany iOS 4.1 lub nowszy). Ocena: 3- 