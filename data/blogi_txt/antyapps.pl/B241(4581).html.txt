24.09.2012 W kwestii aplikacji pogodowych trudno jest wymyślić coś nowego. Produkcje tego typu mogą się różnić źródłem pochodzenia danych, ich prezentacją i samą budową, ale w końcu mają po prostu pokazywać nam, jaka pogoda jest w danym dniu i jaka będzie przez następne kilka. Jedni preferują aplikacje proste z ograniczoną liczbą informacji, inni bardziej rozbudowane, przedstawiające różnego typu dane. I właśnie dla tych ostatnich (choć nie tylko) mam ciekawą propozycję. Aplikacja nazywa się Weather On. Wyróżnia się nie tylko dużą liczbą pogodowych informacji, których dostarcza, ale również ciekawą nawigacją, jaką oferuje. Jeżeli lubicie styl Windows Phone, z jego interaktywnymi kafelkami, to Weather On powinno przypaść Wam do gustu. Weather On proponuje nam 5 podstawowych widoków. Pierwszy z nich prezentuje obecną sytuację atmosferyczną, temperaturę (również wzrost lub spadek w stosunku do dnia wcześniejszego), godzinę oraz lokalizację. Oczywiście dane zaprezentowane są pod postacią interaktywnych kafelków, a niektóre z nich skrywają dodatkowe funkcje. Ale o tym za chwile.  Wracając do widoków. Oprócz podstawowego mamy również ekran „teraz”, w którym przedstawione są szczegółowe dane, od prędkości wiatru, po przejrzystość, natężenie promieni słonecznych, ciśnienie, godziny wschodu i zachodu słońca i tym podobne informacje. Jest ich całkiem sporo i myślę, że są całkiem satysfakcjonujące. Oprócz tego możemy zobaczyć prognozę pogody na kilka najbliższych dni oraz na cały tydzień, rozkład temperatur i zachmurzenia godzina po godzinie oraz tydzień po tygodniu. W ustawieniach mamy dostęp do zmieniających się tapet, określamy miary, możemy włączyć licznik przy plakietce, cytaty no i oczywiście dodawać lokalizacje. Aplikacja działa szybko, dostarcza dużo informacji i ma dobrze zaprojektowaną nawigację. Możemy ją wypróbować za darmo, ale w tej wersji ma parę ograniczeń, jak chociażby liczby lokalizacji, oraz wyświetla reklamy. Można też zakupić upgrade za 1,59 euro. Weather On to na pewno interesująca propozycja dla wszystkich fanów aplikacji pogodowych i muszę powiedzieć, że choć preferuje mniej rozbudowane produkcje, ta aplikacja bardzo mi się spodobała. Ocena: 4+ 