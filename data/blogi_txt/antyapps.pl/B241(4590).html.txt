10.05.2012 Są takie aplikacje, które nie tylko naśladują rozwiązania i idee konkurencji, ale twórczo je modyfikują i rozwijają. W zalewie aplikacji instagramowatych, które bazują na robieniu i dzieleniu się fotografiami ze społecznością, trudno znaleźć produkcje oryginalne. Jednak czasami zdarzają się perełki. Jedną z nich jest aplikacja WeHeartPics. Można by rzec, że to kolejna próba uszczknięcia z fenomenu, który wywołało pojawienie się Instagram. Po części to prawda, ale jeżeli nazwiemy tę aplikację pasożytniczą, to robi to w o niebo lepszym stylu, niż sam Instagram. Korzystanie z tej aplikacji to czysta przyjemność. Idea jest ta sama: zrobić zdjęcie, wrzucić ładny filtr, a następnie podzielić się nim z wszystkimi lub zachować je dla siebie. Jednak WeHeartPics to coś więcej, niż tylko to. Twórcy tej aplikacji postanowili dać możliwość użytkownikom opowiedzenia ich historii za pomocą zdjęć. Stories to ta część aplikacji, w której w kilku kategoriach, takich jak „miejsca”, „miasto”, czy „o mnie” możemy dodawać pasujące im zdjęcia tym samym wyrażając swoje upodobania. Jednak twórcy nie poszli na łatwiznę, gdyż każda z tych kategorii dzieli się na kolejne podkategorie, i tak miasto ma takie podkategorie, jak architektura, natura, czy „rytm miasta”. Zaraz po zrobieniu zdjęcia możemy od razu wybrać kategorię główną i podkategorię, lub zachować je dla siebie, jako zdjęcie prywatne. Każde zdjęcie można komentować, lub podzielić się z nim przez serwisy społecznościowe. Fotograficzne historie to naprawdę świetny pomysł.   Oprócz tego w aplikacji mamy nieco z Facebooka, gdyż mamy własny Timeline, na którym pokazuje się nasza aktywność, dzięki czemu możemy śledzić historię korzystania z tej aplikacji. W WeHeartPics postarano się o to, aby nasz profil był użyteczny. Z profilu możemy śledzić, kto nas subskrybuje lub przeglądać nasze subskrypcje, oprócz tego możemy szybko przełączać widok między treściami z naszego Timeline, naszych Stories lub z działu zdjęć prywatnych. Oczywiście WeHeartPics umożliwia nam przeglądanie twórczości innych użytkowników. Możemy więc przerzucać zdjęcia z całego świata, lub filtrować je i oglądać tylko te od naszych znajomych. Oczywiście nie zabrakło sekcji zdjęć popularnych, są również powiadomienia. Generalnie w tej części aplikacja nie różni się wiele o innych tego typu. Wyróżnia ją za to wygląd i nawigacja. Jest to naprawdę kawał dobrej roboty. Desing jest naprawdę rewelacyjny, korzystanie z WeHeartPics to czysta przyjemność. Postarano się również o dobre rozplanowanie nawigacji. Podstawowe opcje mamy wyszczególnione w bocznej karcie. Cały czas jednak w dolnym lewym rogu towarzyszy nam ikonka aparatu, dzięki czemu szybko możemy przyjść do robienia zdjęć. Co ciekawe, oprócz standardowych opcji, takich jak robienie lub dodawanie zdjęcia z biblioteki możemy zintegrować naszą aplikację z kontem w Instagram. Bardzo podoba mi się również samo zarządzanie zdjęciami. Generalnie wszędzie mamy dostęp do naszych fotek, każdą z nich również możemy indywidualnie rozporządzać. Jest wiele aplikacji, w których, gdy raz już zaznaczysz jedną opcję, nie możesz tego zmienić, ale nie w WeHeartPics. Tutaj w każdej chwili możesz zdjęcie przenieść do historii, zostawić jako nieprzypisane do żadnej kategorii lub po prostu ustawić jako prywatne. Trudno mi znaleźć jakieś wady tej aplikacji. Jeżeli lubicie korzystać z tego typu produktów, to WeHeartPics raczej Was nie zawiedzie. Można się co najwyżej „przyczepić” do tego, że w trybie fotografii możemy dodać tylko filtry i nie ma już innych dodatkowych efektów. Brakuje mi również funkcji wyszukiwania użytkowników już w samej aplikacji. I właściwie tyle. WeHeartPics to naprawdę świetna aplikacja, dopracowana, designerska, funkcjonalna. Gdyby pojawiała się przed Instagram byłaby niekwestionowanym hitem. Niestety w erze post-instagramowej produkcje tego typu często giną w tłumie, a potem umierają ze względu na brak aktywnych użytkowników, którzy mają już dosyć „kolejnej” aplikacji do robienia zdjęć. Ja jednak Wam tę aplikację polecam, chociażby po to, aby zobaczyć, że można się postarać i zrobić nie tylko popularną, ale również funkcjonalną aplikację. Ocena: 5 