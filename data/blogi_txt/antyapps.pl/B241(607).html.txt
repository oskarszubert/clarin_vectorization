13.12.2013 Ale niestety — nie będzie to takie proste. Torba z akcesoriami do aparatu fotograficznego kojarzy mi się z ogromnym zbiorem obiektywów i dodatków, bez których nie wyobraża sobie życia żaden profesjonalista. Aplikacja aż do tak bogatych, niestety, nie należy, ale nie oznacza to, że nie ma nam nic do zaoferowania. To bardzo poprawny program, jednak jego największą wadą jest fakt iż… nie jest tak rozbudowany, jak to sobie wcześniej wyobrażałem. Na początku, standardowo, przygodę rozpoczynamy od wykonania lub zaimportowania z naszej biblioteki zdjęcia. Gotowe? Zatem przejdźmy do sedna, czyli jego edycji. Sprawdźmy co w tym kierunku może nam zaoferować aplikacja. W podręcznym przyborniku który jest całym dostępnym wachlarzem opcji, dostępne są trzy opcje: format, filtry oraz dostosowanie. Pierwszy z nich to nic więcej, jak wybór formatu grafiki. Możemy przebierać pośród kilkunastu propozycji — od kwadratów, przez prostokąty w najróżniejszych konfiguracjach — każda z nich różni się od siebie również elementem dekoracyjnym ramki. Jeżeli chodzi o kadrowanie zdjęć, do tego posłuży nam funkcja Crop, którą również znajdziemy po otwarciu tegoż menu.  Następne w kolejności są filtry kolorystyczne. Tych standardowo, mamy do wyboru cały zastęp — są różnorodne i myślę, że każdy znajdzie wśród nich coś dla siebie. A jeśli te domyślnie dostępne w aplikacji okażą się niewystarczające, warto skorzystać z odnośnika znajdującego się tuż pod nimi. Zupełnie za darmo mamy dostęp do Sieciowej Biblioteki Stylów, gdzie wystarczy dosłownie jedno kliknięcie i już możemy pobrać kolejne wariacje kolorystyczne, którymi po chwili możemy ozdobić nasze fotografie. W ostatniej z zakładek natomiast kontrolujemy nasycenie różnych aspektów przy efektach. Tutaj, w zależności od wybranego filtra, mamy różne możliwości. Niestety, filtrów z poziomu aplikacji mobilnej tworzyć samodzielnie jako-takich nie możemy, jednak myślę, że jest ich na tyle wiele, że każdy znajdzie coś dla siebie. CameraBag 2 może nie jest tak rozbudowana i bogata jakbym tego oczekiwał, ale z drugiej strony — to znakomita propozycja dla wszystkich miłośników szybkiej i efektownej edycji zdjęć z poziomu smartfona lub tabletu. Program dostępny jest w AppStorze w wersji na małe ekrany, za którą przyjdzie nam zapłacić 0,89 euro z okazji promocji — standardowo program jest dwukrotnie droższy. 