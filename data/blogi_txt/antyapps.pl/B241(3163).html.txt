25.06.2012 Aplikacji do pogody na Androida było już na łamach AntyApps parę, jedna z moich ulubionych jest ta recenzowana przez Szymona – Meteo.pl, ale nie grzeszy ona wyglądem. Dlatego dziś – na dobry początek tygodnia, mam aplikację, która wygląda dobrze i do tego zwiastuje piekną pogodę – Pogoda od TVN Meteo. Na samym początku, zanim zajmę się opisem tego co znajdziemy w aplikacji, chciałbym zaznaczyć, że to jedna z niewielu polskich aplikacji, które mają fajne ikony. Bo w tym wypadku wygląda ona bardzo fajnie i ładnie. Zajmijmy się jednak tym, co przedstawia i co uruchamia ta świetna ikonka – aplikację do sprawdzania pogody. Pozwala ona na sprawdzenie pogody dla 80 000 miejsc w Polsce i na świecie. Dzięki niej dowiemy się jaka jest aktualnie temperatura odczuwalna, ciśnienie czy zachmurzenie w miejscu, które sobie wybraliśmy. Co fajne – aplikacja sama pobiera aktualizacje pogody co godzinę i – jeśli na to pozwolimy – będzie ją dopasowywać do naszego aktualnego położenia. Niestety jest jedna poważna wada, która na ten moment przekreśla TVN Meteo jako główną aplikację do pogody – nie ma w niej żadnego widżetu. Poza tym – program jest ciekawy i warto go sprawdzić. Szczególnie, że instalacja nic nas nie kosztuje, a sam program być może będzie sprawować się na tyle dobrze, że zostanie u nas na dłużej. Miejmy także nadzieję, że błąd z brakiem widżetu zostanie niedługo skorygowany i stosowny widżet się w opcjach pojawi, a wtedy TVN Meteo może zagrozić aktualnym liderom w kwestii pogody na Androidzie. 