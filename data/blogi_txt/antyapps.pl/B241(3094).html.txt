15.08.2013 Plants vs. Zombies 2 właśnie pojawiło się w polskim AppStore. Kontynuacja jednej z najlepszych gier na urządzenia mobilne (i nie tylko) dostępna jest za darmo w wersji uniwersalnej przeznaczonej na urządzenia działające pod kontrolą systemu iOS. Dzięki założeniu konta w nowozelandzkim AppStore miałem okazję testować nowe PvZ na dwa dni przed oficjalną Polską premierą. Oto moje wrażenia:) Plants vs. Zombies to najlepsza gra typu tower defence w jaką miałem przyjemność grać. Z „Zombiakami” zmierzyłem się na pececie, iPodzie Touch, w przeglądarce i wreszcie na tablecie – gra dawała mnóstwo radości niezależnie od platformy, na którą została przygotowana. Na zapowiedzianą wiele miesięcy temu drugą część PvZ czekałem z niecierpliwością. Czy kontynuacji uda się dorównać niemal doskonałej pod każdym względem pierwszej odsłonie? Czy zapowiedziany model mikropłatności nie zepsuje zabawy? Czy gra będzie stanowić wyzwanie dla zaprawionych w bojach fanów?  GRAFIKA Oprawa gry nie różni się zbytnio od tego do czego przyzwyczaiła nas pierwsza część. Są oczywiście nowe plansze, nowe rośliny i wreszcie nowe zombiaki, ale wszystkie te elementy zostały utrzymane w stylu znanym z pierwszej części. Osoby, które katowały PvZ do nieprzytomności mogą poczuć się nieco rozczarowane niewielkimi zmianami w tym zakresie. Zauważalnej poprawie uległy animacje, które widzimy na ekranie – rośliny i zombie zyskały od kilku do kilkunastu klatek „ruchu” i prezentują się teraz nieco lepiej.  GRYWALNOŚĆ Pierwsze poziomy rozczarowują. Jest powoli, bez dynamiki i właściwie identycznie, jak u poprzednika. To jednak tylko pierwsze wrażenie. Rozgrywka bardzo szybko się rozkręca i nabiera tempa, jakiego nie powstydziłaby się najlepsza gra akcji. Na ekranie dzieje się dużo, zombiaki nacierają całymi chmarami, a „trup” ściele się gęsto. Jest zabawa!  MIKROPŁATNOŚCI Plants vs. Zombie 2 jest, w przeciwieństwie do swojego poprzednika grą darmową. Taki a nie inny sposób dystrybucji wiąże się z licznymi „opcjonalnymi” mikropłatnościami obecnymi w grze. Po kilku godzinach, jakie udało mi się spędzić w świecie PvZ 2 nie jestem w stanie ocenić na ile korzystanie z mikro-transakcji będzie konieczne, ale nie da się ukryć że są one zadziwiająco wysokie (jedna roślina: 2,69 euro!).  OGÓLNE WRAŻENIA Gra się świetnie:) Już teraz mogę zauważyć spore zróżnicowanie rozgrywki – podczas gry nie tylko stawiamy koleje zasieki obronne, ale i używamy specjalnych mocy oraz bierzemy udział w licznych mini-grach. Na chwilę obecną Plants vs Zombies 2 oferuje graczom trzy światy, ale zapowiedź kolejnego już możemy zobaczyć w grze:) 