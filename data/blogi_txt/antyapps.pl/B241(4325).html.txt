02.07.2012 Traffic Panic London to gra prosta do bólu. Bo cóż innego można powiedzieć o rozgrywce, podczas której zadaniem gracza jest jedynie zmiana sygnalizacji świetlnej z czerwonej na zieloną (i odwrotnie). Mimo tego, aplikacja posiada pewną moc przyciągania, która sprawia, że od tygodnia uruchamiam ją dzień w dzień. Co prawda, rozgrywka ogranicza się do kilku minut/dzień, ale jednak. Producentem Traffic Panic London jest firma Neon Play. Developer ten odpowiada już za kilka całkiem niezłych (np. Flick Football) tytułów w AppStore. Na wstępie wspomnę, że Traffic Panic jest grą płatną, (cena: 1,59 Euro) ale dostępną obecnie za darmo. Na czym polega rozgrywka? Na ekranie widzimy londyńskie skrzyżowanie (na początku gry dostępne jest jedno, kolejne wykupić możemy za uzyskane podczas rozgrywki punkty lub prawdziwe pieniądze) z sygnalizacją świetlną nad którą musimy zapanować. Cel jest jeden – uniknąć za wszelką cenę wypadku (do którego, prędzej czy później i tak dojdzie).  Światła kontrolujemy w bardzo prosty sposób. Wystarczy dotknąć ekranu w którymkolwiek miejscu by nastąpiła zmiana z czerwonego na zielone (i odwrotnie). Teraz pozostaje nam tylko obserwować natężenie ruchu na Londyńskiej ulicy, tak by w odpowiednim momencie reagować i przepuszczać stojące w korku samochody i autobusy. Rodzajów pojazdów jest bardzo dużo – niestety większość dostępna jest za punkty zbierane podczas gry (lub za pieniądze). Poziom trudności jest wysoki. Pojazdy poruszają się z dużą prędkością i jest ich sporo – niekiedy naprawdę ciężko znaleźć na tyle szeroki odstęp miedzy nimi by zmieścić w nim np. autobus stojący na światłach. Mam podejrzenie, że to właśnie ten stosunkowo wysoki poziom trudności przyciąga mnie do gry – lubię wyzwania, a te stawiane przez Traffic Panic są całkiem wymagające jeżeli chodzi o refleks i podejmowanie szybkich decyzji.  Grafika Traffic Panic stoi na niezłym poziomie. Całość przedstawiona jest w prostym 3D, modele samochodów, choć dosyć kanciaste, ładnie prezentują się dzięki swojemu zróżnicowaniu. Pobierać czy nie pobierać – oto jest pytanie. Moim zdaniem, póki gra dostępna jest za darmo – zdecydowanie warto. Prostota ma w przypadku Traffic Panic London pewien urok, a wysoki poziom trudności z pewnością zadowoli graczy lubiących wyzwania. Ocena: 3+ 