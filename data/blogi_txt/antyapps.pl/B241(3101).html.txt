19.03.2012 Posiadacze smartfonów z systemem Android już od dłuższego czasu mogą się cieszyć dedykowaną aplikacją dla klientów sieci Play dzięki której mogą w prosty i łatwy sposób sprawdzić stan swojego konta, liczbę nie wykorzystanych minut czy też pozostały do wykorzystania transfer internetowy. W tym tygodniu, program wreszcie pojawił się w AppStore.  Play24 w wersji na iOS wyglądem przypomina swój Androidowy odpowiednik. Grafika aplikacji jest utrzymana w ciemnych barwach z domieszką fioletowego. Całość wygląda moim zdaniem estetycznie. Aplikacja została podzielona na cztery karty – Moje konto – gdzie możemy m.in. skontrolować swój obecny stan konta, liczbę darmowych minut czy też pozostały transfer internetowy. Każdą pozycję możemy „dotknąć” w celu poznania szczegółów. Następne są – Usługi – ta karta (zgodnie z nazwą) dostarczy nam wszystkich niezbędnych informacji o włączonych usługach. Zostały one podzielone na trzy kategorie – minuty, internet oraz użyteczne i rozrywka. Uważam, to za trafny podział – dzięki temu szybciej odnajdziemy to, czego szukamy. Kolejna karta to Finanse. Tam możemy prześledzić historię swoich doładowań (w przypadku telefonu na kartę) lub płatności abonamentu. Ostatnia karta to Połączenia. Niezwykle przydatna i świetnie zaprojektowana. Możemy podglądnąć ostatnio wykonane połączenia bądź wysłane SMSy. Co warto zauważyć, aplikacja automatycznie zamiast wyświetlać numeru odbiorcy, wyświetla nam jego nazwę z naszej książki telefonicznej – to znaczne ułatwienie. Każdą pozycję także możemy „dotknąć” w celu odkrycia szczegółów.  Jako klient sieci Play jestem bardzo zadowolony z wydanej aplikacji. Program jest bardzo przyjaznym w użyciu narzędziem i znacznie ułatwia śledzenie mojego konta. Aby nie było tak kolorowo, wspomnę także o jednym minusie. Otóż Play zablokował podglądanie trzech ostatnich kart jeżeli łączymy się z internetem poprzez WiFi. Ma to jednak także swoje plusy, dzięki temu, łącząc się przez internet Play, system sieci automatycznie weryfikuje naszą tożsamość i nie musimy wpisywać denerwujących kodów znanych z przeglądarkowej wersji Play24. Program jest bezpłatny i znajdziecie go tutaj. W moim odczuciu, pozycja obowiązkowa dla każdego klienta Play. 