30.10.2012 Pokaże tobie, co kryję w sobie. Aplikacji, które umożliwiają nam przyjrzenie się, co kryje w sobie nasz telefon i jak wpływają na niego uruchomione aplikacji i procesy jest całkiem sporo. Różnią się przeważnie poziomem analizy oraz wyglądem, który przy tak oczywistym narzędziu staje się ważnym czynnikiem decydującym o wyborze aplikacji. No, ale statystyk nigdy dość, prawda? Dlatego dzisiaj proponuję kolejną aplikację z tej serii. Nazywa się System Monitor with Battery Max, ale skróćmy to po prostu do System Max. System Max to dumny przedstawiciel swojego gatunku: wypełniony różnego rodzaju statystykami, które mają nam uświadomić, co dzieje się z naszym telefon, a do tego dobrze graficznie wykonany. Co pokaże nam System Max? Aplikacja ma 6 kart z wybranymi testami. Pierwsza pokazuje nam zużycie naszej pamięci RAM. Najpierw wyświetla nam się licznik, pokazujący ile zostało nam wolnej pamięci, a ile jest użytej. Po dwukrotnym kliknięciu ukaże nam się trójwymiarowy wykres z podziałem na kategorie: wired, active, inactive oraz free. Druga karta wyświetla nam obraz baterii i poziom jej naładowania. Po dwukrotnym kliknięciu nasza bateria przełamie się na pół i wyświetli podstawowe działania i czas, w jakim będą działać przy danym poziomie naładowania baterii.  Kolejna karta pokazuje nam, jakie w danym momencie procesy są uruchomione na telefonie, czwarta z kolei wyświetli, ile zostało nam wolnej przestrzeni na dysku. Piąta karta pokazuje wykorzystanie CPU. Po dwukrotnym kliknięciu pokaże się, tak jak w przypadku pierwszej karty, trójwymiarowy wykres z podziałem, nad czym pracuje nasz procesor. Ostatnia karta to podstawowe informacje o naszym telefonie, systemie mobilnym, IP, etc. System Max to całkiem dobrze przygotowana aplikacja do analizy naszego telefonu, z przydatnymi danymi, do tego przedstawionymi w bardzo atrakcyjnej i czytelnej formie. Może nie wyróżnia się bardzo na tle konkurencji, ale też trudno jej coś zarzucić. Niestety, trzeba pamiętać, że sam iOS nie pozwala na wiele w tej materii. Normalnie aplikacja kosztuje 0,89 euro, ale obecnie jest dostępna za darmo. Uważam, że warto ją wypróbować. Ocena: 4+ 