09.07.2013 Mająca miejsce stosunkowo niedawno całkowita przebudowa największego portalu aukcyjnego w Polsce wzbudziła sporo kontrowersji. Niekończącą się dyskusję wywołały zwłaszcza zmiany wizualne – twórcy nowego Allegro postawili na interfejs kafelkowy i sporych rozmiarów zdjęcia, co spotkało się z wyraźną niechęcią użytkowników przyzwyczajonych do starego wyglądu. Rewolucja w webowej wersji portalu pociągnęła za sobą zmiany w aplikacjach mobilnych, które zostały zbudowane na nowo właściwie od podstaw. Gdy kilka miesięcy temu miałem okazję testować Allegro 4.0 w wersji na iPad’a moje odczucia były mocno mieszane. Z jednej strony program zaskakiwał intuicyjnością obsługi i płynnością działania, z drugiej – brakowało w nim kilku funkcji, z których wielu użytkowników korzystało dotychczas na co dzień. O ile kupujący mogli marudzić na brak pomocnych opcji sortowania i tym podobnych „drobiazgów”, to osoby po drugie stronie barykady (sprzedający) w mobilnej aplikacji właściwie nie mieli czego szukać (brak możliwości wystawiania przedmiotów).  Najnowsza aktualizacja opatrzona numerem 4.1 nie przynosi niestety żadnych zmian dla użytkowników chcących oferować na portalu aukcyjnym swoje dobra. Cała reszta powinna być zadowolona – aktualnie dostępna wersja pozbawiona została większości wad poprzednika, dzięki czemu stała się aplikacją niemal idealną (dla kupujących).  Nowe Allegro zostało poddane lekkiemu liftingowi. Zmiany wizualne są niewielkie i mają charakter czysto kosmetyczny. Zauważalnie więcej poprawiono w zakresie możliwości programu. Oto lista najważniejszych poprawek:  „Podkręcono” wyszukiwarkę przedmiotów – teraz wyniki jej działania obejmują również opisy aukcji oraz oferty, które już się zakończyły. Dodano dodatkową listę nawigacyjną podczas przeglądania ofert na iPadzie w pozycji poziomej. Takie rozwiązania znacznie ułatwia poruszanie się w obrębie aplikacji. Pozytywnych zmian doczekał się również ekran oferty na iPhonie – teraz dotracie do opisu aukcji jest zauważalnie szybsze. Wprowadzono tzw. ścieżkę kategorii na ekranie aukcji – kolejna zmiana usprawniająca nawigację. Dodano nowe opcje sortowania aukcji.  Dzięki wprowadzonym usprawnieniom korzystanie z mobilnego Allegro stało się jeszcze przyjemniejsze. Poruszanie się w obrębie programu jest intuicyjne, aplikacja działa naprawdę błyskawicznie (zdecydowanie szybciej niż strona www), a całość wygląda bardzo przyjemnie dla oka. Allegro w wersji uniwersalnej na urządzenia z systemem iOS możecie pobrać bezpłatnie stąd. 