28.11.2013 Twitter staje się coraz popularniejszy nad Wisłą. Może nie obserwujemy jakiegoś dynamicznego trendu, ale z całą pewnością liczba użytkowników tego, bijącego rekordy popularności za granicą serwisu rośnie. Wzrasta również liczba aplikacji służących do przeglądania jego zasobów. Branches to kolejny taki program, który jednak pod pewnym względem różni się od konkurencji. Jakim? Na pierwszy rzut oka Branches nieznacznie różni się od innych klientów Twittera. Oto bowiem otrzymujemy aplikację, za pomocą której możemy przeglądać nasz strumień postów, wchodzić z nimi w interakcje, a także tworzyć nowe treści. Okazuje się jednak, że dostępne tutaj treści prezentują się inaczej niż w konkurencyjnych aplikacjach. Twórcy zdecydowali się bowiem maksymalnie je uprościć i sprawić, że jednocześnie, od jednego użytkownika zobaczymy tylko jeden, najnowszy wpis. Chcemy zobaczyć kolejne? Musimy przejść na podstronę z postem, gdzie się one pojawią. Na szczęście na głównej stronie zobaczymy informacje, ile więcej postów od danego użytkownika możemy odczytać, więc nawigacja przebiega w miarę komfortowo.  Co najciekawsze Branches nie aspiruje do miana alternatywy dla klienta Twittera. Twórcy serwują nam jedynie rozwiązanie do bardziej wygodnego i szybszego przeglądania strumienia postów. Do wszystkich bardziej zaawansowanych czynności ma nam służyć oficjalna aplikacja, do której program nas bezpośrednio przenosi w wybranych sytucjach. Tutaj znajdziemy tylko podstawowe polecenia, jak retweet, udostępnianie, dodawanie do ulubionych czy odpowiadanie. Interfejs programu jest bardzo prosty i utrzymany w pastelowej kolorystyce. Daje się tutaj odczuć stylistykę flat, a więc spłaszczone elementy graficzne, które świetnie komponują się z interfejsem Holo. Niestety nie mamy żadnego wpływu na wygląd interfejsu, ani działanie programu, bo zwyczajnie nie wbudowano tutaj żadnego ekranu ustawień. Właściwie to program nie jest praktycznie w ogóle konfigurowalny.  Czy Branches ma szansę znaleźć zastosowanie na smartfonach i tabletach użytkowników Twittera? Z jednej strony pomysł z wyczyszczeniem strumienia z postów i treści, które wprowadzają tutaj zbędny chaos. Z drugiej jednak program tak naprawdę nie oferuje nic więcej ponadto. Chciałbym zobaczyć atrakcyjnego klienta Twittera, który sam w sobie będzie samowystarczalny, tymczasem Branches niestety takim nie jest. Dopóki twórcy nie rozbudują swojej aplikacji, raczej nie wróżę jej dużego sukcesu. 