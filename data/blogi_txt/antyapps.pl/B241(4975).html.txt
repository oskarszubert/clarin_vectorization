01.02.2013 Nostalgia to niezły biznes — ludzie lubią powracać do tego, co było kiedyś. Ale czy tak chętnie będą opowiadać o sobie dla kolejnych pokoleń, by — po prostu — zachować zestaw wspomnień? Nie mam pojęcia, ale z takiego założenia wyszli twórcy aplikacji Saving Memories Forever, w której mówimy i mówimy, a następnie zapisujemy całość w postaci ścieżek dźwiękowych tworząc wypełniony nagraniami dźwiękowymi album wspomnień. Tradycyjnie już całą naszą podróż do przeszłości rozpoczynamy od stworzenia konta w usłudze. Dalej widniejemy już na liście jako jeden ze śmiałków, który będzie o sobie opowiadał. Klikając w swoje imię i nazwisko otrzymamy zestaw kategorii. Głównym kryterium podziału jest wiek i różne okresy naszego życia, jednak oprócz niego znalazły się również żarty, filozofia, religia czy inne. W każdej z nich czeka na nas zestaw pytań, na które musimy odpowiadać. Wybieramy interesującą nas pozycję, klikamy na czerwony przycisk z podpisem „record” i rozpoczynamy gawędę o tym, gdzie się urodziliśmy, jakich mamy przyjaciół, jak wygląda zamieszkała przez nas okolica, co się ostatnio wydarzyło w rodzinie czy jak wyglądała pierwsza podjęta przez nas praca. Pytań jest wiele i jak czytałem w poradach twórców, najlepiej, by nagrania miały około pięciu minut długości. Następnie plik audio możemy zapisać na serwerze, by o każdej porze dnia i nocy mieć do niego dostęp nie tylko z poziomu smartfona/tabletu, ale także okna przeglądarki. Pod nagranymi przez nas opowieściami możemy dodawać także opisy, te wydają mi się być użyteczne szczególnie dla ludzi, którzy będą odsłuchiwali naszej spowiedzi.  Sama aplikacja jest na tyle nieskomplikowana i intuicyjna, że poradzi sobie z nią prawdopodobnie każdy. Oprócz nagrywek możemy dodać kolejnych członków rodziny, którzy zechcą się z nami podzielić wspomnieniami — ale uwaga, w darmowej wersji usługi opowiadających może być maksymalnie dwóch. Ta niesie za sobą jeszcze kilka innych ograniczeń, z całą ich listą możecie zapoznać się w zestawieniu na oficjalnej stronie poświęconej usłudze. Pod względem wizualnym Saving Memories Forever nie rzuca na kolana. Jest po prostu w porządku, ale moim zdaniem nieco poniżej średniej. Do tego pomysł wydaje mi się trochę szalony; kiedy zdecydowałbym się na taką dawkę wspomnień trzymałbym ją prawdopodobnie w sejfie i chciał, by zostały odsłuchane kiedy mnie na tym świecie już nie będzie. A tutaj nie możemy nawet zablokować dostępu do nagrań czterocyfrowym pinem… Jednak są ludzie którzy lubią dokumentować swoje życie — a kiedy pismo okaże się niewystarczające, materiały dźwiękowe mogą być ratunkiem. Aplikacja dostępna jest za darmo zarówno na urządzenia z iOS jak i Androidem. 