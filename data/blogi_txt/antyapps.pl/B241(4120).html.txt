12.03.2013 Może nie zdarza się to specjalnie często, ale bywa: konieczność zamiany jednostek. Niestety nie zawsze chodzi o metry i centymetry, a przy bardziej skomplikowanych rachunkach walka z wyliczeniami na kartce to naprawdę nic przyjemnego. Szczególnie, jeśli nigdy nie byłem orłem w przypadku cyferek i kombinacji z nimi związanych. Takie nieskomplikowane w użyciu aplikacje jak Any Converter pozwalają zaoszczędzić czas i nerwy, a przy okazji ekspresowo dostarczając interesujących nas odpowiedzi. Dwa liczniki, zestaw ikonek odpowiedzialny za wybór kategorii oraz tabelki z jednostkami między którymi będziemy kombinować. To wszystko — bez zbędnych wariacji i komplikacji. Spośród szesnastu ikon wybieramy co chcemy przetwarzać (częstotliwość, ciśnienie, wagę, a może długość?), w lewej tabeli zaznaczamy jednostki w których wartość wpisujemy, z prawej zaś wybieramy te, na które chcemy przeliczyć. Następnie zaś wklepujemy wartość i gotowe — w polu niżej otrzymujemy pożądany przez nas wynik. Dodatkowym atutem jest opcja zamiany walut, jak zapewnia autor aplikacji — według najświeższych przeliczników. Jakich? Nie mam zielonego pojęcia, o tym już nie wspomina — zresztą nie robi to żadnej różnicy, ponieważ u mnie takowy w ogóle nie działa. Cała aplikacja jest dość świeżym i wciąż rozwijanym produktem w Google Play — kolejne opcje pojawiają się wraz z kolejnymi aktualizacjami. O ile przeliczanie walut jest fikcją, o tyle z jednostkami faktycznie nie było żadnego problemu. Szybko i sprawnie — bez zbędnych komplikacji. Any Converter dostępny jest za darmo na platformie Google Play. 