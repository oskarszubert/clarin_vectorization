16.10.2012 Aplikacji, które mają za zadanie serwowanie nam najświeższych informacji jest cała masa, od agregatorów na kształt e-magazynów po dedykowane aplikacje wybranych portali informacyjnych. Jest w czym przebierać. Osobiście w ostatnim czasie korzystam głównie z Flipboarda oraz z Prismatic (oraz Feedly do mojego czytnika RSS), ale dzisiaj natknąłem się na produkcję, która bardzo szybko może stać się perełką. Aplikacja zwie się Circa News, i jak sama nazwa wskazuje, ma dostarczać na newsy. Ile już było takich aplikacji, dziesiątki, setki? Ale twórcy Circa podeszli do temu w zupełnie inny sposób oferując bardziej wyselekcjonowany, a mniej mechanicznie dobierany content. Zacznijmy jednak po kolei, a właściwie od designu. Circa, moim skromnym zdaniem wygląda i działa świetnie. Twórcy aplikacji postawili na prostotę przekazu jednak nie zaniedbując potrzeby wizualnych doznań. Główny widok aplikacji to lista chronologicznie ułożonych artykułów z miniaturą zdjęcia, tytułem i leadem. Jednak po wejściu w dany artykuł dostajemy bardzie e-magazynowy wygląd, który powinien spodobać się fanom Flipboarda. Artykuły podzielone są na liczne karty, pomiędzy którymi przemieszczamy się przesuwając palcem góra-dół, czemu towarzyszy przyjemna animacja. Wyeksponowano elementy graficzne danych tekstów, dzięki czemu treść nie zlewa się w jedną szarą masę.  To co jednak jest istotą Circa oraz świadczy o odmienności tej aplikacji to fakt, że artykuł powstaje na bazie kompilacji kilku różnych źródeł, które budują historię wokół danego tematu. W każdej chwili możemy zobaczyć, z jakiego źródła pochodzi dana karta tekstu i przenieść się bezpośrednio do niego. Pytanie, czy takie zlepianie treści nie sprawia, że całość artykułu traci sens? O dziwo nie, czyta się to dość dobrze. W każdej chwili możemy się podzielić danym artykułem lub całą historią poprzez Facebooka lub Twittera. A właśnie, historia. To również kolejna dość interesująca funkcja tej aplikacji. Jeżeli dany temat nas zainteresował, możemy dodać go do listy obserwowanych wątków. Jeżeli ów wątek zostanie uzupełniony o nowe źródło lub newsa, dostaniemy o tym powiadomienie. Dzięki temu możemy śledzić dany temat bez potrzeby nieustannego czytania kolejny raz podobnych do siebie postów. Oczywiście o sile tej aplikacji będzie decydować akuratność doboru informacji do danych wątków oraz umiejętność tworzenia informacyjnych kolaży, na razie wydaje mi się, że na ocenę tych mechanizmów jeszcze za wcześnie.  Oprócz wyżej wymienionych elementów aplikacja ma również swoiste menu, „ukryte” za głównym streamem newsów. To tutaj możemy wejść w listę obserwowanych przez nas wątków jak również wybrać daną „paczkę” z newsami. Na razie niestety dostępne są tylko dwie: najważniejsze wydarzenia i wybory 2012 w USA. Circa na swój sposób chce być dla swoich użytkowników czymś na wzór codziennej gazety. Nie zamierza kłopotać użytkownika poszukiwaniem źródeł newsów ani ich kompilacją, chce to robić na niego. Z tego co widzę, nie będzie więc można dodawać własnych źródeł, a jedynie wyselekcjonowane przez twórców „paczki”. Ma to swoje plusy i minusy. Z jednej strony korzystanie z tej aplikacji jest proste jak budowa cepa – włączasz i działa. Z drugiej nie ma co liczyć, że za jej pośrednictwem zrobimy jakiś głębszy research. Niemniej jednak Circa News zapowiada się niezwykle ciekawie. Aplikacja jest szybka o dopieszczonym UI, z ciekawym pomysłem. Na razie nie grzeszy liczbą newsów, ale z czasem powinno to się zmienić. Warto pobrać i wypróbować, i warto obserwować rozwój tego projektu. Ocena: 4+ (na zachętę) 