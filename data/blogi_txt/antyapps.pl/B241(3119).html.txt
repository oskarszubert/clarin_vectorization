14.04.2012 YouTube to takie internetowe centrum wideo. Tak jak kiedyś twórcy klipów stronili od tego typu serwisów, tak teraz wszyscy pchają się na YouTube ze swoimi teledyskami. Te lądują tam w wysokiej rozdzielczości. Serwis Google’a stał się zatem całkiem niezłym źródłem dla słuchaczy muzyki. Ci z pewnością chcieliby móc pobierać teledyski na swój smartfon. Mogą. Z TubeMate. To narzędzie jest znienawidzone przez koncerny muzyczne, a kochane przez użytkowników. Ten pierwszy podmiot jak zwykle nie może zrozumieć, że blokowanie, ograniczanie nie działa, bo internauci i tak znajdą sposób. Trudno, chyba wszyscy już się do tego przyzwyczailiśmy. TubeMate jest dostępny do pobrania za darmo, a mimo tego oferuje całkiem sporo. Interfejs aplikacji jest oparty o stronę internetową mobilnego YouTube’a. Aplikacja zachowuje się jak przeglądarka. Nawigujemy za jej pomocą między filmikami, a gdy znajdziemy interesujący nas, wybieramy po prostu przycisk pobierania. Aplikacja daje nam możliwość wybrania formatu pobieranego filmiku, a także jego rozdzielczości. Domyślnie jest to MP4, a opcją jest FLV. Dostępne rozdzielczości to 1080p, 720p, 360p oraz 240p. Program jest zatem bardzo uniwersalny i pozwala na pobieranie klipów, które będą mogły być odtwarzane nawet na wyjątkowo słabych smartfonach, które radzą sobie jedynie z niskimi rozdzielczościami obrazu.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 