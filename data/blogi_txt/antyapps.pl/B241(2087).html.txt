08.01.2012 Znacie te filmy, które pokazują w ciągu minuty przebieg całego dnia z danego punktu w mieście? Filmy pokazujące w przeciągu kilku minut rozwój larwy, z której wykluwa się na końcu motyl? Filmy pokazujące w przyspieszeniu budowę jakiegoś konkretnego budynku? Są to filmy montowane z tysięcy zdjęć robionych w określonym odstępie czasowym. Od dziś sami możecie takie tworzyć z pomocą smartfona i aplikacji Lapse It! Na początku chcę powiedzieć, że… to naprawdę działa! Montowane przez program filmy wyglądają naprawdę świetnie. Możliwości, jakie daje tak małe urządzenie jak smartfon zaskakują mnie coraz bardziej. Jeden z moich znajomych wykonywał jeszcze kilka lat temu tego typu filmy ręcznie za pomocą aparatu cyfrowego – stał cały dzień w danym miejscu i robił zdjęcia w określonym interwale, po czym montował je na komputerze. Teraz wystarczy do tego urządzenie mieszczące się w kieszeni. Postęp technologiczny jest niesamowity.  Wracając jednak do samej aplikacji, Lapse It mogę opisać jedynie w samych superlatywach, gdyż tak na prawdę nie dopatruję się żadnych wyraźnych wad. Przyjemny design, przejrzysty interfejs i jedynie drobne niedopatrzenia typu wprowadzanie wartości liczbowych, gdzie ładuje nam się zwykła klawiatura tekstowa. Sama funkcjonalność aplikacji jest jednak niepodważalna. W stu procentach spełnia swoje zadanie. Użytkownik ma możliwość ustalenia, z ilu klatek na sekundę ma składać się materiał, z jakim interwałem mają być wykonywane fotografie czy jaki ma być format filmu wyjściowego. Tego typu opcji jest naprawdę sporo. Pojawiły się tutaj nawet proste filtry graficzne. Nie zabrakło także funkcji społecznościowych, czyli możliwości podzielenia się gotowym filmikiem w serwisach typu Youtube. Wersja darmowa jest ograniczona w kilku mniej istotnych funkcjach jak możliwość montowania filmów z przedniej kamery oraz jedną poważną – można robić filmy jedynie w rozdzielczości 240p. Zatem potraktujcie wersję darmową jako demo, a gdy uznacie, że program rzeczywiście Wam się przyda, zachęcam do kupna pełnej wersji. Portfel nie odczuje tego aż tak, bo Lapse It kosztuje zaledwie 7 złotych.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 