11.09.2013 Gry RPG na Androidzie kwitną. Mobilne wersje serii Final Fantasy czy nowe marki typu Zenonia, to pozycje niezwykle wciągające i grywalne. Do grona tych najbardziej godnych uwagi produkcji będzie teraz trzeba zaliczać również Reapera. Produkcja studia Hexage w świetny sposób łączy bowiem ze sobą elementy RPG i prostego hack’n'slasha. Reaper to ujmująca, baśniowa produkcja, która łączy w sobie cechy pełnokrwistego RPG-a oraz dynamicznej zręcznościówki. Wcielamy się tutaj w czarnego szermierza, o filigranowej budowie ciała i nieproporcjonalnie dużym mieczu. Jak nietrudno się domyślić, na naszej drodze będą stawały hordy przeciwników, a my za sprawą kilku(set) wymachów poślemy ich do krainy wiecznych łowów.  Tak w skrócie można opisać Reapera, co byłoby jednak dla niego bardzo krzywdzące, bo gra jest o wiele bardziej rozbudowana. Gameplay podzielono na dwa etapy. Pierwszy rozgrywa się na mapie świata, po której nasz bohater podróżuje i zdobywa nowe zadania (questy). Ich wykonanie najczęściej sprowadza się do pójścia do innej lokacji i wyeliminowania tamtejszych zakapiorów. Czasem jedynie przyjdzie nam odwiedzić kilka miejsc za jednym zamachem, ale prawdę powiedziawszy nie trafiłem ani razu na zadanie, w którym nie trzeba stoczyć bitwy. Wbrew pozorom jest to bardzo dobra wiadomość.  Walka odbywa się w sposób czysto zręcznościowy. Zamiast widoku z góry mamy tutaj rzut kamery typowy dla klasycznych platformówek. Nasz bohater może poruszać się po płaskiej planszy, skakać i wykonywać różne rodzaju triki i ciosy. Ich liczba jest relatywnie duża i opiera się na przeciąganiu palcem po ekranie. W rezultacie możemy wykonywać wymachy mieczem do góry, w dół, a także błyskawicznie przesuwać się po planszy. Do tego dochodzi jeszcze system czaszek, które zdobywamy sukcesywnie zadając obrażenia. Po osiągnięciu pewnego progu bohater wpada w gniew i staje się skuteczniejszy w walce. Sterowanie zostało tutaj opracowane w sposób niemalże bliski ideałowi. Zamiast kilku(nastu) ekranowych guziczków mamy prosty system, którego opanowanie nie jest wcale trudne, a późniejsze stosowanie przychodzi szybko i bezproblemowo.  Czym byłaby jednak gra RPG bez doświadczenia, ekwipunku i złota? Także Reaper zawiera tego typu elementy. W poszczególnych miejscach na mapie znajdziemy sklepy, w których możemy wydać zdobyte podczas walki oraz będące nagrodą za wykonane zadania złoto. Spektrum możliwości jest dość szerokie, bo oddano nam do dyspozycji m.in. zbroje, miecze, pierścienie, pasy, rękawice czy hełmy. W każdej z tych kategorii znajdziemy przynajmniej kilka przedmiotów o różnych współczynnikach. Jest więc zatem w czym wybierać.  A skoro o współczynnikach mowa, to trzeba zaznaczyć, że wraz z pokonywaniem kolejnych przeciwników i zdobywanie punktów doświadczenia, nasz bohater awansuje na kolejne poziomy, co daje graczowi możliwość wyboru między trzema ulepszeniami. Nie są to jakieś szczególnie radykalne zmiany w rozgrywce i ograniczają się do zwiększenia i kilka(naście) procent obrażeń, wydłużenia skoku czy poprawienia zdolności obrony.  Graficznie Reaper stoi na bardzo przyzwoitym poziomie. Gra jest utrzymana w konwencji 2D, co dla mnie osobiście jest najlepszym możliwym wyborem (nie przepadam za wciskaniem trzech wymiarów wszędzie gdzie popadnie). Kolorowe, rysunkowe plansze oraz postaci cieszą oko i zapewniają jeszcze większą frajdę płynącą z rozgrywki. Zresztą wystarczy spojrzeć na zrzuty ekranu, które świetnie oddają klimat Reapera.  Gra jest darmowa i pozbawiona mikropłatności, ale twórcy wprowadzili ograniczenie rozwoju bohatera do 10 poziomu. Chcąc grać dalej musimy wykupić jedną z dwóch dostępnych edycji premium. Grę na razie wydano jedynie dla Androida, ale niedługo zadebiutują również wersje dla iOS, Windows Phone oraz Windows 8. Studio Hexage po raz kolejny udowodniło, że ma w swoich szeregach bardzo zdolnych programistów i grafików. Reaper to bardzo sympatyczna produkcja, która w oryginalny i niebanalny sposób oferuje nam szereg elementów typowych dla gier RPG, okraszając je solidną nutą rozwiązań zaczerpniętych z hack’n'slashy. Powstałe w ten sposób danie ładnie wygląda na talerzu, jest lekkostrawne, sycące, a przede wszystkim bardzo smaczne. Edycja Windows Phone 8 do pobrania tutaj, Windows 8 tu. 