23.10.2013 Przyznam, że widząc w AppStore ikonę, a następnie pobierając, instalując i uruchamiając Pure Math, byłem święcie przekonany, że mam do czynienie z kalkulatorem przeznaczonym na urządzenia z systemem iOS. Jakież było moje zdziwienie, gdy „kalkulator” okazał się całkiem wciągającą grą opartą na podstawowych matematycznych działaniach. Uwielbiam tego typu aplikacje. Pure Math łączy zabawę ze szczyptą nauki i trenowania szybkich działań pamięciowych. Aplikacja wprowadza nas w świat podstawowych działań na liczbach: dodawania, odejmowania, mnożenia i dzielenia.  Zabawa z Pure Math polega na jak najszybszym uzupełnianiu wyświetlanych na ekranie, niekompletnych działań matematycznych. Każda runda składa się z kilkudziesięciu działań do uzupełnienia, przy czym jednocześnie wyświetlane są zawsze dwa działania. Brakujące liczby wybieramy spośród dostępnych u dołu ekranu przesuwając je w odpowiednie miejsce.  Pierwsze zadania postawione przed użytkownikiem są bardzo proste. Niestety, poziom trudności rośnie bardzo powoli, przez co starsi użytkownicy, którzy z matematyką mieli do czynienia nieco więcej niż najmłodsze roczniki będą się po prostu nudzić. Mnie nie udało się dotrzeć do zadań, z którymi miałbym większe problemy, ale być może wszystko przede mną:) W Pure Math zabrakło mi możliwości wyboru poziomu trudności. Zabawa z aplikacją jest przyjemna i daje poczucie nie tylko czystej rozrywki, ale i czynności w pewnym stopniu rozwijającej. Oby więcej takich aplikacji! Pure Math w wersji podstawowej dostępny jest za darmo. Odblokowanie dodatkowych trybów to koszt 1,79 euro. 