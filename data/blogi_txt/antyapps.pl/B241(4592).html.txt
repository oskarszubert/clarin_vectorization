20.01.2014 WePopp to jedna z tych aplikacji, które uruchamiam, zaczynam używać i… jestem zachwycony. Nie tyle samą użytecznością, co sposobem działania i „stylem” wykonania. Niestety już po chwili dociera do mnie, że w moim przypadku jej zastosowanie praktyczne będzie mocno dyskusyjne, co oczywiście nie zmienia faktu, że sama aplikacja działa i wygląda perfekcyjnie. Poznajcie WePopp, czyli najfajniejszy menadżer spotkań z jakim miałem do czynienia. Kalendarze, planery, listy To Do, notatniki – smartfony i tablety z dnia na dzień pęcznieją od aplikacji mających pomóc nam w zorganizowaniu sobie czasu. Niestety z moich obserwacji (prowadzonych głównie na… sobie samym) wynika, że jeżeli ktoś już z natury jest niezorganizowany, to nawet najlepsza aplikacja tego nie zmieni. Owszem, może stać się ona iskrą zapalną do modyfikacji przyzwyczajeń, ale bez mocnego postanowienia samego zainteresowanego nawet ta iskra niewiele zdziała. No chyba, że będzie tak zapalna, jak WePopp.  WePopp to menadżer spotkań. Program umożliwia zaplanowanie spotkania ze wszystkimi niezbędnymi szczegółami. Siłą aplikacji jest jej niezwykła intuicyjność oraz, mimo całkiem niezłego repertuaru funkcji, prostota interfejsu. Krok za krokiem ustawiamy rodzaj spotkania, miejsce, datę i godzinę. Następnie zapraszamy znajomych (Facebook, Gmail). Tutaj mój opis funkcji WePopp mógłby się zakończyć, gdyby nie jedna bardzo ciekawa opcja dostępna w aplikacji. Program umożliwia składanie propozycji. Jak to działa? Bardzo prosto. Podczas ustalania miejsca, godziny i celu spotkania mamy możliwość umieszczenia propozycji alternatywnych, na które mogą głosować zaproszeni znajomi. Funkcjonalność ta działa i wygląda rewelacyjnie i jest najmocniejszym punktem opisywanego programu.  Obsługa WePopp nikomu nie powinna sprawić najmniejszego problemu. Większość decyzji w obrębie programu podejmujemy za pomocą gustownych suwaków oraz dobrze opisanych przycisków. Całość bardzo dobrze zgrywa się w praktyce i sprawia, że z programu korzysta się naprawdę przyjemnie. Tak jak podkreśliłem na samym początku – w moim przypadku WePopp niestety nie będzie miał praktycznego zastosowania. Powód takiego stanu rzeczy jest bardzo prozaiczny – moi znajomi za nic w świecie nie dadzą się namówić na korzystanie z tego rodzaju wynalazków:) Większość z nich woli tradycyjne metody umawiania spotkań i w sumie… ja ich rozumiem. Nie zmienia to jednak faktu, że opisywana aplikacja prezentuje się więcej niż przyjemnie i ma dużą szansę na znalezienie całkiem sporego grona fanów tego rodzaju rozwiązań. 