01.03.2013 Mamy w kraju naprawdę wielu specjalistów z różnych dziedzin medycyny, jednak jak w każdej branży, także wśród lekarzy znajdą się osoby z którymi wolelibyśmy nie mieć nigdy kontaktu — w końcu chodzi o nasze zdrowie. ZnanyLekarz to portal będący bazą danych różnej specjalizacji doktorów, w którym użytkownicy mogą wyrażać swoje opinie na ich temat, otrzymać zestaw danych kontaktowych, a jeśli ktoś z głównych zainteresowanych bardziej się zaangażuje, istnieje także możliwość przejrzenia ich oferty oraz umówienia wizyty. A od tego tygodnia wszystkimi tymi opcjami możemy się cieszyć także na Androidzie! Po włączeniu programu naszym oczom ukazują się trzy rubryki: miejsce do wklepania nazwiska lekarza lub placówki; interesującej nas specjalizacji oraz jeżeli chcemy wiedzieć jaki kawał świata będziemy musieli przebyć do gabinetu, automatycznie pobierane miejsce naszej lokalizacji. Na górnej belce zaś widnieje niewielka strzałka do rozwinięcia, pod którą skrywa się przycisk dzięki któremu możemy się zalogować na istniejące już, lub utworzyć nowe, konto. O ile pierwsza z opcji działa wyśmienicie, o tyle ze stworzeniem konta z poziomu mobilnego miałem problem — dostawałem komunikat, że podany adres e-mail jest już przyporządkowany do innego użytkownika. Bzdura, w końcu założyłem je z poziomu przeglądarki na komputerze — prawdopodobnie chodziło o to, że podawałem za krótkie hasło… Kiedy już się zalogowałem, mogłem zabrać się do przeglądania i komentowania zawartości tamtejszej bazy danych.  Sprawdziłem lekarzy do których zdarza mi się uczęszczać — same pozytywne opinie! Oprócz przejrzenia miejsc gdzie teraz rezydują, były podane również numery kontaktowe do przychodni, oraz możliwość sklecenia kilku miłych słów od siebie wraz z oceną w skali 1–5 gwiazdek. W przypadku specjalistów którzy solidniej opiekują się swoim kontem w serwisie, dostępnych jest o wiele więcej danych: kilka słów od siebie, zakres wykonywanych badań, zabiegów, leczonych chorób czy w wypisane w osobnej kategorii specjalizacje. Istnieje nawet możliwość umówienia wizyty — wystarczy jedynie wybrać jeden z dostępnych terminów, wklepać swoje dane i voila — na nasz telefon dostaniemy smsem kod rezerwacji. Jak to działa jednak się nie przekonałem, formularz zawiera jedynie nasze dane, bez miejsca na jakikolwiek komentarz — nie chciałem więc siać zbędnego zamętu, a nie można się tam przyznać, że to jedynie w ramach testów ;) Podobnie jak w przypadku „pełnej” wersji serwisu, jej mobilny odpowiednik również jest schludny, estetyczny i nieprzeładowany zbędnymi elementami. Łatwo się po niej poruszać, a funkcjonalnością nie ustępuje jej ani na krok. ZnanyLekarz dostępny jest za darmo na platformie Google Play. 