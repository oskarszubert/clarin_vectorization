22.01.2012 Tweet Land to nie klient Twittera, chociaż tytuł mógłby na to wskazywać. To w 100% gra, ale wydarzenia w niej generowane są na bieżąco przez użytkowników tego serwisu społecznościowego. Brzmi intrygująco? Być może to taki Scribblenauts, ale władcami słów nie będziemy my, tylko użytkownicy z całego świata.   Z tym, że rozgrywka wydaje się być w tym przypadku prostsza – my kierujemy po prostu pojazdem. To jednak, co dzieje się dookoła nas generowane ma być przez wpisy na Twitterze ludzi z całego świata. Przy czym panowie policjanci na poboczu to najmniej groźna rzecz, jaka może nas spotkać. Atak Godzilli? Globalne ocieplenie i wielka powódź? To już brzmi bardziej… prawdopodobnie? A wszystko to na podstawie tego, co ludzie napiszą. Sam koncept brzmi interesująco, ale czy uda się go odpowiednio zrealizować? W gruncie rzeczy, ludzie bez przerwy piszą o wszystkim, w związku z czym kwestia odpowiedniej selekcji i algorytmów odegra tutaj kluczową rolę. Jak udało się przekuć w gotowy produkt zapowiedzi przekonamy się już 29 stycznia, kiedy to gra ma ukazać się na App Storze. Biorąc pod uwagę ile wzbudziła już uwagi w najbardziej mainstreamowych mediach, nie omieszkamy jej sprawdzić i my. A póki co – trailer na zachętę.  Pełna wersja ma kosztować niespełna 2 euro. 