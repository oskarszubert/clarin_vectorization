25.10.2013 Usług do przechowywania plików w chmurze mamy już na rynku wiele. Ich twórcy prześcigają się w dostarczaniu nam coraz to nowych rozwiązań i większej liczby gigabajtów. Do ich grona dołącza znany producent elektroniki – Manta. Otwarta wczoraj usługa Mantabox daje nam dostęp do konta w chmurze m.in. z poziomu smartfona i tabletu z Androidem. Czy udostępniona aplikacja spełnia dzisiejsze standardy? Każdy użytkownik Mantabox może otrzymać 2 GB przestrzeni za darmo, ale jeżeli polubi profil Manty na Facebooku lub zarejestruje urządzenie wyprodukowane przez Mantę, zwiększy ten limit do 5 GB. Twórcy przygotowali aplikacje na wszystkie desktopowe platformy oraz Androida. Nas oczywiście najbardziej interesuje ta ostatnia.  Po uruchomieniu całość wygląda dość standardowo. Formularz logowania wykonano w typowej dla całego serwisu stylistyce. Po uzyskaniu dostępu zobaczymy natomiast bardzo prosty, bazujący w pewnej mierze na Holo UI interfejs. Głównym elementem jest tutaj oczywiście górna belka nawigacyjna, na której umieszczono przycisk dostępu do menu, a także informację o bieżącej lokalizacji. Naciskając palcem tę ostatnią możemy szybko przeskakiwać między poszczególnymi folderami zgromadzonymi na naszym koncie.   Aplikacja pozwala nam na zarządzanie plikami w podstawowych aspektach. Oddano nam do dyspozycji tutaj m.in. funkcje zmiany nazwy poszczególnych elementów, pobierania, usuwania oraz segregowania w foldery. Nigdzie nie znalazłem jednak polecenia pozwalającego na szybkie udostępnienie konkretnego elementu w innych aplikacjach. Możemy to zrobić na około i najpierw go pobrać, ale zajmuje to dużo czasu. Naturalnie program pozwala nam też na przesyłanie plików do chmury. Możemy wskazać dowolny plik z pamięci naszego urządzenia, a także sięgnąć na zasobów zainstalowanych aplikacji, co jest bardzo praktycznym udogodnieniem. Ustawienia aplikacji są dość ubogie. Umieszczono tutaj jednak trzy bardzo kluczowe funkcje. Pierwsza to możliwość zarządzania wieloma kontami i przełączania się między nimi. Druga pozwala na zabezpieczenie programu kodem PIN, a trzecią dobrze znamy z wielu innych rozwiązań tego typu. Aktywując ją będziemy automatycznie przesyłali wszystkie wykonane naszym tabletem/smartfonem fotografie do chmury. W wielu sytuacjach jest to nieocenione narzędzie.   Jest to dopiero pierwsza publicznie dostępna wersja aplikacji Mantabox dla Androida, więc trudno spodziewać się po niej wodotrysków i dodatków. Nie mogę jednak napisać, by był to produkt zły. Program oferuje podstawowe możliwości zarządzania plikami oraz kilka praktycznych rozwiązań. Na pewno twórców czeka jeszcze dużo pracy, ale powstałe fundamenty dają nadzieję, że będzie ona efektywna. Szkoda, że program nie jest jeszcze dostępny w Google Play, tylko na stronie Mantabox. Najprawdopodobniej jednak to tylko kwestia czasu, kiedy zawita do sklepu. 