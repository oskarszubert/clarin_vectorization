27.10.2011 Jeśli nie raz zdarzyło Wam się utknąć w korku to wiecie jak potrafi to być denerwujące. Nie wszystkich stać na zakup nawigacji samochodowej czy dedykowanej aplikacji na swój telefon. Tym bardziej takiej, która pokazuje jakie drogi należy omijać. Z pomocą może przyjść aplikacja Korkosfera, która jest wydzieloną funkcjonalnością z NaviExperta.  Aplikacja Korkosfera to nic innego jak dedykowane rozwiązanie mobilne do serwisu korkosfera.pl. Jest to serwis pokazujący aktualną sytuację na drogach i nawet Google nie ma tak dokładnych informacji o tym, co się dzieje na dziurawych polskich ulicach. Dane zbierane są od użytkowników nawigacji NaviExpert. Nie tylko zobaczymy w systemie korki, ale przede wszystkim aktualne utrudnienia – w tym remonty, których na drogach nie brakuje. Program testowałem na swoim Androidowym tablecie i telefonie, gdyż autorzy NaviExperta na razie dostarczyli produkt tylko na tę platformę. Szkoda tylko, że na 10-calowym urządzeniu nie zobaczymy ładnego i dostosowanego interfejsu, tylko to samo co na telefonie, ale odpowiednio powiększone.  Po uruchomieniu zobaczymy legendę, która pozwoli nam zrozumieć kolorowe kreski widoczne na ekranie. Im pasek jest ciemniejszy tym wolniejsza jest prędkość na danym odcinku.  Interfejs aplikacji nie odbiega mocno od tego, co znajdziemy na stronie www. Jest prosty i nie posiada zbędnych elementów, ale miejscami mam wrażenie, że zrobiony został na szybko. W menu znajdziemy podstawowe opcje takie jak filtrowanie POI, zmiana trybu wyświetlania 2D/3D czy tryb nocny.  Bardzo przydatna jest opcja śledzenia GPS, którą uruchomimy dotykając ikonkę celownika. Dzięki temu analogicznie jak w Mapach Google’a zobaczymy, gdzie aktualnie się znajdujemy. Z racji tego, że Korkosfera to tylko mapa, nie mamy opcji wyznaczania trasy. Świetnie więc przydaje się w domu, zanim wsiądziemy do samochodu. Jeśli chcemy otrzymać instrukcję jak ominąć korki powinniśmy zaopatrzyć się w nawigację np. NaviExpert. Celem aplikacji jest pokazanie jaką bazą dysponuje platforma i zachęcenie do kupienia dedykowanej aplikacji. Co prawda autorzy nie umieścili nigdzie linka do pobrania programu, ale łatwo można go znaleźć. Aplikacja Korkosfera idealnie spełnia swoje zadanie – jest prosta w obsłudze i oferuje funkcje, których użytkownik potrzebuje przy przeglądaniu mapy. Szkoda tylko, że interfejs na tablecie nie wygląda lepiej niż na telefonie, ale nie ma rzeczy, której nie można poprawić. Jeśli ktoś żałuje kilkudziesięciu złotych na nawigację, to Korkosfera jest świetną alternatywą. Aplikacja dostępna jest za darmo w Android Market. 