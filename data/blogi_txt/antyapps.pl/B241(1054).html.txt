23.08.2012 Tworzenie rozbudowanych notatek na 3,5 calowym ekranie bardzo często mija się z celem, gdyż, przynajmniej moim zdaniem, jest dość niewygodne. Co innego zapisać parę zdań, co innego skomponować artykuł. Niemniej jednak czasami sytuacja wymaga od nas wykorzystania urządzeń, które akurat mamy pod ręką, a któż nie ma pod ręką telefonu? Dlatego dość istotne jest, aby mieć w zanadrzu dobrą aplikację do tworzenia notatek i wpisów. Trudno jednak taką znaleźć. Wśród aplikacji do notatek Drafts jest bezapelacyjnie tą jedną z ciekawszych. Jej największymi zaletami jest szybkość działania i ogromne możliwości eksportowania notatek. Zacznijmy od tego, że zaraz po uruchomieniu tej aplikacji wyświetla nam się draft gotowy do zapełnienia go słowami. Aplikacja pod tym względem działa naprawdę błyskawicznie i po jej odpaleniu od razu możemy pracować. Co więcej, Drafts wyróżnia się minimalizmem interfejsu. Na wierzchu znajdziemy tylko odnośnik do nowej strony, spis brudnopisów, wyszukiwarkę oraz funkcję udostępniania.  Skupmy się najpierw na narzędziach do pisania. Przede wszystkim aplikacja obsługuje widok poziomy, co bez wątpienia ułatwia wprowadzanie tekstu do brudnopisu. Poza tym, dzięki dolnej belce możemy szybko przełączać się między kolejnymi draftami. Jesteśmy w stanie również ustawić kolor tła, rodzaj czcionki oraz jej rozmiar, choć w tym przypadku mamy wybór tylko między dwoma opcjami: duża i mała. Warta odnotowania jest bardzo ciekawa opcja, którą jest rozpoznawanie przez aplikację linków, adresów i numerów telefonów. Wklejamy link do draftu, a po kliknięciu na odpowiednią ikonkę aplikacja rozpoznaje go i tworzy hiperłącze. Dodatkowo Drafts, jeżeli stworzymy konto, umożliwia synchronizację między urządzeniami. Poza tym ma automatyczny zapis treści plus możemy ustawić sobie, po jakim czasie od ostatniego włączenia Drafts ma wyświetlać ostatni wpis. To, co jednak jest siłą tej aplikacji, to moduł udostępniania. Wymienianie wszystkich serwisów, z którymi można połączyć aplikację i na które można wysłać nasze notatki zajęłoby zbyt dużo miejsca, więc napiszę tylko, że oprócz wszelkich social media, maila, kalendarza, SMSa, Dropboxa, Evernote i tym podobnym standardowych, znajdziemy również takie, jak chociażby kalendarz Agenda, Sparrow, czy po prostu generalną funkcję udostępniania do przeróżnych aplikacji znajdujących się na naszym telefonie. Jest jeszcze kilka serwisów, które w Polsce są mniej znane, a na które też możemy wysyłać notatki. Wystarczy jedno kliknięcie i plik ląduje tam, gdzie chcemy. Dodatkowo Drafts ma moduł zarządzania udostępnieniami, w którym możemy wybrać interesujące nas serwisy i ustawiać ich kolejność wyświetlania.  Oczywiście jest jeszcze wiele innych, pomniejszych funkcji w tej aplikacji, ale nie jest ona pozbawiona minusów. Zdarzają się elementy niedopracowane, jak usuwanie draftów, a i płynność interfejsu nie zawsze jest najwyższej próby. Poza tym brakuje mi możliwości określania formatu, w jakim dana notatka będzie eksportowana. Ponieważ aplikacja ma służyć tylko pisaniu, nie mamy co liczyć na możliwość dodawania grafik, choć przy tej cenie z chęcią zobaczyłbym taką funkcję. Drafts to dobrze przygotowany notatnik z bardzo szybko działającym i intuicyjnym edytorem treści oraz ogromną listą serwisów, na które można eksportować notatki. Jeżeli zależy Wam na tych cechach to wydaje mi się, że Drafts Was nie zawiedzie. Ostatnio aplikacja trafiła również na iPada, na którym prezentuje się bardzo dobrze, niestety sprzedawana jest osobno. A ile kosztuje Drafts na iOSa? 1,99$ i wydaje mi się, że jest wart swojej ceny. Ocena: 5 