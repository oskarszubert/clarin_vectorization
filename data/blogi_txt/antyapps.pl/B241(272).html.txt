27.08.2012 Nowy rok szkolny (akademicki zresztą też) zbliża się wielkimi krokami. Wakacyjne przewodniki i inne letnie gadżety zainstalowane na naszych Androidach muszą chwilowo pójść w odstawkę. Czas wrócić do rzeczywistości, a kilka tematycznych, ułatwiajacych życie, aplikacji, z pewnością nam w tym nie zaszkodzi.  Ling.pl Mobile — aplikacja z poziomu której mamy dostęp do tysięcy haseł słownikowych w sześciu różnych językach (angielskim, niemieckim, włoskim, hiszpańskim, francuskim i rosyjskim). Oprócz rzeczowych, krótkich tłumaczeń, znajdziemy tam również szczegółowo wyjaśnione terminy specjalistyczne. Aplikacja do działania wymaga połączenia z internetem, jednak za taką bazę wiedzy w naszej kieszeni nie jest to chyba wygórowana cena? Można ją pobrać za darmo w serwisie Google Play.  Alarm Clock Ultra — wczesne wstawanie nie jest ulubioną czynnością większości z nas. Z pewnością sporo osób już do perfekcji opanowało wyłączanie budzika przez sen z zamkniętymi oczami, dlatego nie chcąc zaspać warto uciec się do ekstremalnych metod i uzbronić w dodatkową aplikację, która wymagać będzie rozwiązania łamigłówek by zostawić nas w spokoju, a kiedy się już z nimi uporamy z pewnością trochę się rozbudzimy. Więcej o Alarm Clock Ultra przeczytacie w szczegółowej recenzji do której Was odsyłam, ale wszystkich śpiochów zachęcam do ściągania — nie ma co ryzykować. Aplikacja dostępna jest w wersji zarówno darmowej jak i płatnej w serwisie Google Play.  ConvertPad — przeliczanie jednostek jeszcze nigdy nie było takie proste. Za pomocą raptem paru kliknięć możemy dowiedzieć się ile to centymetrów, stóp, neperów czy voltów. W aplikacji czeka na nas kilkadziesiąt kategorii (od miar długości i wagi, przez czas, prędkość, ciśnienie, na ładunkach, indukcyjności i rozmiarze buta dla każdej płci kończąc). Nie wygląda to zbyt estetycznie, ale nikt raczej nie będzie musiał wpatrywać się w to całymi dniami, a by tylko upewnić się, że aby na pewno nasze obliczenia są zgodne z rzeczywistością nie potrzeba nic więcej. Wszystko dostępne także po polsku. Aplikacja dostępna jest w wersji zarówno darmowej jak i płatnej (bez reklam) w serwisie Google Play.  Tablice Maturalne — nazwa może trochę myląca, bo choć maturzystom z pewnością nie zaszkodzą, to elementy jakie jak układ okresowy pierwiastków, wzory skróconego mnożenia czy wzór na gęstość przydadzą się do nauki/rozwiązywania zadań z matematyki, fizyki oraz chemii na różnych poziomach. Oficjalne aplikacje SGGW może i są minimalistyczne oraz utrzymane jedynie w skali odcieni szarości, ale to z pewnością nie jest minus. Można je pobrać za darmo w serwisie Google Play: matematyka, fizyka, chemia.  myTable — tak naprawdę aplikacji pozwalających w wygodny sposób zapisać plan lekcji jest pod dostatkiem, dlaczego więc zdecydowałem się w zestawieniu umieścić właśnie tę? Otóż to polski projekt młodego programisty — Michała Macioły, który urzeka estetycznym i minimalistycznym podejściem które, jak już pewnie zdążyliście się zorientować, jest mi niezwykle bliskie. Lekcje możemy dodawać od poniedziałku do niedzieli, ustawiając jednocześnie tygodnie A/B, jeżeli odbywają się nieregularnie. Z jednej strony cieszy mnie ascetyzm, z drugiej jednak brakuje mi bardziej rozbudowanych opcji jak wybieganie w kalendarzu naprzód by nie zapomnieć o zapowiedzianym teście czy dokładne ustalanie kiedy trwa tydzień A, a kiedy B — bo te często są, wbrew pozorom, ruchome, poprzez wypadające święta i inne niespodziewane wypadki. Możemy tylko ustalić czas trwania oraz wibrację przy rozpoczęciu i zakończeniu, a nie, na przykład, kilka minut przed nimi. Na obrazkach dostępnych w Google Play aplikacja jest po polsku, u mnie zainstalowała się wersja anglojęzyczna i w opcjach nie mogę tego zmienić. Szkoda. Niemniej zakładając, że autor wciąż pracuje nad swoim dziełem daję mu kredyt zaufania i sam własnie w myTable zanotuje plan zajęć na semestr zimowy. Można ją pobrać za darmo w serwisie Google Play. 