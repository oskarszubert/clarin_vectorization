08.11.2012 Lubicie słodycze? Zuba, główny bohater gry o tej samej nazwie, ma na ich punkcie dosłownie obsesje. Stała się jednak rzecz dla niego straszna. Kiedy smacznie spał, ktoś zakradł się do jego domu i ukradł mu cały zapas ulubionych cukierków. Na szczęście dla niego, pozornie sprytny złodziej miał dziurawy worek i stopniowo gubił cały łup.  Zuba! - gra autorstwa developerów ze studio Melesta to pełna kolorów gra zręcznościowa, w której zmierzymy się z wyzwaniem pokonania niemalże nie kończącego się toru przeszkód na którego trasie, cwany (inaczej) złodziej gubi kolejne łakocie. Naszym zadaniem jest sprawna manipulacja położeniem Zuby by zdobyć jak najwięcej cukierków, które jednocześnie są naszym paliwem napędowym. Ułatw sobie zadanie uruchamiając kolejne ulepszenia. Odpalaj rakiety, ściągaj wszystkie słodycze włączając magnes. Dołącz do pełnego przygód, chwilami niebezpiecznego wyścigu. Twórcy Zuby! zdają sobie sprawę, że nie wszyscy mają nadgarstki z gumy i pozwalają nam na zmianę sposobu sterowania toczącym się bohaterem. Poza popularnym żyroskopem, o położeniu Zuby możemy także decydować z wykorzystaniem „slidera” oraz pojawiającego się na ekranie „joysticka”.  Ciekawym elementem jest także sam algorytm aplikacji, który na bieżąco generuje wyświetlaną na ekranie planszę. Dzięki temu, za każdym razem gdy uruchomimy grę, pokonywany przez nas tor wygląda zupełnie inaczej. Zmiany nie dotyczą tylko kolorów, ale także położenia przeszkód i gubionych słodyczy. Podczas gry pojawia się jednak jeden problem. Niezwykle soczysta, kolorowa grafika i wszędobylskie słodycze drastycznie zwiększają nasz apetyt! Każdy kolejny cukierek, to kolejny krok w kierunku domowej skrytki z łakociami. Czas potrenować silną wolę… Zuba! choć ciekawie wygląda i nie jest grą najłatwiejszą, w zestawieniu cena/jakość nie wypada najlepiej. Jak na grę wartą 0,89€ jest dla mnie zbyt monotonna, mimo generujących się „na żywo” poziomów. Ostateczną decyzję o kupnie zostawiam wam, jednak zanim ją podejmiecie zastanówcie się, czy nie lepiej kupić Angry Birds Star Wars w tej samej cenie. 