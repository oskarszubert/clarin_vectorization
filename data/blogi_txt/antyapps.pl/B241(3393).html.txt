31.01.2014 Launchery to wybawienie dla wielu użytkowników urządzeń z Androidem. O ile „czysty” system wygląda, moim zdaniem, bardzo fajnie i nie potrzebuje dodatkowych poprawek, o tyle większość smartfonów i tabletów ma, niestety, w standardzie nakładki producenta. Z tymi sprawa już tak przyjemna nie jest, dlatego wielu użytkowników decyduje się na skorzystanie z dodatkowych rozwiązań, tzw. launcherów. Na AntyApps pisaliśmy już o wielu tego typu aplikacjach. Większość opiera się na podobnym schemacie, choć zdarzają się również wyjątki, które zbaczają z wytyczonych szlaków. Quickr delikatnie wymyka się ze schematów, pewne rzeczy ułatwia i rzuca na nie nowe światło — jeśli nie zdecydujecie się na jego użytkowanie, to warto chociaż rzucić okiem na oferowane przez niego możliwości, choć to bardziej dodatek niż pełnoprawna nakładka jak choćby Nova. Autorzy stawiają bowiem na jak największe wykorzystanie systemu gestów. Nie przeklikiwania się czy przewijania, a „ściągania” z krawędzi poleceń i siatek z aplikacjami, które wcześniej samodzielnie ułożymy. Całą powierzchnie ekranu dzieli na cztery bloki pod względem krawędzi: prawej na górze i dole, oraz analogicznie po przeciwnej stronie. Na każdej z nich możemy zamieścić jedną z akcji czy skrót do stworzonej przez siebie listy aplikacji. Wśród akcji znalazło się m.in. przeniesienie do ostatnio otwartego programu, ulubionego i najczęściej używanego kontaktu czy też ustawień. Listy programów które chcemy mieć pod ręką zaś komponujemy samodzielnie już z poziomu aplikacji.  Nazwane są one tutaj panelami. Dodajemy je z poziomu programu, po zatytułowaniu „działu” przechodzimy do wszystkich zainstalowanych obecnie na urządzeniu gier i programów i dokonujemy wyboru, które z nich mają być przyporządkowane. Kiedy już wybierzemy interesujące nas schematy zachowania, wystarczy na pulpicie „wysunąć” jeden z przyporządkowanych elementów. Tylko tyle? Tak, jednak mimo iż nakładka nie należy do specjalnie zaawansowanych, pozwala naprawdę solidnie przyspieszyć pracę. Jeżeli rozsądnie wszystko poukładamy, oczywiście. Dzięki listom programów możemy zapomnieć też o zaśmiecaniu pulpitów czy, tak jak w moim wypadku, docka, gdzie mam upchane zestawy folderów.  Quickr może nie podchodzi pod definicje pełnego launchera, a bardziej przypomina święcące od jakiegoś czasu „szuflady” z aplikacjami. Do pewnego rodzaju dodatek który fajnie komponuje się z designerskimi nakładkami. Warto mieć jednak na uwadze, że jego darmowa odsłona jest rodzajem dema, w którym możemy skorzystać tylko z jednej krawędzi. Za odblokowanie dostępu do pełnej funkcjonalności będziemy musieli zapłacić ok. 6,5 zł. 