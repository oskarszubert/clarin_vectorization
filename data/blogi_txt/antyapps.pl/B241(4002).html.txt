05.12.2011 Storino to polska usługa dysku sieciowego, która dostępna jest nie tylko na komputery, ale przede wszystkim na wiodące platformy mobilne, to jest Androida i iOS. Na jej temat pisaliśmy już nie raz na łamach Antyweba [1][2][3], gdyż z miesiąca na miesiąc staje się coraz bardziej interesująca i konkurencyjna. Dziś po raz kolejny twórca Storino, czyli firma SkyStorage zrobiła krok do przodu zwiększając pojemność darmowych kont – do 4GB. Do tej pory Dropbox w wersji darmowej wydawał się bardziej interesujący niż nasza polska usługa dysku sieciowego. Amerykański gigant daje na start 2GB zupełnie za darmo, podczas gdy Storino jeszcze do niedawna oferowało jedynie gigabajt. Teraz sytuacja się zmienia – każdy użytkownik dostaje w darmowej wersji 4GB z możliwością powiększenia pojemności do 6GB za pomocą mechanizmu poleceń. Każdy nowy użytkownik, który zarejestruje się z naszego polecenia zapewnia nam dodatkowe pół gigabajta przestrzeni.  Synchronizacja za pomocą chmury staje się już powoli standardem, między innymi ze względu na wygodę, która rośnie wraz z szybkością oferowanych łącz internetowych. Osobiście zawsze przedkładałem Storino nad Dropboksa czy Box.net z tego prostego powodu, iż ten pierwszy jest usługą firmy zarejestrowanej w Polsce, która podlega polskim urzędom takim jak na przykład Generalny Inspektor Ochrony Danych Osobowych. Nasze dane muszą być przechowywane bezpiecznie, bo gdyby zdarzyła się jakakolwiek wpadka, użytkownicy mogliby zgłosić sprawę do polskiego sądu itd. Uważam, że w kwestii prywatności czy bezpieczeństwa danych warto stawiać na polskie rozwiązania. Storino jest dostępne za darmo w Android Markecie, w iTunes oraz w serwisie IDG w wersji dla Windows. 