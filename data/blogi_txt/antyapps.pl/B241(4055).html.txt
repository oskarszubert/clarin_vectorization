06.02.2013 Ostatnimi czasy popularne stały się listy i menu ukryte za krawędzią ekranu. Takie rozwiązania coraz częściej pojawiają się w nowych, bądź też zapowiadanych systemach mobilnych. Jeżeli przypadły Ci do gustu, sprawdź Swapps, aplikację która za pomocą gestu pozwoli wywołać listę aplikacji.  Lista podzielona jest na 3 części. Aplikacje ulubione, które możemy modyfikować (zarówno skład jak i ilość), aplikacje działające w tle oraz wypis wszystkich pozostałych aplikacji. Niestety, poza wspomnianą możliwością edycji pozycji ulubionych, nie mamy żadnych możliwości konfigurowania listy. Szkoda, aż się prosi o mechanizm tworzenia kategorii, sortowania aplikacji, wyłączania niepotrzebnych itp. Aplikację możemy wywołać poprzez prosty gest z lewej bądź prawej krawędzi ekranu. Działa w systemie i każdej aplikacji, co może być czasem kłopotliwe, zwłaszcza w grach, które wymagają dynamicznego stosowania gestów. Wywołanie listy nie stopuje aplikacji, a jedynie przesłania część ekranu. Mechanizm działa niezależnie od tego w jakiej pozycji trzymamy nasz smartfon bądź też tablet.  Dzięki opcjom mamy wpływ na to jak wielka część ekranu będzie czuła na nasz gest. Dodatkowo kilka drobnych ustawień odnośnie działania aplikacji i to właściwie wszystko. Jest naprawdę ubogo. Jeżeli chodzi o UI, to ciężko Swapps coś zarzucić. Lista wygląda solidnie i schludnie. W ramach rozwoju aplikacji autor mógłby dodać skórki, bądź też elementy przeźroczystości. Swapps to rozwiązanie godne polecenia i przetestowania. Choć ubogie w opcje, to swoje zadanie spełnia znakomicie. Daje nam szybki dostęp do wszystkich aplikacji, w tym ulubionych, z każdej części systemu. Dodatkowo warto docenić fakt że program dostępny jest za darmo. 