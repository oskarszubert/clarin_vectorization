10.07.2013 Muszę szczerze się przyznać – o grze Limbo słyszałem kilkakrotnie, lecz nigdy nie miałem okazji rozpocząć przygody, którą przygotowali dla nas jej autorzy. Do czasu. Zaraz po premierze gry na system iOS postanowiłem sprawdzić o co gracze robili tyle szumu. Teraz już wiem.  W grze sterujemy postacią chłopca, który przemierza krainę pełną przeszkód i pułapek w poszukiwaniu siostry. Co ważne o większości pułapek dowiadujemy się „po fakcie”, co znaczy że nasza postać musi zginąć byśmy mogli dowiedzieć się o ich istnieniu. Początkowo może to odrobinę drażnić, ale im dłużej gramy tym bardziej przyzwyczajamy się do tego typu rozgrywki. Za każdym razem jesteśmy cofani w grze na tyle, byśmy mogli od razu podejść do kolejnego zadania – to spory plus.  Gra posiada elementy logiczne jak i zręcznościowe, dlatego bardzo dużą rolę odgrywa tu sterowanie. Na ten temat można wypowiedać się jedynie w skrajny sposób – momentami sterowanie staje się niewidoczne i przyjemnie możemy przeskakiwać nad przeszkodami czy rozbujać się na linie. Czasem jednak postać nie zachowuje się do końca tak, jakbyśmy tego oczekiwali, więc sporadycznie może zdarzyć się, że utkniemy na chwilę w konkretnym miejscu.  Pierwsze skrzypce odgrywa jednak w tym tytule klimat. Delikatne, lecz odpowiednio nastrajające efekty dźwiękowa najlepiej brzmią w słuchawkach, dlatego zdecydowanie rekomendowałbym przeżywanie tej przygody w ten sposób. Mroczne otoczenie, ledwo widoczne, lecz niezwykle intrygujące kreatury oraz nasz bohater, nie raz widoczny tylko dzięki białym oczom pozwalają na dosłowne wchłonięcie atmosfery panującej po drugiej stronie ekranu.  Hit z Xbox Live, PlayStation Network i Steam trafił na urządzenia mobilne i po raz kolejny podbija serca graczy. Kwota jaką autorzy życzą sobie za Limbo nie jest mała, lecz w mojej ocenie gra jest warta swojej ceny. Delikatne kontrowersje odnośnie zakończenia gry tylko powinny zachęcić Was do zainteresowania się tą grą. Naprawdę warto! 