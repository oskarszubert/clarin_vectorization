09.05.2013 Autorzy gier zręcznościowych na urządzenia mobilne mają coraz trudniejsze zadanie, jeżeli chcą zaskoczyć graczy pomysłem na rozgrywkę. Stąd też do mobilnych sklepów trafia coraz więcej zlepków różnych pomysłów i gatunków. Zrobienie z tego strawnej mieszanki nie jest wcale takie proste, na szczęście autorom Epic Battle Dude udało się tego dokonać. Idea gry jest prosta. Nasz bohater pozostaje w ciągłym biegu. Po lewej stronie ekranu umieszczono nasze bronie, czyli menu ataku, a po prawej przedmiotów i przeciwników. To my mamy wpływ na to kiedy i którzy z przedstawionych przeciwników pojawią się na planszy. Na raz prezentowane są 3 obiekty. Możemy wpuszczać je na planszę pojedynczo lub też hurtowo. Wbrew pozorom pozwala to na stworzenie ciekawych strategii. Poza przeciwnikami możemy przywołać np. miksturę leczniczą bądź też kolce, które zranią naszych przeciwników. Należy pamiętać o jednym fakcie- ciągle pozostajemy w biegu. Tak więc dobre rozplanowanie czasowe i kolejność stanowią klucz do sukcesu. Gdy już zabijemy wszystkich przeciwników i zbierzemy przedmioty przeznaczone dla danej planszy, dobiegamy do skrzyni ze skarbami i kończymy level.  Po lewej stronie mamy wspomniane menu broni. Na początku będzie to tylko miecz, z czasem dojdą kolejne bronie i możliwości ulepszeń. Każdy atak posiada blokadę czasową, którą musimy odczekać aby użyć kolejnego. Poszczególne bronie różnią się atakiem. Z czasem odblokowujemy ich coraz więcej.  Grafika jest przyjemna, humorystyczna i dobrze przygotowana. Szkoda tylko że nie dopasowano jej do wysokich rozdzielczości, przez co na Nokii Lumia 920 wygląda lekko niewyraźnie. Gra jest bardzo uboga jeżeli chodzi o różnej maści menu i ustawienia. Tak właściwie znajdziemy tam tylko podstawowe opcje: kontynuacja gry, nowa gra, poziom dźwięków. Jak na darmową produkcję dziwi brak mikropłatności, których nie udało mi się w grze odnaleźć. Gra wspiera wszystkie rozmiary kafelków. Epic Battle Dude to prosta i przyjemna gra zręcznościowa. Idealna gdy potrzebujemy jakiegoś relaksującego zajęcia na krótką chwilą, a zarazem potrafiąca przykuć uwagę na dłużej, wzbudzić potrzebę kolejnych wyzwań. Gra dostępna jest za darmo, tak więc każdy sam może przekonać się o tym czy taka rozgrywka do niego przemawia. Zachęcam do spróbowania. Epic Battle Dude jest też dostępny na Androida i iOS 