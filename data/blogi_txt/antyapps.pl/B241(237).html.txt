31.08.2012 Kolejny miesiąc za nami, tym smutniejszy, że wakacje powoli się kończą, a lato mknie ku końcowi. Mam nadzieję, że w sierpniu udało Wam się jeszcze wypocząć i spędzić wolne chwile korzystając z pięknej pogody. A ponieważ to nigdy nie sprzyja bieżącemu przeglądaniu internetu, dlatego przygotowaliśmy dla Was zestawienia najciekawszych aplikacji sierpnia dla Androida i Windows Phone. Teraz pora na iOSa.  Tunebooth Player. Co to za wakacje bez muzyki? Jeżeli nie wyobrażacie sobie pieszych wędrówek czy wygrzewania się na plaży bez muzycznych brzmień cieknących ze słuchawek, to zapewne zwracacie uwagę również na to, jakiego odtwarzacza używacie. W tym miesiącu polecam Tunebooth Player, który nie tylko wyróżnia się nietuzinkową i nieco zakręconą nawigacją, ale również niezwykle bogatym zestawem opcji i narzędzi, takich jak kolejkowanie utworów, tworzenie własnych playlist oraz zbioru ulubionych kawałków. Bardzo rozbudowany i szybki w działaniu. Bez wątpienia wart wypróbowania.  IncrediBooth. Kojarzycie budki fotograficzne? Na pewno. Dzięki nim można zrobić szybkie zdjęcia do dokumentów albo po prostu serię fotek ze znajomymi. Aplikacja ta to Wasza kieszonkowa budka fotograficzna, robiącą serię czterech zdjęć opatrzonych jednym z 4 filtrów, którymi możecie dzielić się ze znajomymi, albo jako cały pasek, albo po prostu pojedynczą fotografią. Graficznie dobrze przygotowana, ma wprawdzie nieco zagmatwaną nawigację, ale dostarcza masy rozrywki. Sprawdzone w działaniu.  One Epic Knight. Macie ochotę pobiegać? Tak myślałem. Ale za to możecie „spocić” pewnego rycerza w grze One Epic Knight. Jest to dość ciekawa produkcja, oparta na prostej koncepcji, biegniemy przed siebie i staramy się unikać przeszkód na wszelkie możliwe sposoby. A jeżeli nie da się ich uniknąć, to trzeba je rozwalić. Najlepiej tarczą lub mieczem, pochłaniając po drodze hektolitry mikstur. W tego runnera warto zagrać, zwłaszcza, że jest za darmo.  Grocery List – Marche. Ta aplikacja z kolei pozwoli Wam dokładnie zaplanować wypad na zakupy. Dopracowana graficznie z intuicyjnym interfejsem i naszpikowana różnymi funkcjami. Można ustalać kategorie produktów, ich koszt, liczbę, miarę. Aplikacja wyświetla listę w bardzo uporządkowany i ułatwiający użytkowanie sposób, śledzi również nasze wydatki oraz kategorie produktów, które kupujemy na co dzień. Raczej nie nada się do zrobienia bardzo szybkiej listy, ale jeżeli chcecie mieć zakupy pod kontrolą, to Grocery List – Marche jest dla Was.  Photo Slice. Kolejny świetny produkt od Darinsoft. Aplikacja ta ma niebagatelny, ale prosty interfejs, dobrze zaplanowane menu narzędzi i daje użytkownikowi sporo swobody. Służy przede wszystkim do tworzenia kolaży z jednego zdjęcia, pod które oferuje dużą liczbę szablonów i kreator, ale pozwala na modyfikowanie układu i dodawanie dodatkowych grafik. Łatwa i szybka w obsłudze potrafi zrobić naprawdę sporo ciekawych rzeczy.  PicShop HD – z tą aplikacją możecie zmienić Wasze zdjęcie nie do poznania. To prawdziwa narzędziownia dla tych, którzy lubią obrabiać swoje zdjęcia na urządzeniach mobilnych. Znajdziecie tutaj autofix, ustawianie jasności, natężenia kolorów, efekt plamy, punkt ogniskowy, różne opcje rozmazania, efekt rybiego oka, przycinanie, likwidację red eye i wiele innych. Oprócz tego filtry, ramki i dodatkowe opcje, jak dodawanie tekstu, RGB i tym podobne. Bardzo dobra, choć niezbyt tania aplikacja. 