27.12.2011 Warto przypomnieć historię powstania tego tytułu. Oryginał powstał wiele lat temu na Sega CD, czyli niedokochane dziecko producenta konsol, które miało wskrzesić już padające Sega Mega Drive. Nie udało się. Ale port na iOS ma jeszcze ciekawsze korzenie. Zaczęło się od fana, który niezadowolony jakością wcześniejszych Soniców prosto od Segi postanowił napisać własny SILNIK, aby przenieść wersję ostateczną i najlepszą ulubionej serii. W międzyczasie skontaktowała się z nim japońska korporacja i najwidoczniej doszli do porozumienia, bo wspaniała wersja doskonałej gry ukazała się już na App Store.  Sonic CD przypomina wszystkie poprzednie Sonici, które ukazały się w wersji dwuwymiarowej. To klasyczna platformówka, ówczesny rywal serii Mario Bros., gdzie wcielamy się w ponaddźwiękowego jeża w czerwonych trampkach. W międzyczasie Sonic stał się zresztą jedną z ikon popkultury. Platformowy schemat jest tutaj aż nadto obecny, przemy bez przerwy w prawo z oszałamiającą prędkością zbierając po drodze monety. W ramach urozmaicenia raz na kilka poziomów czeka nas walka z bossem, aczkolwiek te nie należą do specjalnie trudnych. Największa różnica pomiędzy Sonic CD a poprzednikami (poza ulepszoną muzyką i animowanymi wstawkami) jest obecność tabliczek „przeszłość” i „przyszłość”. Po wbiegnięciu w nie zmienia się wystrój planszy na bardziej prehistoryczny lub, zgadliście, nowoczesny. Sztuczka polega na tym, że przenosząc się w tył możemy wpływać na to, co dopiero się wydarzy. Rozgrywkę modyfikuje to w ten sposób, że im więcej zdziałamy w przeszłości, tym łatwiej będzie w przyszłości. Można jednak ten element całkowicie ignorować – nie ma z tym problemu. Co najważniejsze, w porównaniu do wcześniejszych gier Segi na App Store, Sonic CD działa w pięknych 60 klatkach na sekundę, nie przycina się ani na moment i jest nawet odrobinę usprawniony (dodatkowa postać). Doskonale działa także na tablecie – zajmując pełen ekran, a nie strasząc ramką. W tym drugim przypadku mocno we znaki daje się pikseloza (ząbki są naprawdę duże, nie optymalizowano w żaden sposób tego elementu), ale dla miłośnikom starej szkoły nie będzie to przeszkadzało. Kapitalnie sprawuje się też sterowanie – z lewej „krzyżak”, z prawej tylko jeden przycisk – skok. I to wystarcza do doskonałej zabawy. Sonic CD to jeden z najlepszych (jeśli nie najlepszy) przedstawiciel nurtu „przenosimy stare gry na iOS”. Jest tak samo dobry, a nawet lepszy niż oryginał nic nie tracąc z ducha lat dziewięćdziesiątych. Widać w tej wersji serce fana, który z miłością i pieczołowitością przeniósł swój ulubiony tytuł. Mocno polecam. Sonic CD można nabyć tutaj. 