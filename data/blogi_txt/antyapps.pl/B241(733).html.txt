23.10.2012 Pieniądze to rzecz ważna, zwłaszcza teraz, kiedy koszty życia rosną, gorzej z pensjami, a na świecie szaleje kryzys gospodarczy i pleni się bezrobocie. Dlatego warto kontrolować własne wydatki, choć czasami trudno jest mieć nad ich przepływem pieczę. Wprawdzie można to robić za pomocą kartki i długopisu lub Excela, ale osobiście uważam, że nic tak nie skutkuje, jak dobra aplikacja na smartfonie, gdyż momentalnie możemy zapisać nasze wydatki i ciągle mieć je pod kontrolą. Aplikacji do zarządzania pieniędzmi jest całkiem sporo, dzisiaj chciałbym Wam przedstawić jedną z nich, w której spodobał mi się szczególnie interfejs i sposób dzielenia pieniędzy. Jest nią CoinKeeper. Po uruchomieniu CoinKeepera dostajemy niezwykle prostą i intuicyjną nawigację jak również świetnie przygotowany graficznie interfejs. Wbrew pozorom ma to znaczenie – im łatwiej jest zapisać wydatki w konkretnych kategoriach, tym lepiej można je kontrolować. Widok naszego ekranu podzielony jest na 4 poziome karty oraz dolną belkę. Pierwsza karta to nasze źródła dochodu, tutaj określamy, skąd pochodzą, ile wynoszą, nadajemy im również (ta procedura występuje we wszystkich kartach) ikonkę dla łatwiejszej identyfikacji. Następna karta to miejsca, w których trzymamy pieniądze, a więc, jeżeli mamy więcej niż jedno konto, to możemy je tu wypisać i określić, jakie kwoty na nich się znajdują. Możemy też stworzyć wartość dla ilości pieniędzy, które mamy przy sobie – w gotówce. Trzecia karta to oczywiście wydatki. Tutaj generujemy ich kategorie i co najważniejsze – ich budżety. Jeżeli chcemy wydawać do 700 złotych miesięcznie na jedzenie, to oznaczamy tą wartość, dzięki czemu możemy kontrolować, czy czasem nie kupujemy więcej, niż sobie zaplanowaliśmy. Oczywiście takich kategorii możemy stworzyć wiele. Dodatkowo możemy tworzyć subkategorie, dodawać notatki etc. Ostatnia karta, to nasze cele, czyli na co chcemy oszczędzić pieniądze.  Najciekawszy w tej aplikacji jest mechanizm zapisywania kosztów. Możemy to zrobić tradycyjnie, ale twórcy CoinKeeper proponują coś innego. Otóż każda ikonka przy danym wpisie w danej karcie jest ruchoma. Możemy więc na przykład przesunąć ikonkę „konto” na daną kategorię wydatków, wtedy pokaże nam się kalkulator, za pomocą którego wpisujemy kwotę, a na samej ikonie kategorii zaznacza się, ile pieniędzy już wydaliśmy z określonego budżetu. Bardzo pomysłowe. Na dolnej belce znajdziemy pasek z naszym stanem konta, określoną zbiorczo granicą planowanych w danym miesiącu wydatków oraz liczbą wydanych już pieniędzy. Oprócz tego możemy wejść w statystyki, gdzie widzimy, na co wydaliśmy do tej pory pieniądze, oraz ustawienia. Tutaj możemy skonfigurować podstawowe funkcje, jak waluta, hasło dostępu, ale również synchronizację z chmurą. Do tego oczywiście potrzebujemy założyć konto. Niestety, na razie nie ma jeszcze serwisu webowego, który wspierałby tę aplikację. CoinKeeper to naprawdę dobrze pomyślana aplikacja do zarządzania wydatkami, z prostą nawigacją i ładną oraz płynnie działającą grafiką. Oczywiście, nie jest to aplikacja, dzięki której da się zarządzać skomplikowanymi budżetami, tworzyć rozbudowane drzewa wydatków i tym podobne, ale do codziennego śledzenia przepływu pieniędzy na naszych kontach nadaje się całkiem dobrze. Normalnie aplikacja kosztuje prawie 5 euro, ale jest na nią promocją i można dostać ją za darmo, więc warto wypróbować. Aplikacja dostępna jest również na Androida.  Ocena: 5 