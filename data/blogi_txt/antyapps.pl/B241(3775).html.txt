14.12.2012 Dawno na łamach AntyApps nie było żadnych gier a’la Bejeweled, w których musimy przestawiać klocki, usiłując ułożyć minimum 3 identyczne kolory w jednym rzędzie. Ale jako że gry z tego gatunku nigdy nie opuszczają mojego tabletu ani smartfona i niewątpliwie są jednym z najciekawszych  odłamów wśród łamigłówek, stan taki nie mógł trwać za długo. Dziś słodkie przygody gniecionych cukierków — Candy Crush Saga. Tym razem jednak dostajemy coś więcej niż tylko przesuwanie kryształków z nadzieją na zdobycie jak największej liczby punktów. Jasne, to główna część zabawy, ale w każdej z przygotowanych plansz przygotowano dla nas zadania do wykonania. Podczas słodkiej drogi przyjdzie nam dobrnąć do narzuconego pułapu punktowego w określonej odgórnie ilości ruchów, pozbyć się z planszy uwięzionych łakoci, a także podjąć zabaw na czas. Zbijając więcej niż trzy cukierki na raz tworzymy klocki specjalne, które w połączeniu ze sobą potrafią zaserwować prawdziwą rozróbę. Aby nieco ułatwić zabawę twórcy dorzucili nam kilka boosterów, które wprowadzają sporo zamieszania na polu, ale na szczęście nie ma ich za wielu i nie są dostępne masowo — odkrywamy je wraz z postępem. Kolejnym elementem który wyróżnia Candy Crush Sagę na tle innych gier są zróżnicowanego kształtu pola — w każdej planszy czeka na nas niespodzianka, bo te najczęściej są niestandardowe. Poza tym znalazło się tam jeszcze miejsce dla różnego typu przeszkód, które skutecznie potrafią zepsuć nam humor… Mimo takiego zróżnicowania, autorzy darowali sobie jakąkolwiek fabułę. Cóż, nie oszukujmy się, ta najczęściej niewiele ma wspólnego z epickimi opowieściami na miarę Walking Dead, więc może to i lepiej? Zamiast tego możemy połączyć Candy Crush Sagę z naszym facebookowym kontem i w ten sposób synchronizować wyniki oraz podglądać osiągnięcia znajomych w serwisie. Na pochwałę zasługuje także oprawa — słodka, jak na łakocie przystało, ale nie przesłodzona. Soczyste kolory, estetyczne plansze i cukierki, ale nie oznacza to że wszystko pokryte jest toną różowego lukru. Candy Crush Saga to kolejna z produkcji którym udało się mnie bardzo pozytywnie zaskoczyć. Rozbudowana (ponad 100 wyzwań), wciągająca i naprawdę wymagająca produkcja dostępna jest na smartfony i tablety zupełnie za darmo — do tego niezmącona wszechobecnymi mikropłatnościami, które są największą bolączką wielu dopracowanych gier na urządzenia mobilne. Grę można pobrać w Google Play oraz AppStorze. 