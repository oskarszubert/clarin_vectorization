06.06.2012 Chyba nie ma takiej osoby, która nie pamiętałaby sławnego, a właściwie kultowego już teleturnieju „Milionerzy”, prawda? Program prowadzony przez Huberta Urbańskiego, który wprost mistrzowsko podnosił napięcie uczestników, publiczności i widzów. Gier na jego podstawie powstało wiele, a dziś zaprezentuję jedną z nich – nazywa się Milioner.  Czy jest tutaj ktoś, komu muszę tłumaczyć jak gra się w Milionerach? Dobrze, więc to działa tak – zaczynamy z zerowym stanem konta, trzema kołami ratunkowymi (pół na pół, pytanie do publiczności i telefon do przyjaciela) i z piętnastoma pytaniami do miliona. Odpowiadając zbliżamy się do upragnionej kwoty zdobywając po kolei pomniejsze. Pytania mają zróżnicowaną, ale losową trudność, więc pytanie o czerwonego malucha i jego kolor może równie dobrze pojawić się jako pierwsze, jak i ostatnie.  Gra Milioner dostępna jest w Google Play za darmo i dla osób szukających rozrywki nada się świetnie. Oczywiście – są pytania, które są banalnie proste, a są też takie, przy których będziemy zmuszeni do użycia jednego z trzech kół ratunkowych. Cóż mi więcej pozostaje, jak nie życzyć wam szczęścia na waszej drodze do miliona? 