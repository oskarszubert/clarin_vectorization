11.06.2012 Aplikacje tylko VoIP to koszmar wszystkich operatorów, który już wkrótce może się ziścić. Wraz z rozwojem technologii, rosnącą popularnością smartfonów oraz dostępnością mobilnego Internetu na rynku pojawiają się aplikacje, które mogą zastąpić rozmowy głosowe oraz SMSy. Już wkrótce operatorzy będą musieli przemodelować swoje pomysły na zarabianie. Jedną z przyczyn tego może być aplikacja, którą chcę Wam dzisiaj przedstawić. Vippie to komunikator typu VoIP, który dostępny jest zarówno na iOSa jak i Androida. Za jego pomocą można prowadzić rozmowy głosowe, wysyłać SMSy, prowadzić rozmowy wideo, a nawet konferencje, przesyłać różnego typu pliki, dostawać pocztę głosową. Oczywiście wszystko za pomocą Internetu. Z poziomu tej aplikacji można również normalnie dzwonić. Nawigację w Vippie całkiem nieźle rozwiązano. Przede wszystkim nie ma potrzeby żadnej rejestracji, naszym ID jest nasz numer telefonu. Vippie oczywiście korzysta z naszej książki adresowej, ale również ten element przygotowano nienajgorzej, gdyż można wybrać zakładkę, w której są tylko znajomi posiadający aplikację. Po wybraniu danej osoby mamy dwie opcje: darmową i płatną. Darmowa oczywiście wykorzystuje Internet. Możemy wysłać smsa, zadzwonić lub włączyć wideo rozmowę. Od razu widzimy czy dana osoba jest dostępna, jeżeli nie, to prędzej czy później dostanie naszą wiadomość. Możemy, jeżeli jesteśmy niecierpliwi, od razu zadzwonić w sposób „tradycyjny”.  Co więcej? Menu jest tak przygotowane, abyśmy mieli pod ręką najważniejsze funkcje, a więc klawiaturę do wpisywania numeru, książkę adresową, ostatnie połączenia (również te niezrealizowane), a także wiadomości. Możemy również spersonalizować nasze konto, jeżeli chcemy. Aplikację testowałem na iOSie dzwoniąc na Androida ( i w drugą stronę). Jeżeli chodzi o wersję na iPhone’a to nie odnotowałem żadnych większych problemów, wszystko działało jak należy, płynnie i bez spowolnień. Z Androidem było nieco gorzej. Nie wiem czy to wina aplikacji czy akurat wersji Androida (2.3), ale aplikacja nie do końca działała stabilnie, szczególnie podczas wideorozmowy. Ale były to jednostkowe sytuacje. Co do jeszcze samej aplikacji, to osobiście sam design tejże średnio mi przypadł do gustu, niemniej jednak najważniejsze jest jej działanie, prawda? Średnio spodobało mi się również ustawienie opcji płatnej tuż pod darmową, kilka razy złapałem się na tym, że zamiast dzwonić przez internet robiłem to normalnie. Vippie to dobry produkt. Wyróżnia się wielofunkcyjnością, działaniem oraz, co istotne, tym, że jest darmowy. Nie wiem czy nadszedł już czas dla tego typu aplikacji, ale bez wątpienia będą one stawać się coraz popularniejsze, a Vippie ma szansę być wśród tych cieszących się największym wzięciem. Warto wypróbować! Ocena: 5 