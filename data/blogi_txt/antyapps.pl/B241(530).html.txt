17.10.2011 O wykorzystaniu nowoczesnych urządzeń w szkołach mówi się już od dawna. Mówiono o tym, by laptopy trafiły do polskich podstawówek, w planach była również digitalizacja gimnazjów. Na świecie również zradza się dyskusja na temat zmian oświaty, której skostniała struktura nie jest dopasowana do dzisiejszych czasów. Urządzenia mobilne już teraz dają takie możliwości, że z powodzeniem służą uczniom jako suplement standardowych metod edukacyjnych. Do grona odbiorców nowej technologii mogą jednak zaliczyć się również nauczyciele – z pomocą aplikacji Bord mamy możliwość zmiany tabletu w cyfrową szkolną tablicę. Nie tylko na Zachodzie, ale również i w Polsce podejmowana jest dyskusja związana z wdrożeniem nowych technologii do szkół. Nauczanie przy pomocy komputerów czy tabletów może przynieść spory sukces, jednak do wszystkiego trzeba podejść z głową. Jedną z aplikacji, która moim zdaniem mogłaby trafić do szkolnych klas jest właśnie Bord. Twórcy potraktowali tę aplikację prawdopodobnie jako gadżet, jednak ja dostrzegam w niej potencjał. Bord pozwala nam rysować po wirtualnej tablicy za pomocą sześciu różnych kolorów kredy o trzech grubościach. Mamy również możliwość ustawienia koloru tablicy, a dostępne warianty to zielony i czarny. Do dyspozycji oddana zostaje nam również gąbka, pozwalająca dokonywać korekty rysunku. Największy podziw budzi u mnie realistyczność aplikacji. Po ścieraniu tablicy gąbką, zostają na niej delikatne ślady. Sama kreda również sprawia wrażenie prawdziwej z tym wyjątkiem, że nie brudzimy sobie palców :) W jaki sposób wykorzystać Bord na lekcjach? Wystarczy, że tablet zostanie podpięty pod większy ekran lub projektor. Nauczyciel będzie miał również możliwość na efektywniejsze zarządzanie czasem na lekcji, wszak aplikacja umożliwia zapisywanie narysowanych obrazków. Jednak to nie o wyświetlanie plików PNG mi chodzi, a wykorzystanie wewnętrznej funkcji Borda, która w każdym pliku projektu zapisuje kolejne ruchy kredą po tablicy, a następnie daje możliwość ich odtworzenia. Nauczyciel mógłby zawczasu przygotować sobie wszystkie rysunki czy notatki i następnie odtwarzać je tak, jakby rysował je w czasie rzeczywistym. Dla mnie rewelacyjna wizja! 