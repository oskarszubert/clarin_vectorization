01.03.2013 Mogłoby się wydawać, że konwertery jednostek to grupa aplikacji, w której wiele nowego wymyślić nie sposób. Zarówno w AppStore, jak i Google Play znaleźć możemy niezliczoną ilość programów należących do tej kategorii, jednak dostrzeżenie wyraźnych różnic między nimi nie jest prostym zadaniem. Wszystkie są do siebie podobne – tak wizualnie, jak i funkcjonalnie. Z tego schematu wyłamuje się Amount, konwerter minimalistyczny w pełnym znaczeniu tego słowa. Do Amount idealnie pasują trzy określenia: piękny, prosty, praktyczny. Aplikacja zachwyca od pierwszego momentu i pozostawia nas w tym stanie przez cały czas użytkowania. Program oparty został na niezwykle przejrzystym i minimalistycznym interfejsie umożliwiającym błyskawiczne przeliczanie potrzebnych jednostek. Konwerter umożliwia szybkie i intuicyjne przełączanie się pomiędzy wybranymi grupami jednostek – wystarczy jedno pacnięcie w odpowiednie miejsce na ekranie, a wszystkie potrzebne przeliczenia dokonywane są automatycznie. Nawigacja po Amount odbywa się za pomocą wygodnych gestów, tak lubianych przez użytkowników urządzeń mobilnych wyposażonych w ekran dotykowy.  Lista zawartych w aplikacji jednostek została podzielona na 14 kategorii. Znajdziemy wśród nich m.in. powierzchnię, waluty, energię, długość, moc, ciśnienie, prędkość, temperaturę, czas, objętość, masę kilka innych. Pod każdą z kategorii mieści się spora grupa jednostek pomiędzy którymi możemy dokonywać przeliczeń. Amount wygląda przepięknie. Aplikacja utrzymana jest w kolorystyce biało-szaro-czarnej i takie zestawianie barw pasuje do niej wyśmienicie. Na mój gust program spokojnie mógłby być fabrycznie dołączany do systemu iOS, gdyż bezbłędnie wpisuje się w jego filozofię. Na koniec pozostawiłem najlepszą wiadomość – z okazji trwającej właśnie promocji Amount możecie nabyć w AppStore za darmo. Normalna cena programu wynosi 0,89 euro. 