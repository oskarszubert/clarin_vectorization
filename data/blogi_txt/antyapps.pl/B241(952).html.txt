02.11.2011 Uwielbiam te gry, które zachwycają pomimo swoich prostych, niekiedy wręcz banalnych założeń. Pomysł na Deflecticon jest właśnie taki – jednak ktoś musiał na niego wpaść i wdrożyć go w życie. Wyszło to świetnie. Ten tytuł to jeden z moich ulubionych na Androida. Jak w to się gra? Deflecticon to swego rodzaju trójwymiarowy pong. Mówiłem, że pomysł jest banalny. Jednak jego wykonanie, czyli osadzenie gry w klimacie futurystycznym z rewelacyjną oprawą dźwiękową sprawia, że nie można przestać tą grą się zachwycać. Przy tym tytule mamy do wyboru dwa tryby gry. Zdecydowanie bardziej podoba mi się tryb Push. Polega on na tym, że przebijamy się na następne levele. Pierwsze uderzenie w klocka planszy sztucznej inteligencji powoduje jego zbicie, następne – przejście na następny level, w którym rozgrywka jest znacznie szybsza i trudniejsza.  Czy warto? W Android Markecie znajduje się wersja darmowa gry, która w rzeczywistości jest wersją demo. Zachęcam do pobrania i przetestowania, bo choć moim zdaniem zdecydowanie warto wydać te 4 złote na pełną wersję, być może znajdą się osoby wymiękające z powodu bólu opuszków palców już podczas grania w demo :) Zdecydowanie – szczypanie opuszków daje o sobie znać po pewnym czasie, gdy nieustannie suniemy palcem po ekranie. Warto także w tym momencie wspomnieć, że twórcy cały czas rozwijają ten tytuł. W obecnej chwili trwają pracę nad trybem multiplayer, a w przyszłości ma pojawić się edycja pod ekrany wysokiej rozdzielczości, choć grając na tablecie niespecjalnie narzekałem na wygląd gry. 