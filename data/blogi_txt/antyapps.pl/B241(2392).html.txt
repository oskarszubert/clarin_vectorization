04.04.2012 Wczoraj rekordy popularności w Google Play bił Instagram. Zdążył doczekać się nawet już pierwszej aktualizacji. Wbrew temu, co dużo osób myśli, nie jest to edytor zdjęć. Jest to serwis społecznościowy do dzielenia się zdjęciami z funkcją dopieszczania fotek przed publikacją. Niesamowicie przyjazny w obsłudze, wręcz zachęca swoim designem do zamieszczania kolejnych zdjęć. Instagram to przede wszystkim społeczność miłośników dobrych zdjęć. Natychmiast znaleźli się malkonenci, którzy zaczęli wymieniać przykłady aplikacji o funkcjonalności Instagrama. Owszem, sporo jest programów, które nakładają filtry, dodają ramki, pozwalają publikować fotki w sieci. Na łamach Antyappsa sam przetestowałem już kilka. Instagram to jednak nie funkcja dopieszczania zdjęć, a serwis społecznościowy i to w społeczności tkwi siła. Ogromną zaletą programu jest naprawdę przyjemny design oraz przejrzysty i intuicyjny interfejs. Każdą zakładkę aplikacji symbolizuje odpowiednia ikonka, zdjęcia innych użytkowników możemy dodawać do ulubionych poprzed podwójne dotknięcie, a klawisz do fotografowania tudzież wrzucenia zdjęcia z galerii znajduje się pośrodku dolnego paska menu. W Instagrama wbudowany został skromny, ale w pełni wystarczający pakiet filtrów graficznych, możliwość zmiany jasności, funkcja dodawania ramki i obrócenia zdjęcia. Minimalizm pełną gębą. I dobrze, bo tego oczekuje się od aplikacji mobilnych. Program jest dostępny do pobrania za darmo. Zachęcam do wypróbowania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 