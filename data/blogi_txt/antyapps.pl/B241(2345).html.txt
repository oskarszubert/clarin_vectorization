15.01.2014 Kopalnia soli Wieliczka to wdzięczny temat. Agencja GoldenSubmarine już jedną aplikację z tym miejscem w roli głównej ma na swoim koncie. Teraz debiutuje druga, zatytułowana w sposób nieco bardziej „globalny”. Miners’ Route to produkcja pozwalająca nam wcielić się w górnika, sprawdzić w kopalni i dowiedzieć czegoś nowego. Czy warto znów wrócić do wirtualnej Wieliczki? O ile testowana wcześniej na łamach AntyApps aplikacja Wieliczka mine oferowała przygody w kopalni z perspektywy zwykłego turysty, to opisywana dziś Miners’ Route, jak sama nazwa wskazuje, jest odzwierciedleniem tego, co czeka pod ziemią górników. Oba programy mają nawet bardzo zbliżone loga, a w wersji przeglądarkowej są dostępne na jednej stronie jako dwie alternatywne trasy wirtualnego zwiedzania.  Miners’ Route wykorzystuje rozszerzony model zabawy, w ramach którego po zeskanowaniu kodu QR na stronie www możemy grać przy użyciu smartfona/tabletu oraz komputera. To ciekawe rozwiązanie, które może zapewnić wiele frajdy, o ile uda się nam w miarę dobrze przyzwyczaić do sterowania. Szkoda tylko, że w aplikacji nie znajdziemy żadnych informacji na temat kodu QR, który mamy zeskanować. Gracz, który pierwszy raz uruchomi aplikację na pewno poczuję się lekko zdezorientowany. Sam szukałem rozwiązania przez dłuższą chwilę.  Sama gra jest tak naprawdę zbiorem mini wyzwań, w których będziemy wykonywali różne, typowe dla górników zajęcia. Na pierwszy ogień przyjdzie nam zmierzyć poziom metanu. Potem czeka nas jeszcze kilka innych ciekawostek, jak zabezpieczanie tunelu przed zalaniem, kierowanie wagonika czy sprawdzenie się w ładunkach wybuchowych. Wszystkie te minigry przeplatane są ekranami z dużą liczbą informacji na temat poruszanych zagadnień. Miners’ Route ma zdecydowanie wiele walorów edukacyjnych, co zresztą było już widoczne w poprzedniej produkcji tego studia.  Grę utrzymano w podobnej stylistyce co poprzedniczkę. Prezentuje się ona naprawdę ładnie i kusi wzrok dopracowanymi elementami. Momentami niektóre przyciski wydają się nieco zbyt małe (np. na ekranie ustawień), ale okazuje się, że ich wciśnięcie nie sprawia większych problemów. Dużym atutem jest niesamowity klimat tej produkcji. Towarzyszące nam przez całą zabawę dźwięki i animacje wspaniale odzwierciedlają realia pracy pod ziemią, a także szalenie wciągają.  Miners’ Roue to kolejna ciekawa aplikacja promująca nasze dobro narodowe. Kopalnia soli w Wieliczce zasłynęła już w Google Maps, a teraz z impetem zdobywa popularność na Androidzie. Sam produkt nie jest idealny i przydałoby się mu trochę szlifów. Niemniej trzeba przyznać, że twórcy trzymają wysoki poziom, co się im chwali. 