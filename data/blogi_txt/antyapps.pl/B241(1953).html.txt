10.07.2013 Nareszcie nawiązaliśmy kontakt z obcą cywilizacją. Ku zaskoczeniu wielu okazało się, że powszechne wyobrażenie kosmity jako “małego zielonego ludzika” daleko odbiega od rzeczywistości. W momencie pierwszego kontaktu przekonaliśmy się, że nasi kosmiczni sąsiedzi to różnokształtne stwory, które łączy jedna wspólna cecha: kostium klauna. Co gorsza, równie szybko okazało się, że czerwono-nosi cyrkowcy bynajmniej nie mają przyjaznych zamiarów. W oczekiwaniu na zbliżającą się wielkimi krokami premierę drugiej części mojej ulubionej gry z gatunku tower-defence – Plants vs Zombies, postanowiłem zrobić sobie kilkumiesięczny odwyk od tego typu rozrywki. Niestety, premiera kultowych “Zombiaków” została przesunięta, a ja nie zamierzam przedłużać w nieskończoność mojej abstynencji od ulubionej formy mobilnej rozrywki. Wybrańcem okazała się dostępna w promocji produkcja o wiele mówiącym tytule: Kill the Clowns.  Pierwszy akapit wprowadził Was w historię przedstawioną w Zabij Klowna, nie wyjaśnił jednak powodu agresywnego nastawienia kosmicznych najeźdźców. A ten, sam w sobie, jest dosyć ciekawy. Okazuje się bowiem, że ślina ludzkich niemowląt posiada smak i konsystencję, które czynią ją idealną do produkcji kosmicznego przysmaku przybyszów, którym są jedyne w swoim rodzaju cukierki. Obcy zamierzają więc porwać jak najwięcej dzieciaków, by zaprzęgnąć je do masowej produkcji swojego przysmaku. W obronie Ziemi stajesz Ty, drogi graczu, a pomagać Ci będą cyrkowi pracownicy.  Rozgrywka w Kill the Clowns nie odbiega od standardów, do jakich przyzwyczaili nas najlepsi reprezentanci gatunku. Napór hord kosmicznych klaunów odpierać będziemy stawiając w specjalnie ku temu oznaczonych miejscach “wieżyczki obronne”. Funkcję wieżyczek pełnią w tym przypadku wspomniani wcześniej pracownicy cyrku, ale tak naprawdę, oprócz aspektów wizualnych nie ma pomiędzy nimi żadnej różnicy. Każdy obrońca, jak i każdy najeźdźca charakteryzuje się konkretnymi parametrami ofensywnymi i defensywnymi, które to wygodnie możemy podejrzeć w starannie przygotowanym bestiariuszu.  Jak każdy facet, jestem wzrokowcem i nie zamierzam ukrywać, że Kill the Clowns skusiło mnie swoim wyglądem. Oprawa gry utrzymana w została w ciekawym, charakterystycznym klimacie, który może przypaść do gustu. Nie znajdziemy tutaj efektownych animacji czy zaawansowanej grafiki 3D – wręcz przeciwnie. Twórcy postawili na czytelne, komiksowe 2D i wydaje mi się, że podjęli dobrą decyzję. Wrażenia wizualne podczas rozgrywki są przyjemne, a aplikacja działa bardzo płynnie nawet na starszych urządzeniach. Kill the Clowns to solidne tower defence. Standardowa rozgrywka została w tym przypadku przykryta całkiem fajną historią i przyozdobiona niezgorszą oprawą. Lekki niedosyt pozostawia fakt, że zanim zabawa rozkręci się na dobre, gra się kończy – całość to jedynie 36 krótkich poziomów. W efekcie tego do mocnej czwórki dopisujemy mały minus i otrzymujemy solidną ocenę końcową:) 