23.07.2013 Ekosystem usług firmy Microsoft to jeden z najbardziej rozbudowanych ekosystemów produktów w branży. Nic dziwnego więc, że „mikromiękcy” muszą przygotowywać swoje programy nie tylko na własne platformy, lecz także na rozwiązania konkurencji. Outlook dla Androida jest już obecny od jakiegoś czasu, zaś dla systemu iOS pojawił się całkiem niedawno. Wielka szkoda jednak, że nie dla wszystkich użytkowników.  Już na początku ostudzę więc emocje większości z Was – Outlooka dla iPhone’a i iPada wspiera jedynie konta z wykupioną subskrybcją Office 365 dla firm, więc nawet jako użytkownik który kilkanaście dni temu nabył ten pakiet dla studentów, muszę obejść się smakiem. Przyjrzyjmy się jednak mimo to, co aplikacja ma do zaoferowania, gdyż być może w niedalekiej przyszłości dane nam będzie z niej korzystać.  W oczy od razu rzuci nam się zgodny z pozostałymi produktami Microsoftu interfejs. Firma z Redmond nie bierze pod uwagę tego, na jakiej platformie udostępniona będzie ich aplikacja, najważniejsze jest by nie odstawała ona od tego, jak produkt wygląda w oknie przeglądarki czy na platformach Microsoftu. Dlatego w Outlooku dla iOS do czynienia mamy z płaskim i kanciastym wyglądem elementów interfejsu, takich jak na przykład przyciski. Wspierane jest oczywiście zarządzanie wiadomościami, przeszukiwanie skrzynki i przeglądanie kalendarza. Aplikacja powstała z myślą o zastosowaniu korporacyjnym dlatego dostępna jest opcja zdalnego wymazania oraz ustawienia kodu PIN zabezpieczającego dostęp do aplikacji. Aplikacja kompatybilna jest z iPhone’ami 4S i 5 oraz iPadem 2 i nowszymi. iPhone: iPad:   Grafika tytułowa: iMore. 