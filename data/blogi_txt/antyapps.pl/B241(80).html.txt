27.06.2013 Gry studia AE Mobile kilkukrotnie gościły na łamach antyapps. Pomysł na kopiowanie wszystkich najpopularniejszych gatunków i wydawanie ich za darmo okazał się strzałem w dziesiątkę. Tym bardziej, że na Windows Phone bardzo często dało się odczuć braki w wielu growych kategoriach. Teraz AE Mobile wzięło się za tworzenie kontynuacji jednego ze swoich hitów – AE 3D Moto. Część pierwsza na chwilę obecną ma blisko 1000 ocen w rodzimym sklepie, a ich średnia to 4,5/5. AE Mobile wie jak trafić w gusta mobilnych graczy. Prosty model rozgrywki, proste zasady, nieduże wymagania. Niestety tej prostoty zaczyna brakować w przypadku części drugiej. Jej główne motto wydaje się brzmieć: więcej, więcej, więcej + mikropłatność. Otrzymujemy więcej motorów, plansze są bardziej rozbudowane, a po ulicach rozsiano monety i inne znajdźki wpływające na rozgrywkę.  Dodatkowo nasze maszyny możemy ulepszać i rozwijać, ale też i zniszczyć. Wszystko dzięki wprowadzeniu waluty. Zbieramy ją podczas jazdy bądź też korzystając z mikropłatości. Dzieli się ona na dwa rodzaje, złote monety oraz diamenty. O ile te pierwsze zdobywamy podczas zabawy o tyle nie znalazłem jeszcze sposobu na diamenty innego niż ich zakup. Nie jest to mikropłątność nachalna w samej rozgrywce, pełno jej jednak w samym interfejsie. Autorzy postarali się także o bardziej rozbudowaną i bogatszą w elementy grafikę. Niestety w ostatecznym rozrachunku wydaje mi się brzydsza i bardziej chaotyczna od tej z części pierwszej. Modele samochodów, tekstury trasy i obiektów na niej, nasz główny motor to wszystko razi brakiem detali. Odbiór psuje też reklama u dołu ekranu obecna także podczas rozgrywki. Jestem pewien że gra okaże się hitem, a popularnością zapewne przebije część pierwszą. Osobiście jednak zawiodłem się na niej. Nie mam autorom za złe, że postanowili rozbudować swój tytuł a przy okazji trochę na tym zarobić. Jednak samo wykonanie jest tak niechlujne i niespójne, że mnie osobiście zniechęca do zabawy. Wolę część pierwszą o oczekiwaniu na kolejne klony i kontynuacje od AE Mobile. 