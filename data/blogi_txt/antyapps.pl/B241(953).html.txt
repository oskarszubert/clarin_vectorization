16.09.2013 W tym roku mija 50 lat od kiedy wynaleziono kasetę magnetofonową. Dziś większość czytelników AntyApps zapewne nawet nie ma w domu sprzętu, który byłby w stanie je obsłużyć. Wyparte przez płyty, a obecnie formaty cyfrowe stały się reliktem dawnych czasów. Jeżeli wciąż jednak patrzysz na nie z sentymentem, sprawdź aplikację DeliTape. DeliTape to prosty odtwarzacz muzyczny opart o wygląd kasety magnetofonowej. Zaraz po starcie aplikacji przywita nas losowy wybrana piosenka z naszej kolekcji. Ujrzymy znajomą animację obracających się szpul, a z głośników popłynie muzyka. Wygląda to bardzo klimatycznie. Na kasecie umieszczono dane o albumie, wykonawcy oraz utworze, oczywiście są one rozmieszczone w zależności od nalepki jaką wybierzemy. Jest ich 9, każda imituje wzór kasety innej firmy.  Ciekawie rozwiązano sprawę interfejsu. Część podstawowych funkcji przypisano kasetowej skórce. Dotykając lewej strony cofamy o jedną piosenkę, prawej przeskakujemy do kolejnej, uderzając w środek zatrzymujemy muzykę. Warto zwrócić uwagę na jeszcze jeden detal. Wraz ze zmianą utworów, zmienia się też ilość taśmy po lewej bądź po prawej stronie. Mały detal, a cieszy. Nie zabrakło także bardziej standardowego menu, ukrytego u dołu ekranu. Poza wspomnianymi już funkcjami przechodzenia pomiędzy piosenkami oraz opcją play/pauza znajdziemy tam przycisk do opcji społecznościowych (dzielenie się słuchaną piosenką poprzez serwisy bądź też mail), możliwość zmiany skórek kaset i bardziej tradycyjne menu z którego wybieramy jakich albumów chcemy słuchać. Niestety zabrakło opcji powtarzania piosenek jak i losowego odtwarzania.  Od strony interfejsu główny zarzut mam do kafelka aplikacji. Brakuje mu największego rozmiaru, w który idealnie wpisywałby się kształt kasety. Cała reszta działa poprawnie i stabilnie. Owszem, skórek mogłoby być więcej, tak jak i detali imitujących kasetę (dźwięk przewijania przy zmianie piosenki?), ale i bez tego całość wygląda bardzo dobrze. DeliTape to ciekawostka, za to bardzo dobrze wykonana. Choć dalej zostaję przy Xbox Muzka, to przez ostatnie dni właśnie DeliTape towarzyszył mi jako główny odtwarzacz muzyki. Warto go pobrać zwłaszcza teraz, gdy jest dostępny w promocji za darmo. Kilka chwil wspomnień gwarantowane. :) Z tej sentymentalnej podróży mogą skorzystać posiadacze Windows Phone 7 jak i 8. 