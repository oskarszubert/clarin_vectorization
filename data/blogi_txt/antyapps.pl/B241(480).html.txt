13.02.2014 Kojarzycie proste, kolorowe komiksy, które jakiś czas temu zalały nasze facebookowe konta? Zawdzięczamy je aplikacji Bitstrips, która pozwala tworzyć zabawne obrazki, wraz z opisami, których głównymi bohaterami jesteśmy my i nasi znajomi. Patrząc na ilość udostępnień najdziwniejszych komiksowych kompozycji, muszę przyznać, że twórcy apki odnieśli spektakularny sukces. Jeśli do tej pory nie natknęliście się jeszcze na Bitstrips, czym prędzej pora to zmienić. Tekst dotyczący Bitstrips planowałem już dawno, jednak dopiero teraz mam dostęp do urządzenia z Androidem, na którym apka działa poprawnie. Kiedy zajrzałem do komentarzy na Google Play, okazało się, że nie byłem jedynym, który miał problem z odpaleniem aplikacji na starszych urządzeniach. W końcu udało się na Samsungu Galaxy S III z Androidem w wersji 4.1.2. Tu faktycznie apka sprawuje się bardzo dobrze. Podczas testów ani razu nie udało jej się zawiesić, jak również nie towarzyszyły jej żadne błędy, o których czytałem we wcześniej wspomnianych komentarzach.  Niestety korzystanie z aplikacji bez połączenia konta z Facebookiem, nie jest możliwe. Na ekranie pojawia sie jednak komunikat, że twórcy pracują nad takim rozwiązaniem i ma ono być dostępne całkiem niedługo. Po uruchomieniu apki najlepiej będzie zacząć od stworzenia własnego avatara, który de facto będzie głównym bohaterem naszych komiksów. Oglądając obrazki znajomych dziwiłem się zdumiewającemu podobieństwu do osób uwiecznionych na ilustracjach. Możliwości kreacji naszych bohaterów są jednak faktycznie bardzo duże i spędzenie dłuższej chwili nad generatorem pozwala osiągnąć zadowalające efekty. Modyfikować możemy praktycznie wszystko, zaczynając od naszej tuszy i rysów twarzy na ubiorze i fryzurach kończąc. Oczywiście dochodzi tu również aspekt „psychologiczny”. Kiedy dana osoba oznaczona jest na obrazku podświadomie na pewno chcemy ją tam zobaczyć.  To, że możliwości kreacji najróżniejszych scen są ogromne, mogłem zobaczyć już wcześniej, przeglądając „dzieła” moich znajomych, które co jakiś czas pojawiają się na ich facebookowych tablicach. Jeśli mamy pomysł na obrazkową wiadomość, po prostu wpisujemy określone hasło i wybieramy z pośród scen związanych z wpisaną frazą. Przyznaję, że niektóre opisy, w połączeniu z absurdalnymi sytuacjami na obrazkach naprawdę potrafią wywołać szeroki uśmiech. Komiksy możemy tworzyć tylko z naszym bohaterem, lub umieścić na nich innych, którzy również posiadają konto w serwisie Bitstrips. Jeśli nasi znajomi z Facebooka nie korzystają z apki, możemy samodzielnie stworzyć ich avatar. Bitstrips to społecznościowy strzał w dziesiątkę. Nieskomplikowane komiksy, zabawne opisy i absurdalne sytuacje uwiecznione na obrazkach dostarczają naprawdę sporo zabawy. Przyznaję, że do apki podchodziłem dość sceptycznie, ale po jej zainstalowaniu, wiem już, że nie raz zdarzy mi się udostępnić okolicznościowy obrazek, uwzględniający mnie i moich facebookowych znajomych. Apka dostępna jest na urządzenia z systemem Android oraz iOS. Użytkownicy Windowsa mogą na razie cieszyć się jedynie nieoficjalnymi programami powiązanymi z Bitstrips. 