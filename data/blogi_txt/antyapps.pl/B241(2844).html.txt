03.07.2012 Ostatnimi czasy umieszczam na AntyApps sporo aplikacji, które z powodzeniem mogą wykorzystywać „informatycy” – czyli wszyscy ci, którzy w jakiś sposób zajmują się programowaniem, tworzeniem stron czy wieloma innymi rzeczami, o których ja – szary użytkownik internetu – mogę nie wiedzieć. Tym razem mam coś dla administratorów stron internetowych – i to coś niesamowicie fajnego.  Mowa o oficjalnej aplikacji Google Analytics na Androida! Czym w ogóle jest Google Analytics? Cytując opis ze strony głównej. Google Analytics to rozwiązanie dla firm w zakresie analityki internetowej zapewniające dokładny wgląd w ruch w witrynie oraz skuteczność działań marketingowych. Zaawansowane, elastyczne i łatwe w użyciu funkcje umożliwiają przeglądanie i analizowanie danych na temat ruchu w całkowicie nowy sposób. Dzięki Google Analytics możesz tworzyć bardziej precyzyjnie kierowane reklamy, wzmocnić inicjatywy marketingowe i projektować witryny internetowe generujące więcej konwersji. Oznacza to mniej więcej tyle, że przy użyciu Google Analytics możemy dowiadywać się wielu ciekawych i dokładnych informacji odnośnie ruchu, który mamy na naszej stronie internetowej. Otrzymujemy informacje min. o systemach i rozdzielczościach używanych przez użytkowników, o kraju, z którego pochodzą, a także ile czasu spędzają na naszej witrynie i czy są na niej po raz pierwszy, czy może są stałymi bywalcami. Nie zaprzeczycie, że są to informacje bardzo przydatne przy kierowaniu witryną i przy zarządzaniu treścią czy wyglądem strony. Od dziś można wszystkie te informacje śledzić z każdego miejsca, w którym mamy zasięg internetu – oficjalna aplikacja Google Analytics pozwala na dostęp do tych wszystkich informacji, aktualizowanych na bieżąco. Dodatkowo – wszystko oczywiście zupełnie za darmo. Jeśli więc używacie Analyticsów u siebie – to jedna z tych aplikacji, które powinniście mieć zainstalowane na swoim smartfonie. 