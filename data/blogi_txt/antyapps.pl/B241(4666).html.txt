11.07.2013 Jeśli znudziły się wam zdjęcia w kwadratach, przyszła pora na naprawdę szerokie prostokąty. Wondershare Panorama to jedna z tych aplikacji, dzięki którym możemy wykonać zdjęcie uwieczniając wszystko, co znajduje się dookoła nas, na jednym obrazku. Jedyne, co trzeba zrobić, to powoli przesuwać nasze mobilne urządzenie w prawą stronę, a potem poczekać na efekt. Szczerze mówiąc, z dużą rezerwą podchodziłem do Wondershare Panorama, mając w pamięci podobne wynalazki, jakie towarzyszyły aparatom cyfrowym jeszcze kilka lat temu. Okazuje się jednak, że aplikacja na Androida radzi sobie całkiem nieźle i przy dobrym aparacie i słonecznej pogodzie panoramiczne sklejki wychodzą naprawdę ładnie.  Panoramy możemy tworzyć trzymając telefon zarówno w pionie, jak i w poziomie. Odniosłem jednak wrażenie, że ułożenie wertykalne pozwala osiągnąć lepsze efekty. Smartfon lub tablet należy powoli przesuwać od lewej do prawej strony. Specjalny suwak umieszczony u dołu ekranu będzie informował nas o tym, ile miejsca zostało na naszym obrazku. Podczas testów najlepiej wychodziły zdjęcia robione w plenerze na szerokich przestrzeniach. Obraz uchwycony w pomieszczeniach nie sklejał się tak ładnie, jednak niektóre efekty były naprawdę ciekawe. Twórcy aplikacji zadbali również o szeroki wachlarz najróżniejszych filtrów. Większość z nich na pewno spotkaliście już w niejednej aplikacji służącej do urozmaicania zdjęć. Na panoramach działają one tak samo i muszę przyznać, że większość z nich wygląda rzeczywiście ładnie. W celu ułatwienia nam stabilnego przemieszczania smartfonu lub tabletu podczas wykonywania panoramy, zadbano o opcję wyświetlania na ekranie linii siatki. Mamy również możliwość wyboru wykonywania zdjęć z lampą błyskową lub bez. Każde z wykonanych zdjęć możemy od razu udostępnić w wybranym przez nas serwisie społecznościowym (Twitter, Tumblr, Facebook i cała masa  azjatyckich portali, o których istnieniu nie miałem pojęcia). Ciekawym dodatkiem są przyciski „@” oraz „#”, które ułatwiają nam dodawanie tagów oraz oznaczanie na zdjęciach znajomych.  Wondershare Panorama nie jest może perfekcyjnym narzędziem do tworzenia zdjęć panoramicznych, jednak odrobina cierpliwości i zapoznanie się z mechaniką powstawania „szerokich” zdjęć pozwolą na osiągnięcie zadowalających i często bardzo ciekawych efektów. Zdjęcia z pewnością lepiej wyglądają w miniaturze na ekranach naszych smartfonów, jednak mając dobry aparat i robiąc zdjęcia przy dobrym świetle, niektóre z nich będą prezentowały się równie dobrze na ekranach naszych komputerów. 