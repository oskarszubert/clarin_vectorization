17.02.2014 Co byście powiedzieli na wcielenie się w rolę chirurga? Ale nie byle jakiego. Chirurga, który do szwów używa zszywacza, a skalpel zastępuje okrągłym nożem do pizzy. Na tym nie koniec. Przygotujcie się na gromadę nietuzinkowych pacjentów, dziwnych postaci oraz wykręconą fabułę, która może nie wgniata w fotel, ale sprawia, że na twarzy pojawia się szeroki uśmiech. Oto Amateur Surgeon 3. W grze wcielamy się w tytułowego początkującego chirurga Ophelię Payne, która na swojej pierwszej lekarskiej drodze zawodowej napotka masę nietuzinkowych przypadków. Zacznie się dość niewinnie – od robo-mopsa i manekina używanego do testów zderzeniowych aut. Potem jest jednak znacznie lepiej i przyjdzie nam ratować życie niedźwiedziowi czy zmutowanemu okultyście. Cała gra to sswoista zabawa bez trzymanki.  Rozgrywka to szereg kolejnych zabiegów, w trakcie których będziemy używali różnego rodzaju narzędzi do leczenia obrażeń. Zabawa nie ogranicza się tylko do ran na ciele. Czasem przyjdzie nam też zatroszczyć się o organy wewnętrzne – wyjąć odłamki z serca i im podobne. W miarę rozwoju zabawy przybywa nam różnych sprzętów, a pacjentom obrażeń. Cała zabawa jest swoistym wyścigiem z czasem – musimy dbać o to, aby tętno pacjenta nie spadło do krytycznego poziomu, do czego też posłużą nam różnego rodzaju zastrzyki.  Poszczególne operacje poprzedzają zabawne dialogi między bohaterami, które służą raczej rozbawieniu gracza, aniżeli odkryciu kuluarów wątpliwej fabuły. Postaci są bardzo barwne i nietuzinkowe. Całość wpisuje się w spójną, groteskową i humorystyczną konwencję, która pewnie nie każdemu przypadnie do gustu. Amateur Surgeon jest grą darmową, a więc spodziewajcie się mikropłatności. Przede wszystkim do dyspozycji mamy trzy zbiorniki krwi, które zużywają się po każdym zabiegu (udanym lub nie). Regeneracja jednego wymaga oczekiwani 30 minut lub zapłaty. Dodatkowo płacimy za monetki pozwalająca nam na ulepszanie narzędzi chirurgicznych. Cóż, mikropłatności odgrywają tutaj niebagatelną rolę.  Amateur Surgeon to sympatyczna i całkiem oryginalna produkcja. Do jej zalet należy zaliczyć nietuzinkowy klimat, całkiem nieźle przemyślany gameplay oraz przyjemną dla oka rysunkową oprawę graficzną. Szkoda tylko, ze całość dość mocno bazuje na mikropłatnościach, które skutecznie odbierają przyjemność z zabawy. No ale to akurat powoli staje się niestety standardem… 