07.06.2012 Dawno, dawno temu wspominałem o Pocketbooth – aplikacji, która symulowała budkę z automatem do zdjęć. Dziś zaprezentuję pakiet trzech aplikacji, które są swego rodzaju automatami do robienia zdjęć. Jednak w większości wypadków większość z was nie chciałaby, żeby efekt końcowy zastąpił wasz rzeczywisty wygląd. Dlaczego? Ponieważ wszystkie trzy aplikacje służą do modyfikowania własnego wyglądu w pewien dość specyficzny sposób – możemy dodać sobie paręnaście (albo i parędziesiąt) lat, możemy usunąć włosy z głowy (zupełnie tak, jak ja to zrobiłem na zdjęciu po lewej) i jeśli trzeba – to mamy możliwość dodania sobie parudziesięciu kilogramów. Z tego ostatniego będą zadowolone pewno babcie, dla których wnuczęta zawsze są zbyt wychudzone. Wszystkie programy są świetne. Każdy jest prosty w obsłudze – bo robimy zdjęcie, ustalamy pozycję oczu, uszu i brwi, a potem dzieje się magia i wyglądacie dużo gorzej niż w rzeczywistości. Efekty są jednak tak realne, że moi znajomi obstawiają, iż tak mogę wyglądać za 20 lat. Na samym końcu możemy podzielić się wynikiem z naszymi obserwującymi na Twitterze czy ze znajomymi na Facebooku. To w sumie tyle – żadnych więcej opcji nie uświadczymy. Tylko po co więcej, skoro przy tych paru efektach jest tyle zabawy? AgingBooth – do postarzania, FatBooth – do pogrubiania i BaldBooth – do łysienia są dostępne zupełnie za darmo w Google Play. Ściągajcie, zdecydowanie warto. Zabawa jest przednia, a efekty niesamowicie realistyczne i zabawne. Serio – polecam, bo już dawno się tak nie uśmiałem jak patrząc na moje zdjęcia (po modyfikacji, oczywiście). :) 