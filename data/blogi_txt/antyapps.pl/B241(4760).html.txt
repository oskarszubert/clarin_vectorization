12.01.2013 Wbrew temu co tak ochoczo rozpowiadają znawcy: przygodówki nie umarły. Mają się naprawdę dobrze, choć nie są na pierwszym planie jak przed laty. Ale to nie szkodzi, jeśli ktoś ma ochotę zagrać w porządną produkcje tego typu, to da sobie radę. Najwięcej ich oczywiście na komputerach, ale co by nie mówić, sprzęty mobilne również radzą sobie w tej materii coraz lepiej. Niekwestionowanym królem jest oczywiście tablet Apple, ale miejmy nadzieję że to kwestia czasu — na Androida niedawno pojawiła się bowiem kolejna wspaniała przygodówka, która niegdyś była dostępna na PC: Yesterday.  W mieście regularnie giną bezdomni. Niespecjalnie to kogokolwiek interesuje — są anonimowi, zdani tylko na siebie. Ale nie oznacza to wcale, że nie ma tam ludzi, którym taki obrót spraw jest obojętny. Pracownicy organizacji pomagającej bezdomnym postanawiają wziąć sprawy w swoje ręce i samodzielnie dojść o co w tym wszystkim chodzi, znaleźć mordercę. Z pewnością zdajecie sobie doskonale sprawę z tego, że nie będzie to specjalnie łatwe zadanie — ale jest już za późno by się wycofać. Sterując trójką barwnych bohaterów: Whitem, Cooperem oraz tytułowym Yesterdayem, mimo wszystkich przeciwności losu, musimy dociec prawdy. Fabuła obfituje w kilka niespodziewanych zwrotów akcji, postacie i historia napisane są tak, że intrygują i niepokoją. A we wszystko to wpleciono masę mrugnięć okiem do popkultury.  Poziom zagadek jest dość wyrównany i próżno tam szukać jakiś specjalnie wyszukanych łamigłówek. Większość z nich opiera się na zbieraniu przedmiotów i odpowiednim ich wykorzystaniu, o ile lwia część jest naprawdę logiczna i nie odrywa nas od klimatu historii bezsensownie wydłużając czas zabawy, to zdarzają się też… po prostu głupie, które, jak zakładam, wielu zainteresowanych zmuszą by zajrzeli do solucji, klikali bez ładu i składu na wszystko, lub skorzystali z zaimplementowanego w grze systemu pomocy.  Jeżeli chodzi o oprawę, to naprawdę trudno jest ją jednoznacznie ocenić. Muzyka spełnia swoją rolę idealnie — to jest: trzyma w napięciu. Tła są śliczne i dopracowane — w stu procentach trafiają w moje poczucie estetyki. Jeżeli zaś chodzi o postacie i animacje, to z nimi, niestety, aż tak idealnie nie jest. Nie wiem czy przymiotnik „tandetny” odpowiednio oddaje ich istotę, ale tak je zapamiętałem po pierwszym zetknięciu z grą, a powrót na mobile’u utwierdził mnie w przekonaniu, że niewiele w tej kwestii się zmieniło. Ogromne bryły, które ruszają się ociężale — nie wygląda to fajnie. Mimo wszystko gra trzyma klimat, a to on w przygodówkach jest najważniejszy, czyż nie? Yesterday dostępne jest na iOS oraz Androida (wersja uniwersalna na tablety i smartfony) za około 20 złotych. Na system Google można pobrać również wersję z reklamami, ta naturalnie jest bezpłatna — i właśnie tam rozpocząłem swoją mobilną przygodę w Yesterday. Od razu lojalnie uprzedzam, że gra na niewielkich ekranach smartfonów jest dość nieporęczna, ale z drugiej strony — dla chcącego nic trudnego, spróbować można, w końcu kosztuje nas to najwyżej chwilę czasu! 