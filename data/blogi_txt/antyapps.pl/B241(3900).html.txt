31.01.2012 Spool to jedna z tych aplikacji, po której skorzystaniu opada szczęka i człowiek zastanawia się, dlaczego sam na to nie wpadł. Jest to startup, który pozyskał niedawno milion dolarów od inwestorów – i nie ma się co dziwić. Pomysł jest rewelacyjny i opiera się o zapisywanie treści na smartfona do przeczytania czy obejrzenia na później. Nie jedynie na zasadzie listy – zasysane są wszystkie treści, dzięki czemu możemy je czytać offline. To samo dzieje się z filmikami! Choć do Spoola możemy dodawać treści z poziomu samego smartfona, to jednak główne założenie jest inne. Twórcy na stronie GetSpool udostępniają rozszerzenia do przeglądarek, dzięki którym za pomocą jednego kliknięcia będziemy mogli dodać daną stronę do Spoola. W takim przypadku jeśli tylko nasz smartfon znajdzie się w zasięgu WiFi, treści zostaną automatycznie pobrane do naszej kieszeni :)  Program bez problemu radzi sobie z artykułami z blogów, w tym polskich. Wśród tekstu pojawiają się również obrazki zawarte w danym artykule. Nie ma również problemu z polskimi ogonkami, za wyjątkiem sytuacji, gdy znajdują się one w tytule wpisu – wtedy pojawiają się krzaczki. Kolejną rewelacją jest możliwość zapisywania treści multimedialnych, na przykład filmików z YouTube. To nie ściema, ta funkcja naprawdę działa! Wystarczy jedno klinięcie na ikonę Spoola w przeglądarce, gdy natrafimy na ciekawy filmik, aby po kilku chwilach znalazł się on na naszym smartfonie do odtworzenia w trybie offline. Rewelacja! W ustawieniach programu możemy ustalić, czy dane mają być pobierane również za pomocą 3G. Oprócz tego możemy przydzielić Spoolowi limit pamięci na karcie. I to wszystko z konfiguracji – bo czego chcieć więcej :) Spool to jeden z ciekawszych pomysłów, z jakimi miałem okazję zetknąć się ostatnimi czasy. Z pewnością polscy użytkownicy docenią to narzędzie, gdyż w naszym kraju pakiety danych dostępne u operatorów wciąż nie są wystarczające. Najlepsze w tym wszystkim jest jednak to, że aplikacja ta jest dostępna za darmo. Nic, tylko pobierać! Zapisywanie treści na później nigdy wcześniej nie było tak wygodne i funkcjonalne. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 