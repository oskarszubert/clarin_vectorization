25.06.2013 Sklepy poszczególnych systemów mobilnych pełne są aplikacji z punktami POI, których głównym zadaniem jest pomoc w odnalezieniu i dotarciu do ciekawych miejsc. Różnią się one zazwyczaj tematyką i bazą punktów, ale od strony graficznej i interfejsu są do siebie bliźniaczo podobne. Jak ciekawie można podejść do wykonania takiej aplikacji pokazuje Hungry Now. Aplikacja zawiera informacje o lokalach 34 popularnych sieci fastfoodowych. Z czego tylko kilka, jest dostępnych w naszym kraju (KFC, Burger King, Subway, McDonald, itp.) Ciekawie zaprojektowano system ich wyszukiwania. Na ekranie głównym możemy umieścić skróty do 4 wybranych sieci. Klikając na nie aktywujemy bądź dezaktywujemy ich widoczność na mapie. W przypadku gdy w jednym punkcie dostępne jest parę lokali, otrzymamy informację w postaci cyfr. Gdy lokali jest zbyt wiele i chcemy zawężać wyświetlane wyniki, wystarczy dezaktywować widok pozostałych sieci. Bardzo proste i praktyczne, choć za pierwszym razem nie do końca intuicyjne.  Po wybraniu konkretnego punktu, pojawia się dymek z informacją o odległości, ulicy oraz przyciskami do wyznaczenia trasy pieszej bądź też samochodowej. Jedyne zastrzeżenie jakie mam do modułu nawigacji, to brak listy poszczególnych kroków. Mamy jednie podgląd na wyznaczoną trasę oraz asystenta głosowego, który poprowadzi nas przez trasę. Nawigacja działa też w trybie poziomym, znikają wtedy niepotrzebne elementy menu.  Poza sporą i aktualną bazą POI (przynajmniej tak to wygląda z perspektywy Warszawy), najmocniejszym punktem Hungry Now jest wykonanie i interfejs. Troska o najmniejsze detale zaskakuje na każdy kroku. Animacje przejścia, dopieszczenie poszczególnych elementów, sprawiają iż pomimo braku charakterystycznych dla trybu metro mechanizmów, z aplikacji korzysta się bardzo przyjemnie. Niektóre elementy nie są intuicyjne przy pierwszym kontakcie, ale uczymy się ich bardzo szybko. Niestety aplikacja nie wspiera wszystkich rozmiarów kafelków, dodatkowo nie są one animowane.  Hungry Now by 03 July from 03 July Apps Creator on Vimeo. Hungry Now zachwyca jakością wykonania. Polecam ją każdemu, kto nie jest zagorzałym przeciwnikiem fastfoodów, a mieszka w większym mieście. Dzięki tej aplikacji szybko odnajdziecie lokale wybranych sieci i zaspokoicie swój głód. Hungry Now dostępny jest też na iOS. 