22.12.2012 Mimo tego że zestaw figur z Tetrisa ma już swoje lata, absolutnie nie ujmuje im to ani stylu, ani popularności. Wciąż są rozchwytywane i chętnie wykorzystywane przez innych projektantów gier. Dzisiejszy pomysł jest dość nietypowy — twórcy wpadli na pomysł, by wypełnić je ostrym światłem laserów. Ryzykowne i doprawdy wybuchowe rozwiązanie, podobnie jak cały OverLight zresztą. Na planszy losowo porozstawiane są figury znane z hitu Aleksieja Pażytnowa, zaś z prawej oraz lewej strony nacierają na nie światła lasera. Tetrisowa układanka je przewodzi, naszym zadaniem zaś jest doprowadzenie do jak największej liczby wybuchów, które pochłoną kolejne kryształowe kształty. Po każdej redukcji w tle słychać tykający zegar — jeżeli uda wyrobić z kolejnym wybuchem w tym czasie, tworzymy łańcuchy dzięki którym mamy szansę na szybkie zdobycie większej ilości punktów. No dobrze, ale jak doprowadzać do tego, aby wiązki laserów się spotkały? Klocki możemy redukować, po prostu ich dotykając, a obserwując to co dzieje się dookoła możemy przewidzieć gdzie światło doleci następnym razem i jak rozplanować całą zabawę.  W OverLight dostępne są cztery tryby: arcade (zdobywanie jak największej liczby punktów, przy stale wzrastającym poziomie trudności); time attack (pobijanie rekordów punktowych w określonym czasie); clean up (wyczyszczenie planszy ze wszystkich klocków); puzzle (rozwiązywanie przygotowanych wcześniej zagadek). Jak w większości tego typu produkcji, ułożenia klocków są generowane losowo, przez co wykucie się kombinacji na pamięć nie wchodzi w grę.  Od strony technicznej OverLight — mimo że wciąż jest w wersji testowej, nieustannie rozwijanej — prezentuje się bardzo przyzwoicie. Nie miałem żadnych problemów ze sterowaniem, zaś wizualnie produkcja prezentuje się znakomicie — do tego jest bardzo efektowna. Efekty dźwiękowe pasują do tych wszystkich wybuchów i innych czarów które dzieją się na ekranie.  Ciekawa wariacja na temat gry logicznej, która mimo że złożona z tetrisowych klocków, niewiele ma z nim wspólnego. Czy to źle? Nie powiedziałbym, to po prostu zupełnie inny typ zabawy — bez żadnego wartościowania. Jeżeli chcecie wytężyć szare komórki i poszukujecie jakiegoś świeżego pomysłu, nie zastanawiajcie się. Sprawdźcie najpierw darmową wersję demo, w której dostępny jest tylko tryb arcade. Kiedy się wkręcicie i będziecie przekonani że warto, to zakupcie pełną wersję — za tę przyjdzie nam niespełna 4 złote. 