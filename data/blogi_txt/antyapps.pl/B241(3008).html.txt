09.05.2013 Tym razem nie będzie ani filtrów w stylu Lomo, Sutro czy X-Pro, ani zdjęć w kwadratowych ramkach. PhotoFunia nie jest kolejnym edytorem obrazu mającym na celu polepszenie jakości zdjęć umieszczanych przez nas w serwisach społecznościowych. Jak sama nazwa wskazuje, nadrzędną funkcją aplikacji jest dobra zabawa. Zapewnia ją przeszło 300 efektów umożliwiających tworzenie własnych fotomontaży. Efekty podzielono na ponad 15 kategorii tematycznych. Do dyspozycji mamy między innymi filmy, książki, styl vintage, imitacje rysunków, okładki znanych magazynów, czy zdjęcia z celebrytami. Zasada jest prosta. Wybieramy interesujący nas efekt, dodajemy zdjęcie z naszej galerii lub robimy nowe, a następnie czekamy aż program zaimportuje naszą buzię do istniejącej grafiki. Przykładowe efekty możecie podziwiać na screenach poniżej.  Dodatkowo twórcy zadbali o odpowiednie oznaczenia poszczególnych efektów. Ikona kamerki oznacza ruchome obrazy zapisywane jako gif, HD to modyfikacje naszych zdjęć w dużych rozdzielczościach, a symbol celownika na głowie to wykorzystanie technologii wykrywania twarzy. Przekrój najróżniejszych modyfikatorów jest naprawdę ogromny i jeśli tylko lubicie eksperymentować ze swoimi zdjęciami, to PhotoFunia zapewni wam długie godziny zabawy.  PhotoFunia z pewnością okaże się świetną zabawką dla tych, którzy w wolnych chwilach z mobilnym urządzeniem wybierają Instagram ponad Angry Birds. Obecnie w zasobach aplikacji dostępnych jest 347 różnych efektów, co sprawia, że program na pewno szybko się nie znudzi. Aplikacja dostępna jest również na systemy iOS. 