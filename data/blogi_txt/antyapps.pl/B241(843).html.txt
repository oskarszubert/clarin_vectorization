26.06.2013 Wczoraj wieczorem na liście najchętniej pobieranych z AppStore darmowych aplikacji przyuważyłem grę o jednoznacznie brzmiącym tytule: Cycling 2013. Zajmująca zaledwie kilkadziesiąt megabajtów produkcja  szybko wspinała się w górę rankingu by ostatecznie zająć miejsce w pierwszej dziesiątce. Czyżby dobre i darmowe wyścigi kolarskie? Musiałem to sprawdzić! Wyścigi kolarskie to typ gry, jakiej w AppStore w sensownym wydaniu jeszcze nie dane było mi zobaczyć. Kilkadziesiąt tytułów, które znalazłem za pomocą wyszukiwarki, już po samych screenach pozwala zaklasyfikować się w szufladzie z plakietką „nie tykać nawet kijem”. Cycling 2013 dawało nadzieję na dobrze zrobioną grę dla fanów kolarstwa. 3 tryby gry, realistyczna grafika, sporo tras, intuicyjne sterowanie i aż 5 poziomów trudności do wyboru – takimi zwrotami reklamują swoje dzieło twórcy. Ile z tego okazało się prawdą?  Niestety nic. Cycling 2013 to jedna z najgorszych produkcji, z jakimi dane było mi zmierzyć się w tym roku. Zawodzi wszystko, od oprawy poczynając, a na sterowaniu kończąc. Chwila nerwowego oczekiwania i startujemy. Już pierwsze sekundy na trasie są zapowiedzią totalnej katastrofy. Na peleton składają się kwadratowi kolarze na równie kwadratowych rowerach. Zbita papka pikseli porusza się z gracją czołgu z okresu I wojny światowej. Malownicze krajobrazy otaczające trasę sprawiły, że poczułem się jakbym przeniósł się do czasów początków grafiki 3D w grach komputerowych. Jeżeli po zobaczeniu oprawy Cycling 2013 myślicie, że dalej już musi być lepiej to… jesteście w błędzie. Sterowanie naszym kolarzem to istny majstersztyk nieudolności. Owszem, wykorzystanie w tym przypadku  akcelerometru miało by jakiś sens, gdyby zrobiono to przynajmniej przyzwoicie. Niestety tutaj wyczucie zawodnika jest wręcz niemożliwe, a umiejscowienie w zupełnie niedostępnym miejscu (w przypadku iPada) paska siły nacisku na pedały powoduje konieczność ciągłego odrywania jednej ręki od krawędzi tabletu. Konsekwencją takiego zachowania jest zupełna utrata kontroli nad kolarzem i upadek, który skreśla nas z walki o zwycięstwo. Podobnych błędów i niedopatrzeń jest więcej, a obserwowanie jak nasz zawodnik po raz kolejny rozpłaszcza się o niewidzialną barierę oddzielającą trasę od „malowniczego” krajobrazu boli i sprawia, że jedyne o czym myślę to jak najszybsze zajęcie się czymkolwiek innym. Gra dostępna jest w AppStore i Google Play. W obu przypadkach mamy do dyspozycji wersję płatną oraz darmową. PS. Nie dajcie się zwieść pozorom – na screenach grafika prezentuje się o niebo lepiej niż w rzeczywistości. 