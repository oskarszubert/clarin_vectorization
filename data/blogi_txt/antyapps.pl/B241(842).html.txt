10.12.2013 Wraz z wydaniem Androida 4.0 Google wreszcie umożliwił użytkownikom szybkie wykonywanie zrzutów ekranu. Swoją drogą było to jednocześnie prawdziwe błogosławieństwo dla recenzentów i testerów telefonów oraz tabletów z tym systemem. Ciągle jednak mało popularną metodą przekazywania informacji jest klip wideo prezentujący działanie wybranych aplikacji. Czy CyanogenMod Screencast ma szansę to zmienić? Opisywana dziś aplikacja znajduje się dopiero w bardzo wczesnej fazie beta, a więc nie mogę jej wystawić jednoznacznej oceny. Projekt wydaje się jednak na tyle interesujący, że warto zwrócić na niego już dziś, bo z czasem może stać się jednym z czołowym atutów tej popularnej modyfikacji Androida. CyanogenModa nie trzeba chyba nikomu przedstawiać. Twórcy w najnowszej edycji z numerem 11 wprowadzili szereg zmian i przymierzają się do kolejnych. Jedną z nich ma być właśnie opisywany Screencast. Aplikacja trafiła do sklepu Google Play, ale jest dostępna jedynie dla osób gotowych to uczestnictwa w testach. W tym celu należy dołączyć do społeczności CyanogenModa w Google+, a następnie zapisać się do programu testów beta w Google Play i pobrać aplikację. Dodatkowym warunkiem jest tutaj posiadanie na swoim urządzeniu CyanogenModa 11 bez czego aplikacja nie zadziała. Zresztą nawet posiadajac najnowszą wersję nie możemy być tego pewni, bo liczba wspieranych urządzeń jest podobno póki co bardzo krótka. Aplikacja jest bardzo prosta i praktycznie nie posiada własnego interfejsu. Jedyne, co zobaczymy po uruchomieniu jej z systemowego launchera to niewielkie okienko z przyciskiem pozwalającym na uruchomienie nagrywania. Twórcy pomyśleli od razu o działaniu programu w tle i aktywowaniu go za pomocą wybranej kombinacji przycisków. W końcu nie zawsze  chcemy rozpoczynać nagrywanie od launchera, a to znowu wymaga od nas potem dodatkowego cięcia zapisanego wideo. Aby zatem szybko rozpocząć nagrywanie, wystarczy przycisnąć jednocześnie guziki zwiększania głośności oraz zasilania (a więc podobnie jak w przypadku robienia zrzutów ekranu).  Po uruchomieniu nagrywania stosowny komunikat z informacjami na jego temat zobaczymy na pasku powiadomień. Z tego poziomu możemy też zatrzymać nagrywanie, a także aktywować system pokazywania dotknięć. To bardzo przydatne w sytuacji, kiedy chcemy komuś coś zaprezentować lub wyjaśnić. Wówczas, w miejscu, gdzie aktualnie przyciskamy palcem będzie pojawiała się biała kropka. Po zatrzymaniu nagrania zobaczymy natomiast guzik udostępniania pliku w różnych usługach i aplikacjach (np. odtwarzaczu). Chyba największym atutem tego rozwiązania jest prostota działania. Twórcy nie bawili się w żadne dodatkowe edytory (notabene jest takowy już wbudowany z CyanogenModa), a więc program zajmuje zaledwie kilkaset kilobajtów. Nie wprowadzono tutaj też jakiegoś dodatkowego interfejsu, co może sugerować, że po zakończeniu testów CyanogenMod Screencast zniknie z Google Play. Z drugiej strony równie dobrze może też zostać rozwinięty do stadium samodzielnego projektu, czego mu z całego serca życzę. W końcu użytkownicy Androida otrzymaliby proste i funkcjonalne narzędzie do zgrywania wideo z działań przeprowadzanych na swoim smartfonie czy tablecie. 