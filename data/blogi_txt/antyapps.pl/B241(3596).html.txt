19.12.2012 Lubicie quizy. Widać to między innymi po ponadprzeciętnej liczbie komentarzy pojawiających się pod recenzjami tego typu aplikacji oraz po ilości odsłon tychże recenzji. Co ciekawe, największą popularnością cieszą się zgadywanki, w których musicie wykazać się znajomością logotypów znanych marek. Zarówno w AppStore, jak i w Google Play znajdziemy przynajmniej kilka programów tego typu, a Logo Quiz Ultimate jest bez wątpienia jednym z tych, które dostarczają najwięcej zabawy. Co więcej, portfolio autora tej aplikacji zawiera jeszcze kilka podobnych projektów. Przyjrzeliśmy się im wszystkim. Zgadywanie wciąga jak bagno. Znakomicie zdaje sobie z tego sprawę Sebastian Willkomm, który wypuścił do AppStore i Google Play serię bezpłatnych aplikacji-quizów. Programy różnią się jedynie tematyką i ilością zagadek – cała reszta, czyli interfejs, zasady oraz mechanika rozgrywki jest identyczna. Kwestią mocno subiektywną jest poziom trudności, bo jakby na to nie patrzeć, każdy z nas ma inną pasję:) Ultimate Logo Quiz (iOS/Android)  Zdecydowanie najbardziej obszerna aplikacja z całej serii - 22 poziomy i grubo ponad 1000 logotypów znanych marek. Tak bogata zawartość programu gwarantuje długą i wymagającą rozgrywkę. Podzielona na etapy o wzrastającym poziomie trudności zabawa, wymaga ponadprzeciętnej znajomości światowych marek. Rozgrywka opiera się na prostym schemacie: użytkownik wybiera interesujący go level (na początku dostępny tylko pierwszy, kolejne odblokowywane są wraz z postępami w grze), a na ekranie wyświetlone zostaje kilkadziesiąt logotypów znanych (i mniej znanych) marek. Pacnięcie palcem w wybrane logo daje możliwość wpisania nazwy firmy identyfikującej się konkretnym znakiem graficznym.  Bezbłędnie wprowadzona nazwa to 100 punktów na naszym koncie, a każda nieudana próba odgadnięcia zagadki to o 5 punktów mniej. Autor Ultimate Logo Quiz dał możliwość skorzystania z dwóch podpowiedzi w każdej rundzie, przy czym każda kosztuje gracza kilka punktów (pierwsza – 7, druga – 10) odejmowanych od końcowego rezultatu. Logo Quiz by Country (iOS/Android)  Logo Quiz by Country to ponownie zgadywanie logotypów znanych marek, które w tym wypadku zostały sklasyfikowane ze względu na kraj pochodzenia. Aplikacja w kilku aspektach różni się od swojego poprzednika. Najważniejszą zmianą jest dostępność od samego początku rozgrywki wszystkich poziomów. Każdy etap to loga z innego kraju – znajdziemy tu między innymi: Stany Zjednoczone, Niemcy, Francję, Japonię czy Włochy. Zawartość aplikacji to 14 poziomów i 420 logotypów. Logo Quiz – Football (iOS/Android) Coś dla miłośników piłki nożnej i… właściwie tylko dla nich. Napiszę nawet więcej, ten quiz przeznaczony jest raczej dla prawdziwych pasjonatów tego sportu. Tym razem zabawa polega na odgadywaniu herbów poszczególnych klubów piłkarskich. Moim zdaniem poziom trudności rozgrywki stoi na bardzo wysokim poziomie i wymaga dobrej orientacji w temacie (przynajmniej jeżeli gramy bez podpowiedzi). Logo Quiz – Football to obecnie 6 poziomów (w wersji na Androida – 5) i 180 drużyn piłkarskich (Android – 150 zespołów). Music Quiz Ultimate (iOS/Android)  Music Quiz Ultimate to niewielka odmiana względem poprzedników. Tym razem zgadywanka została oparta nie na zmyśle wzroku, a słuchu. Zawartość programu to 8 poziomów i 240 fragmentów piosenek. Zadaniem gracza jest podanie nazwy wykonawcy oraz tytułu odsłuchanej piosenki. Nie jestem w stanie zweryfikować poziomu trudności stawianych przed użytkownikiem wyzwań, gdyż przytłaczająca większość fragmentów utworów należy do gatunku pop/rock, z którego znana jest mi jedynie Shakira i jej Waka-Waka;) Nature Quiz (iOS/Android)  Były już logotypy, herby zespołów piłkarskich i piosenki, przyszedł czas na… owoce i warzywa:) Nature Quiz to najbliższa naturze zgadywanka w pakiecie. Jest to jednocześnie chyba najtrudniejszy ze wszystkich zaprezentowanych dziś quiz’ów – zastanówcie się, ile owoców i warzyw jesteście w stanie wymienić z pamięci, kilkadziesiąt? Pewnie nie więcej niż 30-50. W Nature Quiz znajdziecie ich natomiast 150, podzielonych na 7 poziomów. Dla osób nie obeznanych z egzotyką i ekstrawagancką kuchnią – ciężki orzech do zgryzienia:) Wszystkie wymienione powyżej aplikacje to wizualne przeciętniaki (choć to i tak za dużo powiedziane, gdyż na moje oko są one po prostu… brzydkie) dające jednak naprawdę sporo frajdy. Zabawa wciąga, a dzięki dużemu zróżnicowaniu tematycznemu każdy powinien znaleźć coś dla siebie. Poniższa ocena odnosi się do całej serii autorstwa Sebastian’a Willkomm’a, a kod QR i link prowadzi do najbardziej rozbudowanego obecnie programu Niemca – Ultimate Logo Quiz w wersji na iOS. 