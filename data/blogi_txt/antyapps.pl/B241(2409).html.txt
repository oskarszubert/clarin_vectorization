17.04.2012 Na rynku spersonalizowanych e-magazynów dla smartfonów robi się coraz tłoczniej. Niedawno pisałem o premierze Zite na Androida. Dużo, dużo wcześniej poruszałem natomiast temat Pulse. Niecały tydzień temu Google wystartował z podobną usługą – Currents. Czy któreś z tych narzędzi wnosi coś nowego na rynek? Przede wszystkim opisując Currents muszę zaznaczyć, że bliżej mu do Pulse, aniżeli Zite. To drugie bowiem nie pozwala na dodawanie swoich własnych źródeł, a jedynie odpowiednio przygotowanych przez twórców. Oczywiście treści nie powstają przez zatrudnianych w Zite redaktorów. Są to treści z blogów, ale odpowiednio skategoryzowane i tak dalej. Z jednej strony Zite można zatem uznać za wygodniejsze… ale w rzeczywistości jest po prostu ograniczone. Pulse i Currents też mają katalogi serwisów niusowych i blogów, a jednak umożliwiają dodawanie własnych źródeł. Kto co woli.  Czy Currents wnosi coś nowego? Nie. Nic. Wszystko to, co posiada Currents jest już od dawna w Pulse. Czy zatem obecni użytkownicy Pulse powinni rozważyć przesiadkę na Currents? Uważam, że tak. Nie jestem Googlemaniakiem, więc nie chodzi tutaj wcale o to, by wszystko było od Giganta. W zasadzie to nawet bardziej minus, aniżeli plus. W tym przypadku rzecz tkwi w czymś innym – interfejsie. Według mnie Currents jest po prostu ładny. Główny ekran to slider z najnowszymi artykułami z subskrybowanych przez nas blogów, poniżej widzimy natomiast wyszczególnione wszystkie blogi, które dodaliśmy do obserwowanych. Wyświetlane w formie kwadratowych miniaturek, po kliknięciu przenoszą do wszystkich wpisów z bloga. Moim zdaniem takie rozwiązanie jest znacznie lepsze, aniżeli wyświetlanie wszystkich wpisów na stronie głównej jako przewijalna w poziomie lista, jak ma to miejsce w Pulse. Sam widok listy artykułów w Currents wygląda naprawdę przyjemnie. Czcionki dobrane przez Giganta są świetne i budzą skojarzenia z elegancją. Konsumowane treści smakują sto razy lepiej. Mniam. Podoba mi się również widok samych artykułów. W tym przypadku Currents rzeczywiście przyjmuje formę magazynu, gdyż treści nie przewijamy w pionie, jak strony internetowe, a w poziomie. Aplikacja rozdziela dany wpis na części dostępne w formie stron, które przerzucamy jak kartki. Super. Podsumowując – dla Zite jestem na nie, a Pulse był spoko, jednak Currents robi to lepiej. Zapraszam do pobierania, aplikacja jest dostępna za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 