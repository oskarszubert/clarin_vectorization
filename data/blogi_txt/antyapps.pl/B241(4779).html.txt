22.04.2013 Obecnie konta pocztowe to już nie tylko dostęp do naszych maili, ale także brama do całej gamy usług dodatkowych takich jak pliki, płatności, kalendarze. Skarbnica wiedzy o nas i naszych usługach. Nie dziwi więc fakt, że firmy starają się zapewnić nam coraz to lepsze narzędzia w celu zabezpieczenia takiego konta. Podobnie jest i z Microsoftem, który od niedawna umożliwia nam dodatkową metodę w postaci Authenticatora. Metoda losowo generowanego hasła nie jest niczym nowym, część z Was zna ją zapewne z banków, innych kont czy nawet gier.  Microsoft poza opcją wysyłania hasła za pomocą SMS, udostępnił także aplikację, która dzięki powiązaniu z kontem generuje odpowiednie kody. Aby aplikacja była przydatna, najpierw musimy aktywować logowanie dwuetapowe na naszym koncie. W tym celu wchodzimy w jego ustawienia i w zakładce Informacje Zabezpieczające wybieramy Włącz weryfikację dwuetapową. Po kilku kolejnych krokach mających na celu upewnienie się, że chcecie skorzystać z tej opcji, pojawi się możliwość wyboru weryfikacji poprzez sms/telefon bądź też aplikację.  Należy ją poprać, a następnie z jej menu dodać konto poprzez wpisanie unikalnego klucza bądź też zeskanowanie QR kodu (polecam zwłaszcza tę drugą opcję). Od tej pory nasza aplikacja będzie związana z danym kontem. Aby otrzymać kod do logowania wystarczy ją uruchomić.  Trzeba jednak pamiętać o kilku rzeczach. Po pierwsze wszystkie dotychczasowe aplikacje, i powiązane logowania będą wymagały naszej interwencji. Zarówno na komputerze jak i telefonie. Większości wystarczy ponowne zalogowanie się oraz podanie kodu z aplikacji. W niektórych wypadkach jednak, nie pojawi się okno na kod. Co zrobić wtedy? Należy powrócić do wspomnianej wcześniej strony, gdzie niżej znajdziemy Hasła aplikacji. Pozwolą one wygenerować specjalne hasła, które trzeba wpisać zamiast normalnego hasła do naszego konta. Niestety w tym przypadku zabrakło pewnej drobnej opcji. Możliwości „odczepiania” poszczególnych aplikacji dodanych za pomocą takich kodów. Możemy jedynie usunąć wszystkie, globalnie.  Sama aplikacja jest maksymalnie prosta, ale posiada przydatne rozwiązania jak wspomniany wcześnie skaner kodów QR. Pomyślano też o takich drobiazgach jak kopiowanie nr do schowka po tapnięciu na niego. Jest to przydatne zwłaszcza gdy autoryzujemy aplikacje i konta na telefonie. Dwuetapowa weryfikacja to zawsze pewien problem. Na pewno zmniejsza komfort dostępu do naszego konta. Musimy pamiętać o dodatkowych kodach, wpisywać je. Jednak w czasach gdy jeden login potrafi być bramą to tak wielkiej ilości informacji o nas, warto pomyśleć nad dodatkowym zabezpieczeniem. Aplikacja Authenticator wspiera ogólne standardy, tak więc może służyć jako pomoc także do innych kont, w tym konta Google. 