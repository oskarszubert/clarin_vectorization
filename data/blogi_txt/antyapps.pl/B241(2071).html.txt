13.01.2014 Kamil, mój redakcyjny kolega, niejednokrotnie zwracał już uwagę na to, jak dobrze mają dziś młodzi ludzie, którzy chcą uczyć się języków na własną rękę. Tablety i smartfony to znakomite uzupełnienie dotychczasowych metod nauczania. Pisaliśmy już o najróżniejszych tytułach, które zupełnie za darmo będą wspierać naszą edukację za pomocą zabawy, praktycznych fiszek czy nowoczesnych kursów językowych. Z żalem muszę się zgodzić, że kiedy nasze umysły były nieco bardziej chłonne i kiedy mieliśmy trochę więcej wolnego czasu na naukę, możliwości nie były tak kompleksowe i szeroko dostępne. Dziś kolejna aplikacja, która bezpłatnie pomoże nam poznawać języki obce. Co ciekawe, jest to produkcja od rodzimego dewelopera, dlatego wszyscy, którym w Duolingo brakowało instrukcji w języku polskim, powinni zostać usatysfakcjonowani.  Zaczynamy od bezpłatnej rejestracji lub logowania do istniejącego już konta. Utworzenie nowego profilu może odbyć się za pośrednictwem maila lub naszego facebookowego konta. Kolejnym krokiem będzie wybór języka, jakiego chcielibyśmy się nauczyć. Do wyboru: angielski (na poziomie A1, A2, B1, B2) , niemiecki (A1,A2, B1), hiszpański (A1, A2, B1), włoski (A1, A2) i francuski (A1, A2). Zaznaczamy odpowiednią flagę, decydujemy się na poziom i zaczynamy pierwszą lekcję. Wybór zagadnień jest naprawdę ogromny. Każdy poziom znajomości danego języka podzielono na rozdziały. W każdym z nich znajdują się 22 tematy najróżniejszych lekcji. Te z kolei podzielone są na różne formy nauki. Pierwszą, na którą natrafiłem, były filmiki. Pojawiali się na nich bohaterowie mówiący w wybranym języku. Ich dialogi dotyczą zagadnień związanych z tematyką danej lekcji. Zabrakło mi tu jednak polskich transkrypcji, na które, szczerze mówiąc, po cichu liczyłem, kiedy pobierałem aplikację reklamującą się jako polskojęzyczna alternatywa dla Duolingo. Wyjaśnień w rodzimym języku nie zabrakło na szczęście w innych elementach apki, takich jak „fiszki” czy „powtórka słówek”. Oprócz wyjaśnienia znaczeń poszczególnych wyrazów, nie zabrakło również głosu lektora, który z odpowiednim akcentem przeczyta dla nas treści, które będziemy przyswajać.  W aplikacji pojawiła się również zakładka „dialogi”. Naszym zadaniem będzie tu właściwe odczytanie do mikrofonu kwestii wchodzących w skład konwersacji. Niestety automat rozpoznający mowę w urządzeniach z Androidem jest bardzo łaskawym nauczycielem, dlatego nawet najbardziej niedbale przeczytane zdania zostaną nam zaliczone. Tu jednak nie zapomniano o polskich transkrypcjach, dlatego nawet jeśli nie będziemy mogli sprawdzić, czy poprawnie wymówiliśmy dane zdanie, dowiemy się przynajmniej, co znaczą poszczególne kwestie naszych bohaterów. Po obejrzeniu filmików i przećwiczeniu dialogów, będziemy mogli utrwalić słownictwo wykorzystując wspomniane wcześniej „fiszki”. Twórcy zadbali także o fotolekcje, gdzie zamiast wybrać polskie znaczenie danego słówka, naszym zadaniem będzie wybór odpowiedniego, pasującego obrazka.  Aplikacja Kursy123 to, moim zdaniem, jeden z lepiej przygotowanych programów do nauki języków, przeznaczonych na urządzenia mobilne, dostępnych w Google Play. Poza naprawdę bogatą bazą lekcji i najróżniejszych ćwiczeń, nie zabrakło również elementów wpływających na naszą motywację do nauki, takich jak ranking najlepszych uczestników wirtualnych kursów, system odznak oraz statystyki zawierające informacje o czasie spędzonym przed naszym tabletem lub smartfonem oraz stan punktowy i liczbę poznanych przez nas słów. Twórcy zadbali również o dodatkowe quizy pozwalające sprawdzić naszą wiedzę poza standardowymi lekcjami. Apka dostępna jest również w wersji międzynarodowej, gdzie nie znajdziemy już polskich opisów poszczególnych zadań czy słówek. Jeśli Duolingo nie spełniło waszych oczekiwań, a wciąż szukacie odpowiedniego dla siebie kursu językowego na urządzenia mobilne, z pewnością nie powinniście przejść obojętnie obok aplikacji Kursy123. 