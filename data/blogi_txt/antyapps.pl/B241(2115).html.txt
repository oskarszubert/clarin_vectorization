05.03.2013 Oto świat, w którym pojazdy kołowe są jeszcze gorącą nowinką techniczną. Wciąż trwają intensywne prace nad ulepszeniem dopiero co odkrytych samochodów, a jeden z naukowców w pocie czoła pracuje nad trzymanym w głębokim ukryciu prototypem. Na owiany tajemnicą projekt czai się lokalna mafia, która zrobi wszystko by dostać w swoje ręce rewolucyjny wynalazek… Turbolab Pursuit to klasyczny runner z dodatkiem elementów zręcznościowej strzelanki. Pojazd wybitnego naukowca (bo to właśnie w niego wciela się gracz) mknie przed siebie z oszałamiającą prędkością po mocno zróżnicowanym terenie. Góry, pagórki, rozpadliny, skały, drzewa i wiele innych naturalnych przeszkód znajdzie się na trasie naszego czerwonego wehikułu. Ale to nie wszystko. Nie zapominajmy o bezwzględnych mafiosach, którzy nie cofną się przed niczym by wejść w posiadanie nowej myśli technicznej. Elementy strzelanki, o których wspomniałem w poprzednim akapicie są zasługą lokalnej szajki. Wymiana ognia jest obustronna, a trup (zwłaszcza ze strony mafii) ściele się gęsto. Ilość rodzajów broni, modyfikacji samochodu oraz przeróżnych bonusów na trasie jest przeogromna. Wszystko jest bardzo kolorowe, a lekki styl graficzny sprawia, że gra jest przyjemna w odbiorze. Tempo rozgrywki, jak to zazwyczaj bywa w runnerach – do wolnych nie należy. Wehikuł naszego bohatera pędzi po nieprzyjaznym terenie z prędkością, której pozazdrościłby mu niejeden sportowy wóz. Jeżeli lubisz kolorowe światy z masą przeróżnych przeszkadzajek i bonusów, a przy tym nadal nie znudziły Ci się tradycyjne runnery, Turbolab Pursuit powinien przypaść Ci do gustu. Gra obecnie dostępna jest za darmo. 