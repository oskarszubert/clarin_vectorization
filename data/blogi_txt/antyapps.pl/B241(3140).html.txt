11.10.2011 Android Market wręcz roi się od prostych gier. Nie ma w tym nic dziwnego, wszak większość urządzeń z tym systemem stanowią smartfony, a nie wysokie wydajnościowo tablety. Dodatkowo, duża część z tych smartfonów to produkty ze średniej czy wręcz niskiej półki. Niektóre gry muszą zatem być proste. Sęk w tym czy prostota nie przeszkodzi grywalności. Lane Splitter nie ma takiego problemu.  Produkcja studia fractiv nie cechuje się jakąś wielką ideologią. Pomysł na grę jest tak banalny, że został zrealizowany w innych tytułach typu Racing Moto, jednak moim zdaniem to właśnie Lane Splitter prezentuje ten pomysł w najlepszy z możliwych sposobów. W przeciwieństwie do chociażby owego Racing Moto, w przypadku produkcji fractiv możemy przemierzać trasę kilkoma bohaterami, z których każdy prowadzi inny motocykl z unikalną funkcją przyspieszania. W wersji darmowej bohaterów jest dwóch, gdzie jeden prowadzi ścigacza i przyspiesza jadąc na tylnim kole, przez co kontroler staje się bardzo czuły, podczas gdy drugi bohater jedzie na chopperze i przyspieszeniem jest dopalacz, który zmniejsza możliwość manewrowania pojazdem. Fizyka tej gry jest zatem znacznie bardziej zaawansowana. Nie tylko ta cecha przemawia na plus dla Lane Splitter. Jest to również oprawa audiowizualna. Gra jest naprawdę ładna, a dźwięki jak na urządzenie mobilne też są niczego sobie. Opisywana tu produkcja posiada także takie dodatki jak zliczanie czasu, jaki przejechaliśmy na jednym kole czy też pościgi policyjne, które uatrakcyjniają rozrywkę i dodają do gry szczyptę adrenaliny. Kolejnym umilaczem jest automatyczna zmiana tła gry każdego kolejnego dnia. Raz pędzimy motocyklem w otoczeniu palm i piasków plaż, następnego dnia jeździmy po mieście. To bardzo ważna kwestia i cieszę się, że twórcy zadbali o tego typu małe szczegóły, które sprawiają, że gra nie robi się szybko mdła, tak jak ma to miejsce w przypadku Racing Moto. W przypadku gier tego typu kontrolerem jest samo urządzenie wykorzystujące akcelerometr. Pojazdem manewrujemy przechylając naszego smartfona czy to w lewo, czy w prawo, natomiast przyspieszenie wymaga naciśnięcia ekranu w dowolnym jego miejscu. Twórcy gry zarabiają na niej nie tylko przez reklamę na ekranie głównym. W Lane Splitter mamy możliwość dokupienia sobie dodatkowych postaci. Jedna kosztuje 99 centów, wszystkie 4 dodatkowe – dwa dolary. 