27.11.2012 Kto z was pamięta komiksy autorstwa Jima Davisa, których głównym bohaterem jest uwielbiający lasagnę, tłusty, rudy kot zwany Garfieldem? Mający dziś już 34 lata bohater nadal ma się świetnie i dzielnie podąża za rozwijającym się światem. Garfield był już bohaterem kreskówek, filmów, a teraz pojawił się w App Store i zmusza nas do myślenia, by sam mógł zapełnić brzuch ukochaną potrawą.  Jon wyjechał na Hawaje. Zanim opuścił próg swojego domu upewnił się, że wszystkie zapasy żywności szczelnie zamknął by jego ulubiony pupil nie miał szans podżerania, gdy ten będzie poza miastem. Głód jest jednak ojcem najlepszych pomysłów, zwłaszcza w przypadku Garfielda, który do wypełnienia swojego tajnego planu przejęcia schowanej żywności postanowił wykorzystać swojego przyjaciela z przymusu – psa Odiego. Feed Garfield to świetna gra logiczna, która imponuje swoim poziomem. Osadzona w domowym otoczeniu znanym z komiksów i bajek z Garfieldem w roli głównej, oferuje obecnie 45 poziomów świetnej zabawy. Każdy poziom to inna łamigłówka do rozwiązania. Wszystkie wiążą się jednak z odpowiednim rozstawieniem dostępnych narzędzi i przedmiotów, by piłka wypuszczona z pyska Odiego zebrała wszystkie talerze pełne jedzenia, a następnie trafiła prosto do miski leniwego kocura.  Nie dajcie się zwieść bajecznej oprawie gry. Feed Garfield sprawia tylko pozory łatwej do przejścia gry. Podobnie jak w przypadku Angry Birds, Cut the Rope czy innych produkcji tego typu przed nami długie godziny prób, z których każda nieco przybliży nas do oczekiwanego zwycięstwa. Miejcie oczy szeroko otwarte. Niektóre poziomy skrywają w sobie premiowane obiekty, które dostarczą nam dodatkowych poziomów, a także unikalnych grafik, które możemy wykorzystać jako tapeta na ekranie naszego telefonu. Natomiast jeżeli utkniecie na dobre i nie będzie przychodził wam żaden pomysł na rozwiązanie zadanej łamigłówki, zawsze możecie posłużyć się podpowiedziami. Pierwsze trzy są bezpłatne, kolejne możemy kupić w ramach płatnych pakietów udostępnionych we wbudowanym w grę sklepiku. Od kilku dni gra jest bezpłatna, okres objęty promocją dobiega już jednak końca. 