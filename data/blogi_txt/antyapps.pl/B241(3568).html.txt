23.05.2013 Gry casualowe zwane też relaksacyjnymi to produkcje charakteryzujące się prostymi zasadami rozgrywki oraz tym, że nie wymagają od gracza poświęcenia dużej ilości czasu i zaangażowania. Wraz z ekspansją urządzeń mobilnych gatunek ten przeżywa prawdziwy rozkwit. Ba, śmiem twierdzić, że to właśnie casuale są zdecydowanie najpopularniejszym rodzajem rozrywki, jakiej oddają się smartfonowi i tabletowi gracze. Całkiem ciekawym przedstawicielem tego gatunku, który niedawno wpadł mi w ręce jest niepozorny, ale wciągający Rolling Hero. RH jest bardzo typowym przedstawicielem gatunku – znajdziemy tu bardzo prostą i czytelną oprawę graficzną, jasne zasady rozgrywki, intuicyjne sterowanie i całkiem niezłą grywalność, jednym słowem – wszystko co potrzebne by miło spędzić 10 minut w autobusie stojącym w korku:)  Kwestią, nad którą w przypadku Rolling Hero warto się na chwilę zatrzymać jest sterowanie. W grze nie przejmujemy bezpośredniej kontroli nad naszym bohaterem, lecz nad światem który go otacza. Za pomocą ekranu dotykowego przechylamy kolorową krainę w lewo bądź w prawo (możemy także całkowicie postawić ją na głowie), co z uwagi na okrągły kształt głównego bohatera ma zasadniczy wpływ na jego przemieszczanie. Takie rozwiązanie jest całkiem ciekawe (przyznam, że z podobnym się jeszcze nie spotkałem) i bardzo fajnie sprawdza się w praniu.  Podczas rozgrywki zbieramy przeróżne fanty – od kwiatków, poprzez klucze (otwierające bramę do kolejnych poziomów), aż po tajemnicze mikstury powodujące rozmaite efekty. Gra ma dobrze zbalansowany poziom trudności, który powinien przypaść do gustu graczom lubującym się w prostej casualowej rozgrywce (raczej nie powinniśmy trafić na etap, z którym będziemy się męczyć). Rolling Hero, z uwagi na trwającą właśnie promocję dostępny jest za darmo w wersji uniwersalnej przeznaczonej na iPhone’a , iPod’a Touch oraz iPad’a. Normalna cena gry wynosi 0,89 euro. 