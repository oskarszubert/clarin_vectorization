18.08.2012 Bilard to trudna sprawa. Sport interesujący, ale z moich obserwacji wynika, że albo się go kocha, albo nienawidzi. Sam należę do tej drugiej grupy, szczególnie jeśli mam trzymać w dłoniach kij i starać się wbić bile na ogromnym, pokrytym suknem, stole. Mniej restrykcyjny jestem w przypadku wersji elektronicznych, a że Pool Mania króluje w rankingu nowości na Androida, to nie mogło go zabraknąć i na łamach AntyApps. Zasady są identyczne jak w „prawdziwym” bilardzie. Musimy tak uderzać w białą bilę, by uderzając pozostałe kule na stole, wepchnąć je do łuz. Bez żadnych zmian czy rewolucji, bo i nie bardzo byłoby gdzie ich wprowadzać, za to ze świetnym wykonaniem. Najważniejsze w przypadku takich gier jest sterowanie, a jak wiadomo, potrzeba tutaj ogromnie dużo precyzji. Twórcy stanęli na wysokości zadania i zaimplementowali najlepszy schemat jaki tylko można sobie wyobrazić.  Kij obracamy mażąc palcem po ekranie — intuicyjne i wyśmienite w swojej prostocie, jednak im mniejsze urządzenie, tym nawigowanie w ten sposób staje się trudniejsze w kwestii dokładności. Jeżeli zależy nam na precyzji, na dole ekranu, pod stołem, mamy dwie strzałki naciskając które obracamy kijem dosłownie o kilka milimetrów. Następnie zostaje nam tylko naciągnięcie paska z mocą uderzenia i posłanie białej bili tak, by zdołała wrzucić jak najwięcej kul do znajdujących się na krawędzi stołu łuz.  W grze dostępne są dwa tryby: z wyzwaniami, na których wykonanie mamy limit czasu, oraz tradycyjny zestaw kilkudziesięciu plansz podzielonych na kategorie, które można porównać do znanych z mobilnych gier światów. Te również można zaliczać na trzy gwiazdki, w zależności od tego jak szybko i umiejętnie rozprawimy się ze wszystkimi bilami. Graficznie niczym nie zachwyca, ale nie musi — bo przy tak dopracowanym trybie rozgrywki, sama zabawa wciąga na tyle, że absolutnie nie przeszkadza brak wizualnych wodotrysków. Szczególnie, że gra działać powinna sprawnie także na starszych urządzeniach z Androidem na pokładzie.  Bilardów w Google Play jest pod dostatkiem, jednak Pool Mania nie bez powodu tak szybko wspięła się na pierwsze miejsce wśród nowości. Dopracowana, darmowa i, niestety, podsycona reklamami, produkcja jest jednym z najlepszych bilardów jakie znajdziecie w cyfrowym sklepiku z aplikacjami dla Zielonego Robocika, dlatego czym prędzej pobierajcie i zostańcie mistrzami w bilardzie! Ocena: 5- 