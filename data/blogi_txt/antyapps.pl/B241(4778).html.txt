09.10.2012 W wywiadzie, który niedawno ukazał się na Antywebie, Mikko Hyppönen specjalista od bezpieczeństwa mówił jak ważne jest tworzenie kopii bezpieczeństwa swoich plików. Tyczy się to także naszych smartfonów. Niektóre platformy (np. iOS) mają takie narzędzie zintegrowane z systemem, inne, jak Android muszą posiłkować się dodatkowymi aplikacjami. Jedną z nich jest G Cloud Backup.  Głównym zadaniem G Cloud Backup jest tworzenie kopii bezpieczeństwa naszych danych w chmurze oraz późniejsze ich odzyskiwanie. Archiwizować możemy:  Kontakty, dane o połączeniach, sms, dokumenty, zdjęcia, wideo, muzykę, dane przeglądarek, ustawienia systemowe. Sporo tego, oczywiście mamy wpływ na to jakie konkretnie dane będą wysyłane w chmury. Niestety, nie wiem dlaczego, ale za pierwszym razem, pomimo ustawień, aplikacja wysyłała mi wszystkie możliwe, łącznie z video, muzyką i zdjęciami, które odznaczyłem. Przesyłane dane są oczywiście szyfrowane (AES).  Na nasze dane otrzymujemy 1GB miejsca, to mało i dużo zarazem. Wszystko zależy od tego jakie informacje chcemy w niej przetrzymywać. Autorzy umożliwili nam dokupienie przestrzeni. Zapłacimy 3,64zł za miesięczne zwiększenie jej do 10 GB, albo 41,58zł za roczne. Nieograniczona pojemność to wydatek 13,51 zł miesięcznie, lub promocyjnie 135,15zł rocznie. Każdy powinien znaleźć odpowiedni pakiet dla siebie. Najważniejsze że sama aplikacja, jak i podstawowa przestrzeń są darmowe. Program pozwala na ustawienie automatycznego tworzenia kopii, niestety brakuje w nim możliwości konfiguracji częstotliwości tej operacji. Jeżeli już zdecydujemy się na nią, odbywać się będzie każdego dnia, a my mamy wpływ tylko na godzinę o której będzie przeprowadzana. Aby ustrzec nas przed rachunkami, warto zaznaczyć opcję archiwizacji jedynie przy połączeniu wifi.  Interfejst G Cloud Backup jest prosty i czytelny. Bez problemy znajdziemy w nim potrzebne opcje. Duża w tym zasługa drobnych opisów, które komunikują co w danym momencie jest robione, do czego dokładnie służy dana opcja. Jak już wspomniałem aplikacja jest darmowa, do jej obsługi wymagane jest posiadanie konta. W bardzo łatwy sposób zakładamy je z poziomu aplikacji. Próbna kopia, stworzona na potrzeby testu sprawowała się bardzo dobrze, poza wspomnianym wcześniej błędem. Jeżeli myślicie nad tworzeniem kopii waszych danych (raz jeszcze polecam wywiad), warto sprawdzić G Cloud Backup. Ocena: 4+ 