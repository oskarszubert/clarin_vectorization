28.01.2014 Miłośnicy sportów zespołowych nie są grupą specjalnie rozpieszczaną przez developerów gier mobilnych. W AppStore tytułów poruszających tę tematykę jest niewiele, a naprawdę udane produkcje śmiało można policzyć na palcach jednej ręki (seria Fifa, a potem długo, długo nic). Stąd też moja radość, gdy na wysokim miejscu w rankingu darmowych aplikacji ujrzałem grę o wiele mówiącym tytule: NBA Rush. Już się cieszyłem, już witałem się z gąską oczekując godnego następny NBA Jam (jedynej sensownej koszykówki na systemy mobilne) i wtedy zobaczyłem… kosmitów. Ogromny statek zawisł nas moją głową i w tym momencie wiedziałem już że tym razem obejdzie się bez efektownych wsadów i rzutów za trzy punkty. Okazuje się, że NBA Rush z grą w koszykówkę ma wspólnego niewiele. Owszem, są zawodnicy, jest piłka, ba, są nawet wsady… tyle, że nie do kosza.  NBA Rush to runner. Tym razem roli długodystansowych biegaczy i skoczków występują zawodnicy NBA, a po przeciwnej stronie barykady znajdziemy całą armię kosmitów. Przybysze z obcej planety pozbawieni są niestety uroku ich kolegów z filmu Kosmiczny Mecz, ale w zamian tego (marna to pociecha) jest ich zdecydowanie więcej.  Zabawa nie jest specjalnie odkrywcza. Biegnąc przed siebie poruszamy się na trasie podzielonej na trzy korytarze, pomiędzy którymi możemy swobodnie się przemieszczać. Rzecz jasna, jak w każdym runnerze, na naszej drodze natkniemy się na niezliczoną ilość przeszkód, które musimy wymijać, przeskakiwać lub się pod nimi prześlizgiwać. Sterowanie oparte na standardowych gestach (lewo, prawo, góra, dół) jest wygodne, a bohater reaguje na poczynania użytkownika bez zauważalnego opóźnienia. Oprócz wspomnianych przeszkód na drodze gwiazdy NBA stają wrogo nastawieni przybysze z kosmosu. Tych z kolei możemy likwidować za pomocą… wsadów, bo trzeba pamiętać, że nasz bohater z piłką do kosza nie rozstaje się nawet w przypadku inwazji obcych.  NBA to przyjemny, nienajgorzej wyglądający i nieźle brzmiący runner. Gra nie wyróżnia się mechaniką, jest natomiast całkiem ciekawą propozycją dla miłośników koszykówki – wśród dostępnych koszykarzy znajdziemy zawodników oraz zespoły znane z parkietów najsłynniejszej koszykarskiej ligi świata (gra jest licencjonowana). 