10.09.2013 Każdy pasjonat gier komputerowych dysponuje mniej lub bardziej rozbudowaną biblioteczką, w której gromadzi sobie skarby. Dla jednych jest to półka w pokoju, a dla innych lista gier na Steam. Bez względu na to, gdzie gromadzimy gry, warto zainteresować się aplikacją do ich katalogowania – My Game Collection. Aplikacja, jak sama nazwa wskazuje, służy do zebrania w jednym miejscu listy posiadanych przez nas gier. Dla niektórych graczy może to być zbędnym dodatkiem, ale znam wielu pasjonatów i kolekcjonerów, którzy chcą mieć dokładnie spisane, jakie gry ukończyli, które tytuły są ich ulubionymi, a do których jeszcze warto wrócić. My Game Collection daje oczywiście takie możliwości. Gry możemy tutaj dodawać ręcznie, ale nie ma konieczności wpisywania wszystkich informacji, bo aplikacja korzysta z bazy TheGameDB, gdzie umieszczono setki tysięcy tytułów wraz z okładkami i krótkimi opisami (niestety w języku angielskim). Wystarczy zatem, że zeskanujemy kod kreskowy z pudełka albo wpiszemy pierwszych kilka liter nazwy. Całość działa prosto i przyjemnie, a jakby tego było mało mamy też możliwość dodania naszej kolekcji gier ze Steama. W tym celu nie musimy podawać nawet żadnych haseł – wystarczy link do profilu, gdzie lista jest dostępna publicznie.   Aplikacja posiada kilka ekranów, na których znajdziemy listę wszystkich gier, wspomniane tagi, spis platform oraz gatunków. Ciekawym dodatkiem jest też ekran z osobami, którym pożyczamy gry. Możemy dokładnie określić w czyich rękach znajdują się konkretne tytuły, co znacząco ułatwi potem ich odzyskanie. Domyślam się, że każdy z nas stracił w ten sposób już niejedną grę. Całość została ubrana w interfejs Holo, co jest kolejnym atutem aplikacji. Poszczególne elementy bardzo dobrze się ze sobą komponują i czynią aplikację bardzo przystępną oraz przejrzystą. Na pewno nie możemy jej zakwalifikować do grona potworków, których twórcy próbowali na nowo wynaleźć koło, konstruując własne rozwiązania. Holo UI w zupełności wystarcza by usatysfakcjonować użytkowników.   My Game Collection w wersji darmowej wyświetla przy dolnej krawędzi ekranu reklamy. Za ich wyłączenie musimy zapłacić niecałe 4 złote. Myślę, że jeżeli ktoś będzie intensywnie korzystał z aplikacji, nie jest to zbyt dużym wydatkiem. A trzeba też wziąć pod uwagę, ze program dopiero zadebiutował w Google Play i będzie rozwijany oraz rozbudowywany o kolejne funkcje. Na pewno trudno znaleźć równie dobre alternatywne rozwiązanie tego typu i dlatego warto dać My Game Collection szansę. 