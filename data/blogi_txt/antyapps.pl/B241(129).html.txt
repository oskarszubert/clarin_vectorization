03.11.2011 Popularyzacja smartfonów w Polsce postępuje, Play wciąż chwali się dużym udziałem smartfonów w ogólnej sprzedaży telefonów. Nic dziwnego, że trend zostaje zauważany przez gigantów, którzy podejmują kroki by wyjść konsumentom na przeciw. Nie tylko Onet uruchomił Onet News, serwując użytkownikom Androida swoje treści w formie natywnej aplikacji, ale również Grupa Allegro wystartowała z aplikacjami do swoich sztandarowych produktów. Taką aplikacją jest właśnie Allegro. Wszyscy dobrze znamy Allegro. Statystyki, jakimi chwali się ten serwis są zdumiewające. Co 17 sekund rejestruje się nowy użytkownik, podczas gdy co 6 sekund sprzedaje się telefon komórkowy. Z innych ciekawostek, rocznie około milion osób biega w butach zakupionych na Allegro. Nic dziwnego, że Grupa wciąż poszerza swój zasięg i uruchomiła dedykowaną Allegro aplikację na Androida, która jest rewelacyjna! Narzędzie to jest w pełni minimalistyczne. Każdy poszczególny ekran programu zawiera dokładnie te elementy, które powinien zawierać – i nic więcej. Główny ekran aplikacji to pole wyszukiwania, do którego dane możemy wprowadzać nie tylko tekstowo, ale również za pomocą głosu lub zdjęcia kodu kreskowego. Poniżej widnieją trzy przyciski – Kategorie, Obserwowane i Sprzedaj. Tyle i aż tyle. Samo przeglądanie kategorii również jest rozwiązane w idealny sposób. Wybranie danej kategorii umożliwia zagłębienie się w drzewo kategorii, natomiast przycisk przy niej wyświetla wszystkie produkty z wybranej kategorii nadrzędnej. Aukcja w aplikacji jest tak na prawdę swego rodzaju wizytówką, z której dopiero później dowiadujemy się więcej o sprzedawanym produkcie czy sprzedającym. Sama aukcja to informacja o cenie, o dacie zakończenia, a reszta to przyciski odsyłające po informacje o cenie wysyłki czy do opisu aukcji. Opis aukcji może być wyświetlany zarówno w formie tekstowej, jak i pełnej formie dostępnej z poziomu serwisu internetowego Allegro. Z tego co jednak zauważyłem, blokowana jest wszelka treść osadzana typu galerie z serwisu Aukcjoner.pl, przez co osoby korzystające z tego rozwiązania, pozwalającego zaoszczędzić na wystawianiu aukcji, nie są w pełni widoczni z poziomu mobilnej aplikacji. Rewelacyjnie działa natomiast obsługa standardowej galerii Allegro, jednak w tym przypadku sprzedawca płaci za każde zdjęcie. Zdecydowanie polecam to narzędzie każdemu użytkownikowi Androida, gdyż nigdy nie jest wiadome, kiedy będziemy musieli na szybko sprawdzić cenę na Allegro :) Aplikacja jest dostępna w Markecie za darmo. 