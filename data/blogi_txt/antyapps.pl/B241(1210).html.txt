13.12.2011 Gdy całkiem niedawno zapowiadając na łamach AntyApps grę Evertales nie spodziewałem się, że tak szybko będzie można ją pobrać całkowicie bezpłatnie. Dzięki akcji Appvent Calendar jednak już to się stało, ale tylko na jeden dzień. Spieszcie się zatem – ja już pierwsze plansze mam za sobą i jest całkiem nieźle.  Dla przypomnienia – Evertales to gra fantasy stworzona ze sporym przymrużeniem oka. Zabawa opiera się na parciu w prawo i pokonywaniu kolejnych przeciwników. W trakcie zabawy możemy zmieniać w dowolnym momencie kierowaną postać – albo jesteśmy silnym wojownikiem z mieczem, albo szczupłym elfem prującym strzałami na odległość, ewentualnie starym czarodziejem. Każdy z panów ma też inne możliwości skakania, przez co nie każdym dostaniemy się w dowolne miejsce na planszy – potrzebne będzie trochę kombinowania. Ale bez przesady – grą logiczną tego nazwać się nie da. Jak na klimat fantasy-RPGowy przystało, autorzy dali nam możliwość zmiany klasy postaci czy usprawnienia uzbrojenia. Tego wszystkiego dokonamy za znajdywane w grze lub… kupione za żywą gotówkę monety. Przy czym ta druga opcja jest mało sensowna, ponieważ przechodząc kolejne poziomy całkiem rozsądna ilość złota wpada do naszych kieszeni.  Poziom trudności nie jest specjalnie wyśrubowany, albo przynajmniej nie do momentu aż spotkamy bossów kończących plansze. Ci potrafią nam napsuć krwi, w przenośni i dosłownie, a sterowanie niestety nie ułatwia sprawy. Jest banalnie proste (lewo-prawo, skok, atak), ale przy szybkich i dynamicznych akcjach niekoniecznie zawsze posyłamy naszego człowieka tam, gdzie chcemy. Gdyby Evertales kosztowało kilka euro, to nie sądzę abym Wam ten tytuł mocno polecał. Za zawsze jednak kuszącą kwotę ZERO warto pobrać i się pobawić tym bardziej, że jest zabawnie i ładnie – oprawa stoi na najwyższym poziomie. Evertales można pobrać stąd. 