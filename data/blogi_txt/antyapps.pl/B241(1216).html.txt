29.05.2013 Patrząc na liczbę odwiedzin i liczne komentarze przy wpisach o tematyce religijnej mam wrażenie, że zainteresowanie nimi nie przestaje rosnąć. Pisaliśmy już o polskojęzycznym Modlitewniku oraz o mobilnej Biblii na systemy Android. Tym razem trafiłem na aplikację w języku angielskim, która z pewnością ucieszy katolików, którzy znają mowę Szekspira i lubią programy telewizyjne oraz radiowe poświęcone swojej religii. EWTN to amerykańska stacja telewizyjna nadająca programy religijne od 1981 roku, które dostępne są na niemal każdym kontynencie. Aplikacja, jaką przygotowano, to naprawdę bogaty zbiór różnego rodzaju multimedialnych treści związanych z religią katolicką. Pierwszą część aplikacji stanowi Biblia w języku angielskim. Nie jest to jednak tylko tekst, ale profesjonalnie przygotowany audiobook, przy pracy nad którym brało udział ponad 70 aktorów. Dzieło obejmuje również muzykę, a także różnego rodzaju efekty dźwiękowe, dzięki czemu całość ma charakter radiowego słuchowiska, a nie tylko zwykłego odczytu. Niestety podczas testów natrafiłem na duży problem. Dźwięk w poszczególnych rozdziałach Pisma Świętego udało mi się uruchomić tylko dwa razy, a przy każdej próbie wciśnięcia przycisku „play” pojawiał się komunikat informujący o tym, że pliki audio należy wykupić. Niestety po wybraniu opcji kupna nie pojawiła się żadna informacja o cenach ani odnośnik do Google Play lub innego sklepu, gdzie można nabyć pełną wersję „słuchowiska”. Dajcie znać, jeśli udało wam się uniknąć tego problemu. Kolejną częścią apki są filmy i audycje „na życzenie”. Na szczęście tym razem okazuje się, że treści nie są płatne, więc zupełnie za darmo możemy cieszyć się filmami i bajkami związanymi z religią oraz transmisjami z najróżniejszych mszy i nabożeństw. Trzeba przyznać, że zbiór multimediów jest tu naprawdę ogromny, więc możecie być pewni, że treści, jakie udostępnili twórcy aplikacji, szybko się nie znudzą. Nie zapomniano również o programie telewizyjnym uwzględniającym ofertę z każdego kraju, gdzie nadawane są programy i audycje EWTN. Przewidziano także transmisje programów na żywo i tu także postarano się o ofertę z każdego miejsca na świecie, w którym dostępne są produkcje EWTN. Mimo że świetnie przygotowany audiobook, który jest tak naprawdę wizytówką EWTN, nie zadziałał u mnie tak jak powinien, to bogactwo innych multimedialnych treści jakie agreguje aplikacja i tak zrobiło na mnie duże wrażenie. Jeśli znacie język angielski, a ilość religijnych treści dostępna w polskiej telewizji jest dla was niewystarczająca, na pewno warto zainstalować EWTN w waszych urządzeniach mobilnych. Program dostępny jest na systemy iOS oraz Android. 