16.09.2013 Zombie Highway to jedna z najlepszych gier z nieumarłymi w roli głównej, w jaką dane było mi grać na urządzeniu mobilnym. Na niekończącej się amerykańskiej autostradzie, na której aż roi się od żądnych ludzkiej krwi zombiaków spędziłem dobrych kilkanaście godzin co, jak na produkcję mobilną wydaje się całkiem przyzwoitym rezultatem. Wynik taki jest w głównej mierze zasługą nieprzeciętnej grywalności, jaką może poszczycić się ZH. Gdy tylko w AppStore pojawiła się druga część krwawej ścigałki, gra natychmiast wylądowała na dysku mojego iPada. Gracze, którzy na pierwszej części Zombie Highway zjedli zęby po uruchomieniu kontynuacji poczują się jak w domu. Bardzo zbliżony styl graficzny, z grubsza te same zasady rządzące zabawą oraz podobne dźwięki dopływające do naszych uszu. Niestety, wystarczy rozegrać kilka wyścigów i przejechać kilkudziesięciu nieumarłych, by przekonać się, że drugiej części w niemal każdym aspekcie do pierwowzoru brakuje całkiem sporo.  W Zombie Highway: Driver’s Ed, podobnie jak to miało miejsce w pierwszej części, wcielamy się w kierowcę samochodu mknącego przez amerykańskie bezdroża. Zapomnijcie o jakichkolwiek zakrętach – droga wiedzie tutaj prosto jak strzała. Rozrywka została zapewniona w inny sposób – na samej autostradzie oraz jej poboczach porozmieszczane są różnego rodzaju przeszkody, wśród których czają się chmary zombie.  Podczas zabawy wypełniać będziemy różnego rodzaju mini-misje zapewniające stały dopływ wirtualnej gotówki, a co za tym idzie – możliwość ulepszeń naszego pojazdu.  Samochodem sterujemy za pomocą wychyleń tabletu/telefonu na boki. Zwrotność pojazdu w pierwszej fazie gry pozostawia sporo do życzenia, ale wraz z kolejnymi zakupami ulega ona zauważalnej poprawie. Niestety, na gorsze, w porównaniu do poprzednika zmienił się model jazdy. Samochód ospale reaguje na poczynania gracza, a każde zderzenie z nieumarłym nienaturalnie go zwalnia. Dla porównania zainstalowałem ponownie pierwszą część gry. Moje spostrzeżenia się potwierdziły – oryginał prezentuje zdecydowanie bardziej zręcznościowe i dynamiczne podejście do kontroli pojazdu.  Solą rozgrywki w Zombie Highway: Driver’s Ed, podobnie jak to miało miejsce u poprzednika, jest eliminacja licznie zgromadzonych na trasie naszego przejazdu nieumarłych. Żywe trupy atakują samochód, którym się poruszamy rzucając się na niego i próbując go rozbujać na boki, co, jeżeli nie zdążymy odpowiednio szybko zareagować, prowadzi do katastrofy. Nieproszonych pasażerów można pozbyć się na dwa sposoby, przy czym oba sprawiają niesłychaną przyjemność. Pierwszym jest strącenie natarczywego współtowarzysza podróży przy wykorzystaniu zalegających wokół trasy betonowych barier. Przejeżdżając bardzo blisko przeszkód miażdżymy kości (?) i ciało kreatur, przyozdabiając rozgrzany asfalt suto lejącą się krwią. Drugą możliwością eliminacji przeciwników jest ich wysadzenie. Aktywacja zdobytego po kilku misjach „poppera” powoduje efektowną eksplozję wszystkich przyczepionych do naszego pojazdu nieumarłych pasażerów. Gdzie podział się cały arsenał urozmaiconego uzbrojenia z pierwszej części? Nie wiem.  Zombie Highway: Driver’s Ed to dla mnie spore rozczarowanie. Druga część ZH to oskubana ze swoich największych atutów część pierwsza, z lekko poprawioną grafiką. Wielka szkoda, bo sam pomysł i niewątpliwie ciekawy klimat rozgrywki zasługują na zdecydowanie lepszą produkcję. 