29.01.2013 Trudno nie skojarzyć tytułu gry z uwielbianym przez tysiące graczy na całym świecie Portalem od Valve — i nie jest to błędna myśl. Portalizer to wykorzystanie znanych tam patentów w zupełnie nowych planszach, a do tego dostępne na urządzenia mobilne, dzięki czemu możecie szare komórki wysilać również w biegu!  Dla tych, którzy nigdy nie zetknęli się ze wspomnianą grą kilka słów wyjaśnienia. Jest to produkcja z widokiem pierwszoosobowym wypełniona po brzegi zagadkami. Naszym zadaniem jest dotarcie do końca labiryntu. W tym pomoże nam przenoszenie kostek i sprytne ich wykorzystywanie, zabawa laserami, a przede wszystkim dziesiątki portali, które pozwalają nam się teleportować w inne miejsce. Dzięki specjalnemu „pistoletowi” (w oryginale nazywanym portal-gun) na wybranych powierzchniach sami możemy je tworzyć. Ale to jeszcze nie wszystko — jako że fizyka jest bardzo istotna w tamtejszej rozgrywce, przyjdzie nam również kombinować z grawitacją. Mimo że sam do największych fanów produkcji Valve nie należę, to spędziłem z nią w życiu trochę czasu i może nie jestem na bieżąco ze wszystkimi DLC, ale odnoszę wrażenie, że wszystko co zaproponowano w Portalizerze już tam widziałem. Podczas ogrywanych poziomów nie spotkałem rzucających się w oczy innowacji, które wywracałyby całość do góry nogami.  Porównując dalej do pierwowzoru — nie poznamy tutaj żadnych charakterystycznych bohaterów, nie będzie intrygi ani jakiejkolwiek historii. Gra skupia się na dostarczeniu porcji łamigłówek i w tej kwestii nic nie można jej zarzucić. Trochę gorzej jednak ma się sprawa jeżeli chodzi o samą oprawę gry — przyzwyczajony do wymuskanych, estetycznych, korytarzy w Portalu, tutaj było szaro, przygnębiająco i bez „tego czegoś” — chyba obrana komunistyczna konwencja po prostu do mnie nie trafiła. Nie można jednak złego słowa powiedzieć o jakości tekstur. Sterowanie również nie pozostawia nic do życzenia — po lewej stronie znajduje się wirtualna gałka analogowa którą się poruszamy, zaś mażąc palcem po prawej połowie ekranu obracamy kamerą. Tam też znalazło się miejsce dla zestawu przycisków. Jeżeli Wasze urządzenie się nie wyrabia, to spokojnie — zawsze można w opcjach ustawić mniejszą ilość detali oraz ustawić gorszej jakości tekstury.  Portalizer jest kopią kultowej produkcji, dlatego ciężko jest mi na nią spojrzeć jako samodzielny twór bez przywoływania w pamięci oryginału. To fajna gra, która przenosi znane pomysły na grunt mobilny, zapewniając kilka godzin dobrej zabawy. Dostępna jest w dwóch wariantach: darmowym (posiada pięć poziomów) oraz płatnym (pełna wersja, na którą składa się trzynaście plansz), za który przyjdzie zapłacić niewiele ponad 3 złote. 