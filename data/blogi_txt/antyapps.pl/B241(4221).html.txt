31.08.2013 Różnego rodzaju atlasów anatomicznych przedstawiających szczegółową budowę ludzkiego ciała znajdziemy w AppStore bez liku. Znakomita większość z tych, które miałem okazję gościć na dysku swojego tabletu to produkcje przeznaczone dla użytkowników poszukujących dość dokładnych informacji – najczęściej studentów kierunków medycznych lub pokrewnych. Co jednak z najmłodszymi i osobami poszukujących podstawowej wiedzy o anatomii człowieka? Dla nich stworzono The Human Body by Tinybop:) The Human Body by Tinybop to jedna z tych aplikacji, które nie tylko znakomicie spełniają zadanie, do którego zostały przeznaczone, ale równie dobrze (a może lepiej) nadają się do prezentacji możliwości współczesnych urządzeń mobilnych wyposażonych w dotykowy wyświetlacz. Program został przygotowany z myślą o iPadzie, i to właśnie na jego ekranie prezentuje się najlepiej (choć z racji uniwersalności można go również uruchomić na urządzeniach z mniejszym ekranem – iPhonie i iPodzie Touch).  Human Body to wycieczka po ciele człowieka. Podróż, w którą przyjdzie nam się udać jest pouczająca i efektowna, a wszystko to za sprawą niezwykle ciekawego konceptu. Prosta, czytelna, oprawa nie przytłacza przesadną szczegółowością, ale jest zupełnie wystarczająca do prezentacji procesów zachodzących w ciele każdego z nas. Interfejs aplikacji oparty został na pasku wysuwanym z lewej strony ekranu. W jego obrębie  znajdziemy polecenia umożliwiające wygodną nawigację w obrębie modelu ciała człowieka widocznym na ekranie urządzenia.  Program skierowany jest głównie do dzieci. Taka grupa docelowa dość precyzyjnie definiuje zawartość aplikacji. Human Body obejmuje sześć interaktywnych i animowanych warstw ciała (układy: kostny, mięśniowy, nerwowy, krążenia, oddechowy, pokarmowy) oraz wiele interaktywnych organów (m.in. serce, mózg, żołądek i wiele więcej). Wszystkiego można dotknąć, a każdy narząd możemy obejrzeć z bliska.  Rewelacyjnym rozwiązaniem jest możliwość śledzenia postępów dziecka za pomocą specjalnego konta rodzica. Informacje o najnowszych działaniach swojej pociechy w obrębie Human Body opiekun dostaje na skrzynkę pocztową lub jest o nich informowany na swoim profilu w programie.  Human Body to bardzo udana i przyjemna w użytkowaniu aplikacja. Program wart jest każdej złotówki, którą musimy przeznaczyć na jego kupno. Polecam. 