19.12.2011 Najczęściej opisuję super gry, bo to dla mnie największy atut nowoczesnych smartfonów i tak z nich najczęściej korzystam. Wiadomo jednak, że nie tylko prostą rozrywką człowiek żyje, a i rodzeństwu czy dzieciom można przekazać iPada czy iPhone’a do zabawy. Tyle tylko, że zamiast bezsensownego, aczkolwiek ładnego strzelania lepiej postawić na walory edukacyjne. Robi to świetnie takie np. Grolly at the North Pole.   Grolly at the North Pole to bajka, która opowiada historię małej dziewczynki. Śniąc przenosi się ona na biegun północny i w podróży przez różne mroźne miejsca musi odnaleźć swoją maskotkę. W formule nie znajdziemy niczego nadzwyczajnego, ale nie zawsze o to chodzi. Tutaj decyduje jakość wykonania – każde zwierzątko pokazane na powyższym obrazku ma swoją animację, można je nacisnąć i usłyszeć też charakterystyczne dźwięki przez nie wydawane. Do tego dochodzi ten aspekt edukacyjny, czyli mała encyklopedia podręczna dostępna w grze. Przedstawiona poniżej:  Oczywiście opisy są dostępne w języku polskim, niestety lektor czyta jedynie po angielsku, więc najmłodsi będą potrzebowali rodziców do pomocy. Jednakże starsze dzieci chodzące do szkoły podstawowej nie powinny mieć problemów ze zrozumieniem o co w tekście chodzi. Jest on napisany zrozumiale bez szczegółów, które byłyby niezrozumiałe i na tyle ciekawie, że dzieci będą chciały wiedzieć co to jest ta zorza polarna przykładowo. No właśnie wszystko wraca do świetnych animacji, które dostępne są w grze. Wygląda to jakbyśmy oglądali cząstki bajki rysowane z dużym kunsztem. Piękne, ale też zabawne, bo kliknięcie na gwiazdę na biegunie północnym powoduje, że na swoich saniach przelatuje przez ekran święty Mikołaj. Prostota, a zarazem bogactwo – to przemawia za Grollym. Czy warto? Bez dwóch zdań Grolly at the North Pole jest wykonany świetnie, a słowo bajecznie pasuje tu jak ulał. Co ważne to nie tylko prosta bajka, ale również bardzo edukacyjny projekt, dzięki któremu dzieci dowiedzą się trochę o stworzeniach i zjawiskach występujących na dalekiej północy. Jedyne „ale” to brak polskiej wersji dubbingowej, ale takie rzeczy zapewne znajdziemy jedynie w rodzimych produkcjach. Jakość wykonania jest szokująco wysoka, jak na koszt 0,79 Euro, a opisy bardzo zgrabnie napisane, tak żeby nie przytłaczać maluchów. Polecam, szczególnie na iPadzie. Link do aplikacji (iphone), link do aplikacji (iPad). 