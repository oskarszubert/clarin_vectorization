08.07.2013 Lenistwo bardzo często wygrywało u mnie z nauką, jednak sposobem były zawsze nowe technologie albo nietypowe metody zapamiętywania. Pojawienie się nowej aplikacji lub ciekawego systemu służącemu łatwiejszemu przyswajaniu wiedzy zawsze potrafiło choćby na chwilę zmotywować mnie do nauki. I chociaż nie dawało to zbyt długotrwałych efektów, to na pewno w dużym stopniu pomagało w zebraniu się do książek. STUDYBLUE to kolejny wynalazek mający za zadanie ułatwić nam naukę. Gdybym wciąż był na studiach, pewnie i tym razem dałbym się oszukać i nie musząc korzystać z kartki i długopisu wypróbowałbym tę aplikację w praktyce. Aby rozpocząć korzystanie z aplikacji, należy zarejestrować nowe konto lub zalogować się z poziomu Facebooka. Po pierwszym uruchomieniu aplikacja poprosi nas o zarejestrowanie naszej szkoły (dostępna jest gotowa lista najbliżej znajdujących się placówek) lub określenie się jako nie-studenta.  Aplikacja umożliwia nam tworzenie praktycznych podczas nauki kart zawierających określone słowo i jego definicję. Opcjonalnie możemy wzbogacić naszą fiszkę o zdjęcia lub edytować tekst, aby wybrane części zdań były dla nas bardziej czytelne i przejrzyste, a tym samym łatwiejsze do przyswojenia. Karty zapisują się w naszym „wirtualnym plecaku” podzielone na odpowiednio nazwane kategorie, dzięki czemu w naszych notatkach nie panuje bałagan. Po tym, jak przygotujemy odpowiedni materiał, możemy przejść do trybu nauki, w którym na ekranie pojawia się hasło, a dopiero po następnym kliknięciu definicja. Muszę przyznać, że jeśli wystarczy nam cierpliwości na przygotowanie tak skonstruowanych notatek, będzie to naprawdę wygodne i praktyczne narzędzie do nauki.  Jeśli potrzebujecie motywacji do nauki w postaci nieszablonowych sposobów na przyswajanie wiedzy, STUDYBLUE może okazać się niezłym rozwiązaniem. Największym problemem będzie jednak przygotowanie wszystkich fiszek, które później naprawdę mogą ułatwić sprawną naukę. Aplikacja dostępna jest również na systemy iOS. 