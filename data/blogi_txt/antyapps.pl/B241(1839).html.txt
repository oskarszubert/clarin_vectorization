23.08.2013 W znakomitej większości przypadków mobilne aplikacje rozrywkowe są bytami krótkotrwałymi. Mimo, że AppStore znam niemal jak własną kieszeń, stworzenie listy dziesięciu czy dwudziestu gier, które nie zanudzą użytkownika po tygodniu codziennej zabawy byłoby zadaniem trudnym. Bynajmniej nie jest to spowodowane urodzajem świetnych tytułów, wśród których ciężko byłoby wybrać te najlepsze. Wręcz przeciwnie. Produkcji mobilnych, które dostarczą nam rozrywki na wiele tygodni jest w AppStore zadziwiająco mało. Na tej krótkiej liście swoje miejsce znajduje Badland, niezwykle klimatyczna zręcznościówka, która niedawno doczekała się aktualizacji. O Badland pisałem Wam kilka tygodni temu. Gra urzekła mnie swoim klimatem oraz wszystkimi cechami, które się na niego składają – od fenomenalnej oprawy, poprzez niezwykłą oprawę dźwiękową, na aurze tajemniczości skończywszy. Wystarczy wspomnieć jeszcze o sterowaniu, które jest tak dobre, że właściwie się go nie zauważa oraz o wysokim poziomie trudności samej rozgrywki, by otrzymać obraz dzieła niemal doskonałego.  W ciągu ostatnich kilku tygodni przekonałem się również, że Badland jest grą, która nie nudzi się szybko. Dzięki możliwości konkurowania z aż trzema użytkownikami na jednym urządzeniu oraz niezwykle wymagającym misjom produkcja studia Frogmind Oy daje rozrywkę na długie tygodnie.  Licznik pobrań Badland dobił niedawno do kosmicznej liczby 7 000 000 pobrań. Z tej okazji producenci gry przygotowali aktualizację, która nie tylko poprawia zauważone przez graczy drobne błędy, ale dodaje 4 zupełnie nowe poziomy do trybu wieloosobowego. To jednak dopiero początek. Twórcy mobilnego przeboju zapowiedzieli zbliżającą się wielkimi krokami aktualizację, której zasadniczą częścią będzie kolejna paczka etapów – tym razem obdarowani zostaną gracze preferujący jednoosobowy tryb rozgrywki. Recenzję Badland możecie przeczytać tutaj. 