02.12.2011 W dzisiejszych czasach korzystamy z coraz to większej liczby protokołów komunikatorów oraz brandowanych odmian danych protokołów, jak na przykład Google Talk, który jest odmianą Jabbera. Dobrze jest, gdy komunikator pozwala nam zgromadzić kontakty ze wszystkich kont IM w jednym miejscu. Nimbuzz to potrafi, a na dodatek działa i wygląda świetnie. Powstaje coraz to więcej multikomunikatorów, które konkurują ze sobą oferowaną funkcjonalnością. Jakiś czas temu pisałem na temat Palringo, jednak traci on w moich oczach w obliczu konkurencji ze strony Nimbuzza. Ten ma o wiele lepszy design i interfejs oraz oferuje rozmowy głosowe i wideo. A wszystko to za darmo!  Program nie tylko pozwala cieszyć się darmową komunikacją ze znajomymi za pomocą sporej liczby protokołów typu Gadu-Gadu, Facebook Chat, Google Talk czy MSN, ale także nie irytuje reklamami. Jest tak dlatego, że model biznesowy Nimbuzza jest inny, to jest stara się zarabiać na tym, na czym zarabia Skype, czyli na rozmowach na standardowe numery telefonów stacjonarnych i komórkowych. Tego typu połączenia są płatne, jednak nie kosztują zbyt dużo, gdyż nakładane przez Nimbuzza prowizje są niewielkie – twórcy liczą na efekt skali. Oprócz tego do wszystkich użytkowników Nimbuzza możemy dzwonić i prowadzić z nimi rozmowy audio i wideo za darmo. Dodatkowo możemy także wysyłać darmowe wiadomości. To z pewnością na dłuższą metę przyciągnie sporą liczbę użytkowników na zasadzie instalacji z polecenia – stary, zainstaluj sobie Nimbuzza, to będziemy mogli dzwonić i pisać do siebie smsy za darmo :) Główny ekran aplikacji to lista kontaktów. Zakładki umożliwiają nam przełączenie się między listą ulubionych kontaktów, a pełną listą, następnie przejść do zapisanych chatów, okna wyboru numeru czy skrzynki odbiorczej. Nimbuzz wygląda i działa naprawdę nieźle. Posiada nawet wersję na tablety, dzięki czemu staje się jeszcze bardziej uniwersalny. Szczerze zachęcam do instalacji aplikacji, tymbardziej biorąc pod uwagę fakt, iż jest darmowa i bez reklam. W Android Markecie opinie na jej temat są naprawdę różne, bo choć średnia ocen wynosi 4, sporo osób punktuje ją jako bezwartościową. Myślę, że warto sprawdzić tę aplikację samemu :) 