23.01.2012 Czy zastanawiałaś lub zastanawiałeś się kiedyś jak ciężko jest być pomarańczą? Teoretycznie zadanie jest proste – wisieć i rosnąć na drzewie i czekać, aż przyjdzie gospodarz, aby zostać zerwanym. Umytym, obdartym ze skóry, a potem skonsumowanym. W sumie, to nie brzmi to zbyt przyjemnie. Ale na te pyszne owoce czyhają niebezpieczeństwa jeszcze przed przejściem w ludzkie ręce. Na przykład kwaśne deszcze, przed którymi chronimy je w Cover Orange.  Rzadko kiedy tytuł tak doskonale opisuje treść aplikacji. W tej grze dosłownie „ochraniamy pomarańcza”, także wszystko się zgadza. Naszym głównym przeciwnikiem jest przebrzydła, ciemna chmura, z której spada na ziemię niezliczona ilość kropel kwaśnego deszczu. W grze nie sterujemy jednak tytułowymi pomarańczami – odpowiadamy za rozłożenie na planszy wcześniej zdefiniowanych obiektów. Mamy skrzynie, beczki i inne przedmioty, które należy w sprytny sposób wykorzystać, aby zagrożenie zostało ominięte. Nie jest to jednak także gra, w której najważniejsze jest fizyka opisanych elementów i ich ustawienie nad głową (czy pomarańcza ma coś poza głową?) owocu. Także plansze składają się bowiem z ruchomych miejsc, bomb i innych, „tradycyjnych” w tego typu grach obiektów, które można poruszać. Stąd też zamiast choćby przykrycia pomarańczy możliwe, że zajdzie konieczność przemieszczenia jej do już znajdującego się na planszy, zamkniętego pudła.  Motywacją do szybkiego myślenia są tylko punkty, których zdobyta ilość maleje wraz z czasem poświęconym na zastanawianie się. Kwaśna chmura z kolei posłusznie zaczeka ze swoim wyjściem, aż nie skończymy z rozmieszczaniem wszystkich obiektów. Szkoda, że nie zdecydowano się na jakieś dodatkowe ocenianie poczynań gracza, co jeszcze mocniej motywowało by do szybszego i ponownego przechodzenia plansz. Z tym, że nawet bez tego jest co robić – od momentu wypuszczenia gry niemal rok temu potrojono liczbę zadań – obecnie ich liczba grubo przekracza 300, co zapewni rozrywkę na całkiem niezłym poziomie na wiele godzin. Jeśli lubicie w miarę spokojne, logiczne wyzwania – warto sprawdzić Cover Orange. Cover Orange można nabyć tutaj. 