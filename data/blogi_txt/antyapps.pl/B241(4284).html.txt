15.11.2011 Tofu Notes to działający w trybie offline notes, który oferuje nie tylko sporządzanie zwykłych list, ale również i list rzeczy do zrobienia. Jest to zatem nie tylko odpowiedź na zapotrzebowanie na prosty, łatwy w użyciu notes, ale także dla wszystkich tych, którzy potrzebują mobilnej listy zakupów, jednak nie odpowiada im synchronizacja przez chmurę, jak ma to miejsce w Listonic. Jestem minimalistą i z tego powodu Tofu Notes od razu mi zaimponował. Zawiera tylko najważniejsze funkcje i nic więcej. Zachowuje się jak prosty edytor tekstu, to jest nie oferuje zmiany wielkości czcionki, pogrubiania wybranych fragmentów czy ustawiania wyjustowania. Zamiast tego jest narzędziem, które uruchamia się błyskawicznie i tak samo szybko i wygodnie się z niego korzysta. Oprócz samego sporządzania notatek mamy tutaj także opcje pozwalające ustawić wybrany zapis jako ważny oraz nastawić przypomnienie. W pierwszym przypadku notatka taka wyświetlana jest na głównym ekranie na początku, a druga opcja jest zintegrowana z systemem i w odpowiednim czasie informuje nas sygnałem dźwiękowym i powiadomieniem na górnym pasku systemu o notatce. Tofu Notes umożliwia tworzenie nie tylko notatek, ale również i list rzeczy do zrobienia, które można wykorzystać także jako listę zakupów. Jak zapowiadają twórcy aplikacji, w najbliższym czasie pojawi się tłumaczenie na języki takie jak niemiecki, francuski, szwedzki oraz hiszpański. Wprowadzona zostanie także funkcja opcjonalnej synchronizacji z serwisami trzecimi, możliwość backupu notatek na kartę SD oraz notatki foto/wideo. Już teraz natomiast Tofu Notes umożliwia personalizację, gdyż zawiera 5 różnych motywów kolorystycznych. Aplikacja jest dostępna do pobrania za darmo. 