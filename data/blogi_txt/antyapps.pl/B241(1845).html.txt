01.03.2012 Polskie Książki Telefoniczne wydały nową aplikację. Firma ta kojarzy mi się ze skostniałą strukturą, typowa korporacja, dlatego do programu podchodziłem raczej neutralnie. Kiedy wkońcu zabrałem się do przejrzenia aplikacji, to oniemiałem. Jest to najlepsza aplikacja typu przewodnik, jaką kiedykolwiek widziałem, a na dodatek obsługuje nie jedno, a kilka miast w Polsce. Rewelacja! Pierwszym krokiem w skorzystaniu z aplikacji jest wybranie miasta. Te ilustrowane są dużym zdjęciem charakterystycznego obiektu danej miejscowości. Aplikacja jest niesamowicie intuicyjna. Główny ekran to Aktywności. Mamy tutaj zakładki odpowiadające konkretnym potrzebom, na przykład jedzeniu, wymianie waluty czy zrobieniu zakupów. Program działa w oparciu o geolokalizację, dlatego wyniki odpowiadające potrzebom użytkownika (na przykład jedzenie – restauracje) sortowane są po dystansie, jaki miałby do przebycia do danego miejsca. Katalog to druga główna zakładka programu. W tym miejscu znajdują się skategoryzowane miejsca. Możemy tu znaleźć na przykład punkty informacji turystycznej, atrakcje turystyczne, noclegownie czy kluby. Każde z nich jest następnie znowu podzielone na podkategorie. W przypadku noclegów mamy na przykład podział na hotele z ofertą biznesową, ale i niskobudżetowe hostele. W aplikację jest wbudowany także przewodnik oraz mapa miasta. Do tej drugiej możemy przejść również z poziomu katalogu, kiedy chcemy zobaczyć, w którym kierunku iść, by dotrzeć do danego obiektu. Pomysł jest naprawdę niezły, a wykonanie wręcz rewelacyjne. Proste do wciskania duże przyciski, intuicyjne menu, a na dodatek miły dla oka design. Jestem naprawdę pozytywnie zaskoczony. Dla samego PTK jest to również pomysł na zwiększenie zysków. Z tego, co się orientuję, w katalogu obiektów komercyjnych znajdują się tylko te, które współpracują z firmą. Jeśli aplikacja się przyjmie, możliwe, że kolejne lokale dołączą do abonentów PTK. Aplikacja ta jest darmowa i dostępna zarówno po polsku, jak i po angielsku. Wydaje mi się, że podczas Euro 2012 to będzie hit. Wystarczy tylko rozreklamować program wśród obcokrajowców. Zachęcam do pobierania i podsyłania aplikacji swoim zagranicznym znajomym :) Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 