01.10.2013 Obiecany ciąg dalszy zestawienia niezbędnika fotograficznego. Kolejna porcja aplikacji do robienia i upiększania wykonanych mobilnie zdjęć. Jeżeli ominęliście wczorajszy start, warto zajrzeć – podobnie jak do przywoływanego tam również tekstu o polecanych na 2013 apkach. 3, 2, 1 — start! Camera360 Ultimate Z jednej strony bez rewolucji, z drugiej — kolejna dawka filtrów kolorystycznych i efektów (dosłownie) specjalnych, którymi możemy wzbogacić nasze fotografie. Nie mogło także zabraknąć obowiązkowej funkcji dzielenia się grafikami na łamach serwisów społecznościowych. Przejdź do wpisu. Dotti  Wywoływanie mobilnych fotografii? W to mi graj! Bardzo fajna usługa, choć nie ma co się oszukiwać — z perspektywy osoby mieszkającej w Polsce, nieopłacalna. Mimo wszystko warto zwrócić uwagę na ten projekt i zachwycić się tym, jak bardzo analogowe może być wykonywanie… cyfrowych fotografii. Przejdź do wpisu. Gridditor Tym co wyróżnia Gridditor we wszystkich zestawieniach nie jest jego funkcjonalność, a interfejs i sposób, w jaki za jego pośrednictwem obrabiamy fotografie. Bowiem tutaj nie mamy standardowych przycisków znanych z każdego innego programu tego typu, a… siatkę. Nawigując po niej zmieniamy kolory i inne parametry. Po chwili przyzwyczajenia aplikacja okazuje się być naprawdę intuicyjną i godną uwagi. Przejdź do wpisu. Photo Slice Program pozwala na fantazyjne docinanie zdjęć i wkomponowanie ich do przygotowanych przez autorów schematów. Mimo swej jarmarkowości edytowane w aplikacji grafiki mają swój klimat. Jeśli w ulubionych aplikacjach skończyły się już warte uwagi propozycje edycji przed zamieszczeniem zdjęcia w sieci, warto dać szansę Photo Slice. Przejdź do wpisu. Pixlr Express  Obok fenomenalnego Snapseeda jedna z moich ulubionych propozycji do mobilnej obróbki fotek. Korzystałem zacięcie jeszcze z Pixlr-o-matica, a Pixlr Express jest prawdziwą definicją więcej, lepiej, ładniej. Więcej opcji, ramek, kolorów, tekstur; większa kontrola nad edytowaną grafiką oraz — co dość istotne — możliwość kontroli nakładanych efektów i dodatków, czego brakowało w poprzedniku. Przejdź do wpisu. Rhonna Designs Bardzo ciekawa propozycja, która nie wiedzieć czemu nie doczekała się jeszcze dedykowanego tekstu na łamach serwisu. Ale zaległości są po to, aby je nadrabiać — zatem nie ma na co czekać. Kadrowanie, nakładanie filtrów kolorystycznych — standard, którego zabraknąć nie może w żadnej szanującej się aplikacji tego typu. Zatem co jeszcze? Ano czcionki. Dużo czcionek i opcji z nimi związanych: cienie, obroty, obrysy, szukanie odpowiedniego odcienia i wygodne ustawienie pozycji na planszy za pomocą dostępnych suwaków. Co dalej? Dodatki. Modne szablony, obrysy, ramki, a także maski. Wiadomo, do Photoshopa tej aplikacji daleko, jednak dodatkowym atutem jest stałe wsparcie autorów i chęć stworzenia społeczności — z całkiem niezłym skutkiem zresztą. Miłym dodatkiem są również tutoriale wideo, na których krok po kroku wytłumaczone jest jak uzyskać dane efekty. Aplikację w wersji uniwersalnej można nabyć w AppStorze za 1,99$. Slow Shutter  Artystyczne zdjęcia oparte na spowolnieniu… czasu działania migawki. Jeżeli macie dobre miejsca do oparcia iPhone’a lub iPada, macie szansę z tym programem wykonać naprawdę efektowne zdjęcia. Bez nich przygotujcie się na ocean rozmazanych grafik, które niekoniecznie będą miały wiele wspólnego z estetycznym podejściem do tematu. Ale pamiętajcie: chcieć, to móc ;-) Przejdź do wpisu. 