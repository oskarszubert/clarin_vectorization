18.12.2013 Internet w smartfonie już dawno przestał być luksusem, a stał się standardem, bez którego właściwie nie mamy możliwości pełnego wykorzystania naszych urządzeń. Pobieramy na nich coraz większe pliki, słuchamy strumieniowo muzyki, oglądamy filmy. Operatorzy też dbają o to, aby prześcigać się w ilości oferowanych MB. Dlatego czasem warto zmierzyć na co tak naprawdę stać nasz telefon i pakiet internetowy. Pomocą w tym zadaniu służą aplikacje takie jak SpeedChecker. Mierzy ona prędkość naszego połączenia dla danych pobieranych, wysyłanych oraz ping. Dokładność takich informacji jest elementem najważniejszym, ale też najtrudniejszym do zweryfikowania. Od siebie mogę jedynie dodać że dane podawane przez SpeedChecker nie odbiegały od średniej z innych aplikacji, a sam serwis stojący za pomiarem cieszy się sporą popularnością. Nigdy jednak nie mamy gwarancji 100% dokładności wyników. Mocną stroną aplikacji są statystyki, wprawdzie budują głównie na trzech podanych wcześniej danych, ale autor zadbał o ich szeroki zakres. Mamy więc wykresy kolumnowe, kołowe, historie itp. Bliżej im do ciekawostki niż realnie przydatnego narzędzia, jednak przygotowanie oraz wykonanie zasługują na uznanie. Jedynych informacji których brakuje, to bardziej szczegółowe dane o sieci w jakiej dokonywaliśmy pomiaru, w tym naszego ip. Przydatnym dodatkiem jest możliwość szybkiego podzielenia się wynikami.  Kolejnym elementem zasługującym na uwagę jest interfejs. Choć nie czerpie zbyt mocno z wytycznych metro to wygląda świetnie. Jeżeli kiedykolwiek korzystaliście z Battery Performance to wiecie na co możecie liczyć. Odpowiada za niego ten sam autor. Drobne zastrzeżenia mam do animacji podczas pomiaru prędkości. Wolałbym bardziej płynne przejścia, do tego brakuje mi wsparcia dla największego kafelka oraz podawania na nim danych o pomiarach. Aplikacja dostępna jest za darmo. Odblokowanie pełnej wersji to wydatek 3,49zł. Pozbywamy się wtedy reklam i zyskujemy możliwość ręcznego wyboru serwera za pomocą którego będziemy mierzyli prędkość. Czy warto przesiąść się na nią z innych, podobnych aplikacji? Wszystko zależy od osobistych preferencji. SpeedChecker dołącza do grona najlepszych aplikacji tego typu na Windows Phone. 