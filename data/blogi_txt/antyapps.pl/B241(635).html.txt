23.09.2013 Połącz trzy (ang. match three) to gatunek który doczekał się setek (o ile nie tysięcy) najróżniejszych kopii i wariacji rozsianych pomiędzy wszystkie możliwe urządzenia do grania. Na smartfonach i tabletach możemy w nim przebierać szczególnie — w różnych kombinacjach, wersjach kolorystycznych, a także wariantach cenowych. Autorzy Cavemanii oprócz osadzenia gry w ciekawych realiach z dinozaurami w roli głównej, dorzucili kilka elementów które już na pierwszy rzut oka pozwalają odróżnić produkcję od standardowych klonów Bejeweled.  Twórcy określają tę produkcję jako strategię opartą na łączeniu trzech z dinozaurami – no i wcale nas tym opisem nie okłamują. Bowiem podobnie jak w szanowanym i lubianym zarówno przez hardkorowców jak i każuali Puzzle Queście. Naszym głównym zadaniem jest pięcie się coraz to dalej po zagmatwanym szlaku upchanym po brzegi pojedynkami z niespecjalnie przyjaźnie nastawionymi do nas dinozaurami. Ale to jeszcze nie wszystko, bo oprócz tego podczas każdej z potyczek zbieramy zestawy surowców oraz oczywiście złota, które możemy później wydać na udoskonalenia oręża, nowe elementy ubioru czy kolorystykę. Dla każdej z klas wojowników z osobna, a jest ich sześć. Czyli będzie na co wydawać zdobywane w drodze pieniądze…  Nie miejcie jednak złudzeń, że będzie to proste zadanie. Cavemania jest grą darmową, a do tego jeszcze pozbawioną reklam. A co za tym idzie — nie zabrakło w niej zmory w postaci monetyzacji opartej na mikropłatnościach. Opcje mamy tylko dwie: grind z rodzaju tych długich i radosnych, albo… no właśnie — sypnięcie gotówką. A tutaj tanio nie będzie — może po prostu obierałem złe strategie, ale mimo dwóch dni przekładania klocków i naprawdę kilku solidnych godzin spędzonych na powtórce plansz celem uzyskania funduszy na rozwój, niewiele mi z tego przyszło. A patrząc na ceny w sklepiku – tam też lepiej nie jest. Gra oprawiona jest w przyjazną dla oka, zwodzącą — bo prezentującą się dość infantylnie — grafiką i nienachalną, acz przyjemną, muzyką. Dodatkowym atutem gry jest banalne i intuicyjne sterowanie oraz zestaw samouczków, które nie zdążą zirytować — przekazują konieczną do dobrej zabawy wiedzę bez przedłużania, a jak pokazują przykłady wielu innych produkcji, nie jest to wcale prosta sztuka.  Cavemania jest znakomitą grą, przy której chętnie spędziłbym dużo więcej czasu. Niestety to kolejna z produkcji, przy której wykorzystano nieakceptowalny przeze mnie model zarobku. Szkoda, bo chętnie zapłaciłbym nawet kilkanaście, a może i więcej, złotych, za ten tytuł w wersji „pełnej”, bez prowokowania, bym zapłacił i z wyważonym poziomem trudności. Jeżeli macie ochotę zmierzyć się z dinozaurami w tej niecodziennej produkcji, to Cavemanię możecie pobrać za darmo na platformie Google Play. 