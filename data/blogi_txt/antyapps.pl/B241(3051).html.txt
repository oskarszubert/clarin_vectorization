31.12.2012 Tetris to chyba jedna z najstarszych i najpopularniejszych gier logicznych. Dzieło rosyjskich developerów od czasu swojej premiery w roku 1984 doczekało się już wielu lepszych i gorszych naśladowców. Do tej grupy dołączyło właśnie najnowsze dzieło Nuage Touch - Pile.  Kto choć raz nie grał w kultowego Tetrisa, a ma więcej niż 20 lat, prawdopodobnie jakimś cudem przegapił lata dziewięćdziesiąte, kiedy to popularna gra w „klocuszki” pobijała wszelkie rekordy popularności. W jej najnowszym wcieleniu - Pile - tylko motyw układania klocków pozostał ten sam. Sens gry, jest natomiast zupełnie inny. O ile w przypadku Tetrisa naszym zadaniem było łączenie spadających klocków w taki sposób, by na końcu utworzyć całą połączoną linię bez przerw, w Pile będziemy się starać połączyć kolejne, nieco przerośnięte piksele kolorystycznie. Trzy kwadraty o takim samym zabarwieniu położone obok siebie w jednej lini to gwarancja zdobytych punktów. Naszą największą przeszkodą jest jednak upływający czas. W Pile nie jesteśmy zaskakiwani kolejno spadającymi elementami. Tutaj od razu dostajemy grupę klocków do rozmieszczenia, musimy to jednak zrobić w określonym czasie. W przecwinym przypadku, składany przez nas stos zacznie powoli wyrastać ku górze. W momencie, kiedy najwyższy klocek dotknie górnej krawędzi ekranu, następuje koniec gry. By jednak nie było nudno, twórcy zadbali także o tzw. dopalacze, które urozmaicą rozgrywkę. Dodatkowy czas, usuwanie wybranych fragmentów stosu, a także podwojona liczba punktów to tylko niektóre z nich. Choć Pile nie przerosło mistrza i do fenomenu gry Tetris jeszcze mu daleko, to jest to całkiem niezła propozycja na długie, zimowe wieczory. Uzależniający gameplay prawdopodobnie zachęci do gry wielu wiernych fanów spadających klocków. 