14.01.2014 Gry zarówno na smartfony jak i na tablety potrafią olśniewać swoim wyglądem i mechaniką. Już dawno przestały być szkaradnym młodszym rodzeństwem tego, czym mogliśmy cieszyć oczy na komputerach i konsolach stacjonarnych. Najlepszym dowodem tego niech będą leciwe już, to prawda, ale konwersje hitów z komputerów takich jak The Bard’s Tale, Baldur’s Gate, trzy odsłony GTA (III, Vice City oraz San Andreas) czy Star Wars: Knights of the Old Republic; jednak choćby Infinity Blade udowadnia, że gry na komórkach również mogą olśniewać. Czasami jednak co za dużo, to nie zdrowo — jeżeli chcielibyście czegoś w zupełnie innej estetyce, to Space Impact jest po prostu dla Was stworzone! Na co stać ekrany we współczesnych urządzeniach mobilnych wiedzą wszyscy ich użytkownicy. Autorzy Space Impact postawili jednak na nostalgię i próbę odwzorowania realiów, które były częścią dzieciństwa wielu urodzonych w latach 80, a może i na początku dziewięćdziesiątych. Pamiętacie „9999 in 1″, zawierające cztery gry na krzyż wraz z niezliczoną liczbą wariacji na ich temat? Estetyką wykonania opisywana dziś gra nawiązuje właśnie do tamtych magicznych urządzeń. Z jakim skutkiem?  Bardzo przyjemnym — to na pewno. Space Impact to nic innego, jak niezwykle prosta i oszczędna w formie strzelanina. Brak jakichkolwiek wstawek fabularnych, zero tutoriali, trzy życia na koncie, kilka power-upów i rozgryzanie wszystkiego samodzielnie. Na szczęście zarówno reguły zabawy jak i sterowanie są na tyle nieskomplikowane, że nie stanowią jakiegokolwiek problemu. Klikając w dane miejsce na ekranie wskazujemy, gdzie ma kierować się nasz pikselowy samolot. W prawym dolnym rogu ekranu znalazło się polecenie odpowiedzialne za oddawanie strzałów, zaś tuż obok niego laserowe ataki specjalne, które pozwolą nam się sprawniej rozprawić z przeciwnikami, szczególnie skuteczne gdy są ich większe zastępy. Na naszej drodze zaś stopniowo w coraz liczniejszych grupach będą pojawiać się wrogie statki. Naszym celem nadrzędnym jest nie dać zrobić sobie krzywdy, atakować jeśli trzeba i… dolecieć jak najdalej, przy okazji zdobywając możliwie jak najwięcej punktów. Brzmi znajomo? Ano właśnie — zręcznościówka w stylu retro pełną gębą! Nie tylko z wyglądu, ale i mechaniki; wykonania. Brak fizycznych klawiszy jak zwykle jest ograniczeniem i nie powiem — potrzeba chwili, by przywyknąć do zaproponowanego przez twórców rozwiązania, to raczej jedna z tych krótszych, niż dłuższych :). Space Impact bierze ze starych gier to co najlepsze: prostotę i frajdę z zabawy, którą ma dostarczyć graczom; i podaje nam to na współczesnych urządzeniach z naprawdę niezłym skutkiem. Nadaje się znakomicie zarówno na dłuższe jak i krótsze posiedzenia; gra w wersji dostosowanej do małych ekranów dostępna jest w AppStorze za 0,89 euro. 