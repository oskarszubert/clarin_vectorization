16.10.2012 Temat SMSów już niejednokrotnie poruszaliśmy na AntyApps. Były aplikacje służące jako darmowe bramki SMS, nie zabrakło także zmieniających zupełnie wyglądu wysyłanych przez nas treści. A co z tymi, którzy nie są wielkimi miłośnikami pisania na ekranach dotykowych smartfonów, a bywają zmuszeni do wysłania wiadomości? Jeżeli tylko mają dostęp do komputera z internetem i przeglądarką internetową, mogą skorzystać z MightyText. Założenie programu jest proste: sparować smartfon z naszą przeglądarką, by móc wygodnie, bez konieczności sięgania po telefon, odbierać smsy. Ba, powiem więcej, możemy na nie nawet wygodnie odpowiadać wklepując cały tekst w dodatek który instalujemy dla używanej przez nas przeglądarki (obecnie dostępne są wtyczki dla Chrome’a [na niej testowałem MT], Firefoxa, Safari oraz Internet Explorera). Następnie po rozdaniu zestawu uprawnień i zespoleniu aplikacji z kontem Google zarówno z poziomu telefonu jak i wtyczki w przeglądarce nie pozostaje nam nic innego, jak zacząć obsługiwać aktywności telefonu za pomocą komputera. Jak? Po prostu włączając wtyczkę! MightyText pobiera całą naszą skrzynkę wiadomości i możemy rozpocząć zabawę. Właściwie rola aplikacji w smartfonie ogranicza się do udostępniania treści komputerowi. A na nim po lewej stronie wyświetla się lista kontaktów, zaś po otwarciu któregoś z nich mamy możliwość odczytania przeprowadzonych dotychczas rozmów oraz odpisania na wiadomości. Naturalnie możemy również ustawić powiadomienia dla przychodzących smsów, a nawet połączeń — ustalić przez jaki czas mają się wyświetlać etc. Kiedy mamy wyciszony telefon, a korzystamy obecnie w sieci, możemy także ustawić informowanie o tym że ktoś właśnie próbuje się do nas dodzwonić.  Odnośnie działania tej całej machiny to przyznam, że dość długo męczyłem znajomych by pomogli mi ją przetestować — nie chciałem bowiem opierać się na działaniu bramek SMS, bo te bywają zawodne. No i szczerze mówiąc, to… sam nie wiem. Były momenty, w których powiadomienia przychodziły natychmiastowo i wszystko działało bez najmniejszego problemu. Ale nadchodził również czas, kiedy komputer miał nawet kilkadziesiąt sekund opóźnienia w stosunku do telefonu. Umówmy się jednak, że nie jest to żaden czat i takie zachowanie nie jest ogromnym nadużyciem. Ale byłem zdziwiony takim obrotem spraw. Mimo tego zawsze SMSy docierały zarówno do mnie, jak i do odbiorców, a system powiadomień o SMSach w przeglądarce jest naprawdę fajnym gadżetem. MightyText to aplikacja, przez którą idea wysyłania krótkich wiadomości tekstowych wystukiwanych na ekranach telefonów umiera. Czy to źle? Nie mnie oceniać. Sam z reguły jeżeli chcę przekazać coś dłuższego będąc w drodze wysyłam maile albo wiadomości poprzez komunikatory, a SMSy wciąż służą do prostej komunikacji czy poinformowaniu odbiorcy, że nie mogę teraz rozmawiać. Jeśli jednak lubicie prowadzić długie dyskusje, albo po prostu sytuacja Was zmusza do częstego wdawania się w takowe, warto dać szansę temu zestawowi aplikacji oraz wtyczek. Tym bardziej, że komplet dostępny całkowicie za darmo w serwisie Google Play. 