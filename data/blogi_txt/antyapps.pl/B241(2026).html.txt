11.07.2012 Windows Phone staje się systemem coraz bardziej przyjaznym dla kierowców. Przybywa nawigacji offilne, online, a także aplikacji wspierających podróż. Jedną z nich jest korkosfera.pl. Aplikacja bazuje na mapach oraz punktach POI NaviExpert, a te cieszą się wśród znanych mi kierowców dużym uznaniem. Jak sama nazwa wskazuje jej celem jest informowanie nas o natężeniu ruchu. Robi to poprzez oznaczenie fragmentów tras odpowiednimi kolorami. Niestety podobnie jak nawigacja od NaviExpert, produkt nie dysponuje możliwością pobrania danych offline. W tym wypadku nabiera to dodatkowego sensu, ciężko pobrać zawczasu informacje o korkach. Muszą one być na bieżąco aktualizowane, pobierane z serwera. Jak zapewniają jej autorzy aplikacja pozwala na: śledzenie pozycji GPS na mapie, przeglądanie mapy z wizualizacją danych o natężeniu ruchu drogowego, legenda danych traffic, wyszukiwanie punktów i adresów, widok mapy 2D i 3D, tryb dzienny i nocny widoku mapy.   Całość działa bardzo płynnie, a szczególnie okazale prezentuje się na ekranie 4,7 cala w HTC Titan. Jeżeli mieszkacie w większym mieście, często jeździcie samochodem, a wasz operator oferuje przyzwoite pakiety danych, warto pobrać na swojego smartfona korkosferę. Aplikacja dostępna jest za darmo. 