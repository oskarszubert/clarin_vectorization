11.10.2013 Myślałem, że w kwestii runnerów widziałem już wszystko – biegających superbohaterów, uciekających podróżników, bajkowe stworki itd. To temat wyeksploatowany naprawdę do granic możliwości. Okazuje się jednak, że można iść o krok dalej i zrobić grę w tej konwencji o… kurczaku bez głowy. Brzmi absurdalnie? To dopiero początek. Headless jest produkcją, w której główną rolę odgrywa kurczak, który najwyraźniej miał się stać właśnie częścią czyjegoś obiadu, ale jakimś cudem uciekł i teraz biegnie wprost przed siebie. Twórcy podają, że inspirowali się tutaj kurczakiem znanym jako Miracle Mike, który przez 18 miesięcy żył bez głowy…  Bohater Headless 18 miesięcy raczej nie przeżyje. Prawdę mówiąc, nie przetrwa bez naszej pomocy nawet kilku sekund. Opisywana produkcja polega bowiem na tym, aby nie tylko omijać przeszkody, ale również zbierać zbiorniki z krwią, której wskaźnik w miarę upływu czasu spada. Co więcej, kurczak traci również osocze podczas zderzeń z różnego rodzaju przeszkodami.  Poza zapewnieniem możliwie najdłuższego życia bezgłowemu kurczakowi musimy ponadto wykonywać różnego rodzaju zadania. Raczej nie są to wyszukane sprawy i ograniczają się do zebrania określonej liczby punktów lub wybranych przedmiotów lub unikania przeszkód na przysłowiowy „styk”. Z czasem na naszej drodze będą się pojawiały się również różnego rodzaju power-upy. Rozgrywka toczy się na farmie, a więc dominować tutaj będą maszyny wpisujące się w tę konwencje. Nie zabraknie wnyk, płotków, zwisających haków itp. Od czasu do czasu natkniemy się na ognisko albo lecący z naprzeciwka tasak. Całość utrzymano w szarej, bajkowej kolorystyce, co ma na pewno swój klimat (a biorąc pod uwagę tematykę wręcz idealnie wpisuje się w ten czarny humor autorów). Muszę przyznać, że ogólnie rzecz biorąc jest to ładna i przyjemna dla oka produkcja, ale nie ukrywam, że jest bardzo subiektywny, bo uwielbiam mobilne gry 2D z rysunkową oprawą.  Atutem gry na pewno jest to, że twórcy nie wprowadzili tutaj żadnych mikropłatności. Z drugiej strony jednak nie jest to produkcja darmowa – musimy za nią zapłacić niecałe 4 złote. W zamian otrzymamy opisany wyżej prosty gameplay bez integracji z Google Play Games, ani żadnych innych urozmaicających zabawę atrakcji. Zdaje się, że twórcy wyszli z założenia, że główną atrakcją będzie główny bohater. Ów czarny humor nie każdemu musi przypaść do gustu, a niektórych będzie wręcz oburzać. Gra dostępna też na iOS. 