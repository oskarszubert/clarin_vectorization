08.11.2012 Co prawda w Polsce kody pocztowe nie cieszą się aż takim powodzeniem jak choćby w Wielkiej Brytanii, ale zdarza się, że brakuje nam takowego do pełnego adresu. Pisaliśmy już o aplikacji, w której można było sprawdzić kod pocztowy na iOS, zatem do kompletu kolejna platforma — Android! Doskonale minimalistyczna i bez jakichkolwiek dodatków. Po otworzeniu Kodów Pocztowych naszym oczom ukazuje się plansza w której możemy wyszukiwać według dwóch kryteriów: adresu oraz… kodu. Po zaznaczeniu interesującej nas opcji wklepujemy dane według których sprawdzamy kod pocztowy. Na liście pod formularzami zaś pokazują się wyniki naszych poszukiwań — to wszystko. Żadnych opcji dodatkowych, zakładek czy ulubionych. Nie prezentuje się to specjalnie okazale, delikatnie mówiąc design Kodów Pocztowych jest ascetyczny. Jednak nie jest to aplikacja z której będziemy korzystać na co dzień (przynajmniej większość z nas), więc niespecjalnie mnie to razi. Szczególnie, że, jak twierdzi autor, Kody Pocztowe zawierają aktualne dane prosto z Głównego Urzędu Statystycznego — ponad 150 tysięcy adresów, dostęp do których nie wymaga połączenia z siecią! Aplikacja jest w pełni darmowa, do tego również pozbawiona reklam. Dostępna jest na platformie Google Play. 