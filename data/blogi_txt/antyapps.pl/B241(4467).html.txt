07.11.2011 Od początku gier musieliśmy bronić naszej galaktyki przed najeźdźcami z kosmosu. Space Invaders na zawsze zapisało się na kartach historii gier wideo. Zaraz po Pongu strzelanie do małych stateczków przeciwnika stało się ulubionym zajęciem ludzi i nawet milion lat i setki portów później, nadal nas to bawi. Najlepiej to widać na przykładzie Super Crossfire.  Jak się w to gra? Koncept Space Invaders jest już pewnie wszystkim dobrze znany – latamy małym stateczkiem po ekranie, unikamy pocisków przeciwników i jednocześnie próbujemy zniszczyć ich statki. Koncepcyjnie jest to bardzo proste i raczej nie dostarczyłoby rozrywki na długo, więc Super Crossfire rozszerza odrobinę starodawną formułę. Przede wszystkim możemy teraz się teleportować na drugą krawędź ekranu – z dołu do góry i z powrotem. Pewnie zapytacie, ale po co nam to? Otóż w produkcji radiangames przeciwnicy szybko stają się odporni i na przykład możemy ich tylko trafić ze strony, na której nie mają tarczy. To urozmaica rozgrywkę i powoduje, że robi się drobny chaos. Zresztą to nie jedyna sztuczka, którą wykorzystają nasi wrogowie – będą tacy, którzy strzelają w obu kierunkach naraz, będą statki-pola ochronne, które będziemy musieli zniszczyć, by w ogóle tknąć położonych obok kolejnych wrogów, a nawet tacy, którzy pojawiają się w losowym miejscu ekranu po tym, jak przeskoczymy na drugą krawędź.  To wszystko uzupełnia kilka rozdziałów do przejścia, system ulepszeń, chwilowe dopałki choćby spowalniające wrogów, osiągnięcia i walkę na tablicach wyników. To wszystko jednak nie miałoby znaczenia, gdyby nie rewelacyjna oprawa audiowizualna, która naprawdę jest wybuchowa. Kolorów będzie wystarczająco dużo, by zakręciło się Wam w głowie, a przecież Super Crossfire ani na moment nie zwalnia tempa. Jedyny zarzut, jaki mógłbym mieć to wygląd samych statków, Space Invaders miało tę magię, tutaj nieco brakuje projektom. Czy warto? Luke Schneider wraz z Radiangames robił kiedyś gry na Xbox Live Indie Games i już wtedy widziałem wielki potencjał w tych jego malutkich projektach. Gdy przeniósł się na iOS nie zastanawiałem się długo i bezproblemowo wyłożyłem 2,39 Euro na Super Crossfire HD. Moim zdaniem było warto nie tylko dlatego, że to świetna gra, ale również dlatego, że wspieram rozwój ekipy, która ma szansę dostarczyć nam graczom jeszcze niejeden hit. Zresztą jak można nie lubić strzelania do kosmitów. Gra do pobrania tutaj (wersja uniwersalna HD). 