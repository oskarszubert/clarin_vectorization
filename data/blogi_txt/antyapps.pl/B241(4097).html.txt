20.01.2012 Odkąd smartfony zgubiły łatkę urządzeń przeznaczonych dla biznesmenów, zaczęły stawać się coraz bardziej multimedialne. Instalowane w nich chipsety są wręcz stworzone do tego, by móc odtwarzać filmy wideo wysokiej jakości. Domyślny odtwarzacz w Androidzie nie posiada jednak zbyt wiele funkcji. To nic – jest znacznie lepszy i darmowy MX Video Player. MX Video Player to najlepszy odtwarzacz filmów na Androida. Obsługuje wszystkie najpopularniejsze formaty bez instalacji dodatkowych kodeków takie jak AVI, MKV, WMV, RMVB, MP4 itd. Aplikacja zasysa dodatkowe kodeki, ale tylko w momencie gdy posiada kod specjalnie zoptymalizowany dla konkretnego procesora. Taka sytuacja ma miejsce w przypadku tabletów z Tegrą, gdzie MX Video Player zgłasza możliwość pobrania dodatkowego kodeka, dzięki któremu w procesie renderowania wideo potencjał urządzenia wykorzystywany jest w maksymalnym stopniu. Oprócz tego program obsługuje sporą liczbę formatów napisów. Jeśli znajdują się w tej samej lokalizacji, co film, ładuje je automatycznie, dając oczywiście możliwość ich wyłączenia. Odtwarzacz jest naprawdę wydajny. Nie tylko odtwarza bez problemu filmy w wysokiej rozdzielczości, ale także obciąża baterię naprawdę minimalnie. Nie dość, że obejrzałem w pociągu film na HTC Evo 3D, z którym nie poradził sobie mój netbook (Asus 1201N i 720p Matroska), to poziom baterii spadł naprawdę minimalnie. Zostałem bardzo pozytywnie zaskoczony. Jednym z powodów, dlaczego MX Video Player zyskuje takie uznanie wśród użytkowników Androida jest fakt, że połączono tutaj wysoką funkcjonalność z naprawdę wygodnym i przyjaznym interfejsem. Podczas oglądania filmu nie musimy wybierać poszczególnych funkcji z menu, bo na przykład przejechanie palcem przy prawej krawędzi ekranu pozwala nam na sterowanie głośnością. Gestów takich jest kilka i są widoczne na obrazku obok. MX Video Player jest dostępny za darmo. Ta wersja oczywiście zawiera reklamy. Nie są one jednak inwazyjne. Baner AdMoba wyświetla się na ekranie z listą filmów dostępnych na urządzeniu, a także na ekranie filmu, gdy ten zostanie spauzowany.  Mamy możliwość wykupienia wersji Pro, która znosi te reklamy, choć jest raczej formą datku na rozwój aplikacji niż celowym zakupem sprowokowanym konkretną funkcją. Wersja Pro tak na prawdę nie różni się niczym od darmowej, za wyjątkiem owych reklam, a kosztuje około 18 złotych.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 