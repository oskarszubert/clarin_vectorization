24.02.2012 Wykop to najpopularniejszy, a w zasadzie jedyny liczący się w Polsce serwis typu Digg. W szranki z tym podmiotem stawało już wielu, ale nikomu nie udało się go pobić. Wykop jest jeden, ma swoją renomę i rzeszę wiernych użytkowników. Jednak to nie tylko im dedykowany jest serwis. Czy warto zainteresować się mobilną aplikacją Wykopu, gdy nie jesteśmy jego użytkownikami? Społeczność Wykopu to przekrój przez chyba wszystkie możliwe grupy społeczne. Znajdziemy tam naprawdę różnych ludzi, z których każdy cechuje się oczywiście innymi zainteresowaniami. Dzięki temu treści pojawiające się w serwisie również są zróżnicowane. Można z niego dowiedzieć się o wielu ciekawostkach, o których nie mieliśmy nigdy wcześniej pojęcia, ale także potraktować jako niezależne źródło opinii na temat bieżących wydarzeń na świecie. Wykop już od pewnego czasu dostępny jest w formie mobilnej aplikacji. Niedawno doczekał się jednak nowej wersji. Ostatnia aktualizacja (3.0.5) miała miejsce w zasadzie niecały tydzień temu. Niestety, nie wszystkie błędy zostały zniesione, użytkownicy skarżą się na przykład na problem z widżetem, który nie działa. Nie od razu Rzym zbudowano :) Z pewnością treści na Wykopie są interesujące i chociażby z tego powodu warto zainteresować się aplikacją. W autobusie czy poczekalni do dentysty będziemy mogli nie zabijać nudę mini- gierkami, a dowiedzieć się kilku ciekawostek. Aplikacja jest na tyle intuicyjna, że nawet użytkownicy smartfonów, którzy nie mają do czynienia z serwisem, rozeznają się z jej obsługą. Aplikacja nie jest jednak pozbawiona wad. Ma moim zdaniem zbyt prosty design. Oprócz tego ładuje od razu całość komentarzy, co sprawia, że momentami podczas ich przewijania widzimy spadek wydajności animacji. Irytujący jest również fakt, że ilekroć wykopane zostają treści dodane w ramach serwisu Wykop, to jest nie odsyłające do stron trzecich, otrzymujemy informację o możliwości instalacji aplikacji… z której przecież właśnie korzystamy! Oprócz tego ładowane z YouTube filmiki mogłyby uruchamiać się w aplikacji, a nie na stronie internetowej. Podsumowując, aplikacji Wykop wciąż wiele brakuje, ale da się jej używać bez zbytniej frustracji. Na pewno wartość dodana, jaką dają zamieszczane w serwisie treści przewyższa błędy i niedociągnięcia aplikacji. Zachęcam do pobierania, jest dostępna w Android Markecie za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 