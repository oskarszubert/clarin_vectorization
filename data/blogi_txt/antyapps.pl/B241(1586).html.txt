21.06.2012 Aparaty w telefonach coraz częściej przejmują rolę skanerów. Biblioteki pełne są studentów „skanujących” książki, w księgarniach ludzie bez skrępowania w taki sposób upamiętniają wybrane fragmenty magazynów. Także sfotografowane umowy i dokumenty, dla wielu zastąpiły te przepuszczone przez skaner. Aparat w smartfonie znacznie uprościł element archiwizowania i dzielenia się treścią.  Niestety, nie każdy telefon ma odpowiednie wsparcie i tryby do tego typu czynności. Rozwiązaniem są wtedy specjalne aplikacje, takie jak Handyscan. Zastosuje on odpowiednie filtry oraz naświetlenie, tak aby jak najlepiej zeskanować wybrany obiekt. Zdjęcia naszego dokumentu możemy poddać szerokiej edycji, od szczegółowego kadrowania po dodawanie własnych komentarzy i własnoręcznych podpisów. Tak, aplikacja pozwala nam na zeskanowanie naszego podpisu, który to potem w łatwy sposób będziemy mogli dodawać do naszych dokumentów. Zeskanowane dane możemy łączyć w dokumenty i zapisywać jako PDF.  Jeżeli więc chcesz się podzielić ze znajomymi skryptem, wystarczy zeskanować wszystkie jego strony, zapisać jako PDF i im go wysłać. Oczywiście bezproblemowo wspierany jest też format jpg. Pojedyncze skany i dokumenty możemy wysyłać mailem, zapisywać w pamięci telefonu, eksportować do chmury (SkyDrive i Dropbox). Możliwości jest wiele, tak więc każdy znajdzie coś dla siebie. Dodatkowo przed zapisem wybieramy zarówno rozdzielczość jak i jakość skanu.  Program posiada dwie wersje. Rozbudowaną darmową i płatną (10,49zł). Tę pierwszą wzbogacono reklamami (trochę natarczywe) oraz obarczono pewnymi ograniczeniami w opcjach (np. nie możemy zapisywać jako PDF). Wersja pełna posiada triala, który pozwala przetestować dodatkowe rozwiązania. W tym aspekcie należy się dla autorów duża pochwała. W żadnym wypadku nie kupujemy kota w worku. Polecam każdemu, pomimo ogromu opcji i możliwość jest bardzo intuicyjny w użyciu. 