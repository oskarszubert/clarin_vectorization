16.03.2013 Aplikacje mobilne bardzo często okazują się być zupełnie niepraktyczne albo po prostu bezużyteczne. Przemierzając różne zakamarki Google Play możemy jednak natrafić na perełki, których funkcjonalność zwyczajnie nie mieści się w głowie. O dziwo liczba ich pobrań przechodzi najśmielsze oczekiwania. Poniżej prezentujemy pierwszą piątkę wybranych faworytów.  Vibrator: Classic  Aplikacja, która jak chwali się deweloper, przekroczyła 6 milionów pobrań. Nazwa mówi sama za siebie, a gdyby ktoś jeszcze nie wiedział do czego służy appka, twórcy zadbali o odpowiednią oprawę graficzną i wymowny opis na Google Play. Mało tego, za 3,30 ZŁ możemy sprawić sobie wersję PRO, gdzie według własnych preferencji można skonfigurować dowolny wzór wibracji i zapisać na naszym urządzeniu. To jeden z tych niewielu przypadków kiedy obiema rękami podpisuję się pod tezą, że „telefon ma służyć do dzwonienia”. Żeby chociaż nazwano to masażerem i usunięto motywy falliczne z interfejsu…   Skaner nastroju  W końcu kto wie lepiej w jakim nastroju się znajdujemy, jeśli nie nasz smartfon. Wystarczy przyłożyć kciuk do ekranu i wszystko staje się jasne. Jak podają twórcy, aplikacja potrafi rozpoznać do 80 różnych uczuć. Do tej pory zastanawiam się, jakim cudem ilość pobrań skanera znajduje się w przedziale od jednego do pięciu milionów na Google Play. Co ciekawe, po komentarzach na stronie aplikacji wnioskuję, że duża część użytkowników naprawdę wierzy w magiczną moc skanera. Czyżby siła autosugestii?   Palić trawkę legalnie  Wbrew wszelkiej logice, aplikacja polegająca na oddychaniu do mikrofonu, podczas gdy na ekranie smartfonu znajduje się sukcesywnie malejący joint, również znalazła swoich entuzjastów na Google Play. Żeby nie zostać posądzonym o nierzetelną recenzję, przetestowałem na sobie (oczywiście upewniając się wcześniej, że nie wchodzę na drogę przestępstwa zażywając wirtualne narkotyki). Niestety jedynym symptomem okazały być się lekkie zawroty głowy od nadmiernego dmuchania w kierunku smartfonu. Podobnie niebezpieczne dla zdrowia działanie mają również aplikacje o wyszukanych nazwach: Wirtualny papieros darmo oraz Snort kokainę.   Oczu i detektor kłamstwo twarz Aplikacja o jakże uroczo przetłumaczonej nazwie ma za zadanie wykryć, kiedy nasi rozmówcy blefują. Gratka dla fanów serialu Magia kłamstwa. Tylna kamera rozpoznaje nieprawdę na twarzy, natomiast ta zainstalowana z przodu śledzi każdy ruch naszej źrenicy. Po raz kolejny niezadowoleni użytkownicy Google Play ze zdumieniem odkrywają, że aplikacja nie działa, dając upust swojemu rozczarowaniu w niepochlebnych komenatarzach. A może Dr House miał rację i poprostu „wszyscy kłamią?”.   Anti Mosquito – Sonic Repeller  Szczerze przyznaję, że akurat na tę aplikację sam dałem się nabrać zeszłego lata. W to, że owady mogą nie tolerować pewnych częstotliwości dźwięku jestem w stanie uwierzyć, jednak sygnał generowany z telefonu nie ma chyba wiele wspólnego z tym, który mógłby odstraszyć uciążliwe owady. Piszczenie wydobywające się ze smartfonu było niestety bardziej uciążliwe dla ludzi, a komary odlatywały dopiero wtedy kiedy udało się je trafić samym aparatem podczas biegania za nimi i desperackich próbach przekonania ich, że powinny natychmiast odlecieć. 