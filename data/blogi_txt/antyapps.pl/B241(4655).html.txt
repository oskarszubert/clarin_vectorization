31.10.2012 Kultowego Wisielca zna chyba każdy, kto choć raz był w szkole. Prosta gra, której jedynym wymaganiem jest niewielki kawałek kartki, długopis i dwóch graczy to wyjątkowo skuteczny zabijacz czasu w erze pre-smartfonowej. Dziś także sięgamy po Wisielca. Zasady gry pozostały dokładnie takie same, zmianie uległy jedynie wymagania. Dziś wystarczy już tylko jeden gracz, a do kompletu przyda mu się iPhone z zainstalowaną grą Wisielec: Kto zostanie powieszony?.  Pierwszy raz o mobilnym Wisielcu dla iOS wspominał już w lutym na łamach AntyApps Beniamin. Aplikacja autorstwa Adama Cichego przez długi czas była jedyną, dostępną na urządzenia Apple wersją popularnej gry. Do walki o gracza dołączył jednak nowy developer – Paweł Maka – który przedstawił Wisielca w zupełnie nowej i lepszej odsłonie. To co od razu rzuca się w oczy po pierwszym uruchomieniu gry Wisielec: Kto zostanie powieszony? – to niezwykle przyjemna dla oka oprawa graficzna. Cukierkowy wręcz design stanowi fantastyczną ozdobę stosunkowo prostej w budowie aplikacji.  Program umożliwia nam grę w dwóch trybach – dla jednej i dwóch osób. W przypadku gry w pojedynkę, to „komputer” losuje dla nas hasło z podanej kategorii, które będziemy musieli odgadnąć. Grając ze znajomym, będzie mógł on wpisać hasło ręcznie, bądź wylosować jeden z wyrazów dostępnych w przygotowanej bazie. Pomimo upływu lat, Wisielec często nazywany także Szubienicą to nadal solidna porcja rozrywki, która w skuteczny i przyjemny sposób zmusza nas do myślenia. Program dostępny jest w wersji darmowej i płatnej. Obie edycje nie różnią się jednak funkcjonalnością. Decydując się na wersję bezpłatną, będziemy po prostu musieli zaakceptować pojawiające się na górze ekranu reklamy. 