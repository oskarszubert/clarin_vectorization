23.04.2012 Jako projektant stron internetowych, podczas każdej rozmowy z klientem, zadaję mu pytanie o kolorystykę jego przyszłej witryny. O ile sama odpowiedź nie jest najtrudniejszym zadaniem, dobranie odpowiedniego odcienia koloru, jaki klient ma na myśli mówiąc „jasny niebieski” jest już nie lada wyzwaniem. Teraz nie mam już tego problemu ponieważ zawsze przy sobie mam iPhona, a na nim ColorSchemer czyli moją przenośną paletę kolorów. ColorSchemer to zasadniczo prosta w budowie aplikacja, której funkcjonalność może okazać się nieoceniona. Program umożliwia nam tworzenie własnych palet kolorów bez względu na to gdzie jesteśmy. Wystarczy mieć pod ręką iPhona z zainstalowaną aplikacją. Tworzenie nowego zestawu barw z wykorzystaniem ColorSchemer jest bardzo proste. Program umożliwia nam to za pośrednictwem czterech ekranów. Każdy w inny sposób pozwoli nam na odszukanie tego jedynego odcienia.   Color Wheel – to tęczowe koło podzielone na 12 części, które reprezentują najbardziej pospolite barwy. Odcień każdej z nich możemy edytować przy pomocy trzech suwaków RGB, które uaktywniamy dotykając ikony suwaków po lewej stronie. LiveSchemes – to ciekawy edytor, który umożliwia nam wyszukiwanie odpowiednich odcieni także na tęczowym kole. Tym razem jest ono jednak całością. „Chwytając” jedną z barw możemy także zmieniać położenie „próbnika” dzięki czemu uzyskujemy zupełnie nowe, wyjątkowe kolory.  PhotoSchemer – pozwala nam na pobieranie barw ze zdjęć. Możemy je zrobić podczas pracy z aplikacją używając wbudowanej kamery, lub otworzyć jedną z istniejących fotografii w naszym albumie. Spectrum – to dobrze znany próbnik kolorów z programów graficznych jak Photoshop. Wybieramy bazę barwy, a następnie edytujemy jej odcień. Tworzenie palety kolorów to jednak nie jedyna funkcja jaką spełnia ColorSchemer. Program pozwala nam także zapisać efekt naszej pracy. Przeglądając zapisane kolory możemy podglądać ich kody szesnastkowe, które okażą się niezbędne podczas kodowania strony oraz ich dokładne parametry RGB. Wszystkie dane możemy także szybko przesłać za pośrednictwem maila.  ColorSchemer to pomimo swojej prostoty aplikacja naprawdę wyjątkowa. Doceni ją z pewnością nie jeden projektant stron internetowych. W końcu nigdy nie wiadomo, kiedy doznamy kolorystycznego olśnienia… :). Gorąco polecam. ColorSchemer pobierzecie bezpłatnie z AppStore. 