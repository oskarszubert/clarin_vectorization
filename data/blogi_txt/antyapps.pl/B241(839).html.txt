19.04.2013 Cut The Rope to jedna z najciekawszych i najbardziej lubianych serii gier na urządzenia wyposażone w ekran dotykowy. Przygody sympatycznego zielonego stworka o niewiadomym pochodzeniu przyciągnęły do ekranów tabletów i smartfonów kilkaset milionów graczy z całego świata. Światło dzienne ujrzała właśnie trzecia, pełnoprawna część serii – Cut The Rope: Time Travel. Najnowsza część Cut The Rope rozpoczyna się świetnym, krótkim intrem wprowadzającym w klimat rozgrywki. Motywem przewodnim Time Travel są podróże w czasie – wraz z pociesznym Om Nomem przeniesiemy się kolejno: do średniowiecza, w czasy renesansu, odwiedzimy starożytny Egipt, starożytną Grecję, statek piracki oraz epokę kamienia. Największą nowością trzeciej części jest obecność w każdym etapie… dwóch zielonych stworów. Przy czym nie muszę chyba dodawać, że nasz nowy towarzysz lubi cukierki co najmniej w takim samym stopniu jak zany nam z dwóch poprzednich części serii Om Nom.  Pierwsze wrażenia po kilkudziesięciu minutach zabawy w Time Travel mogę bez wahania napisać: najnowsze Cut The Rope nadal trzyma bardzo wysoki, nieosiągalny dla większości mobilnych produkcji, poziom. Tempo rozgrywki wydaje się odrobinę wyższe niż w przypadku poprzedników, a fantazja twórców przy projektowaniu kolejnych poziomów nadal zaskakuje. Na równie wysokim poziomie stoi oprawa trzeciej części Cut The Rope – grafika jest kolorowa, animacje pomysłowe i płynne, a muzyka wpada w ucho już od pierwszych dźwięków. Cut The Rope: Time Travel możecie pobrać z App Store (w wersji na iPhone’a i iPada - obie płatne, odpowiednio: 0,89 euro i 2,69 euro) i Google Play (w darmowej wersji zwykłej i płatnej wersji HD za 2,99 zł). 