30.08.2012 Nie tak dawno pisałem o aplikacji Hooked, która skanowała nasz telefon, a następnie na podstawie zainstalowanych na nim gier proponowała nam inne tytuły, które prawdopodobnie powinny nas zainteresować. W moim przypadku ich system polecania działał dość słabo, o czym również wówczas wspominałem. Tym razem na warsztat wziąłem kolejną produkcję w podobnym stylu — Mapsaurus. Tym razem jednak nie chodzi jedynie o polecanie gier, a wszystkich aplikacji, które mogą przypaść nam do gustu. Czy to w formie uzupełnienia, czy wymiany na lepszy model. Mapsaurus tworzy listę zainstalowanych przez nas programów. My zaś klikając na poszczególne produkcje dostajemy drzewko z propozycjami substytutów. Klikając na poszczególne ikonki na dole ekranu wyświetla się pasek z obrazkami oraz filmikami, prezentującymi polecaną nam aplikację. Działanie Mapsaurusa jest proste i niezwykle intuicyjne. A jak sprawdza się system odnajdywania kolejnych gier i programów które rzekomo powinny nam przypaść do gustu? Przyznam, że w moim przypadku wyśmienicie. Co prawda na moim telefonie nie mam obecnie za dużo materiałów, gdyż jestem świeżo po formacie, jednak każda propozycja okazywała się jak najbardziej trafną. Większość z nich znałem już wcześniej, ale wśród nich znalazły się też nowe dla mnie produkcje, o których słyszałem po raz pierwszy. Te okazały się być naprawdę solidnymi, czy to w przypadku czytników treści, programów do edycji zdjęć czy gier. No ale o co ciekawszych z nich z pewnością wkrótce przeczytacie na AntyApps, więc nie będę się wdawał w szczegóły. Jeżeli któraś z polecanych aplikacji specjalnie Was zaintryguje, wystarczy kliknąć w jedną z ikonek by przejść do odpowiedniej strony w Google Play i od razu ją pobrać. W opcjach mamy również możliwość ustalenia kryteriów, według których dobierane będą wyniki (a wśród nich m.in. ilość pobrań czy średnia ocen). Mapsaurus to bardzo solidna produkcja, która może przypaść do gustu wszystkim, którym znudziły się obecnie wykorzystane rozwiązania. Nie miejcie jednak złudzeń — czytania AntyApps porzucać nie powinniście. Bo o ile uda Wam się znaleźć wiele ciekawych produkcji, to należy pamiętać, że będą to kolejne programy służące z grubsza do tego samego, co możecie już zrobić za pośrednictwem Waszego smartfona czy tabletu. Można również eksplorować kategorie, ale nie oszukujmy się — to nie to samo. U nas nie brakuje zupełnie świeżego podejścia do tematu. Także możecie sprawdzić, to nic nie kosztuje, ale nie wyrzucajcie jeszcze AntyApps z zakładek! 