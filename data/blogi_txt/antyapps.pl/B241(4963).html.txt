27.09.2012 Należycie do grona ludzi, którzy lubią modyfikować swój telefon we wszystkich kierunkach: przyporządkowując specjalnie dzwonki każdemu kontaktowi, dodając zdjęcia i najróżniejsze gadżety, dzięki którym tylko spojrzycie i wiecie już kto i po co się do Was dobija? No to czas jeszcze bardziej zmniejszyć margines błędu i spersonalizować kolejny element: powiadomienia! Znudzeni ciągłym wpatrywaniem się w koperty i inne niewielkie emblematy które informują nas o nadejściu wiadomości? Z Pops – Notifications Themes problem zniknie jak za odjęciem czarodziejskiej różdżki, teraz każdorazowo przy otrzymaniu wiadomości czy powiadomienia w jednej z usług będziemy bombardowani jedną z szałowych animacji, którą sami wybierzemy. Twórcy zaoferowali nam kilkadziesiąt starannie przygotowanych i dopieszczonych, wysokiej jakości plansz, na których podziwiać możemy najróżniejsze cuda: od słodkich króliczków aż po płonące kościotrupy. Każdy powinien znaleźć coś dla siebie, a co jeśli się nie uda? Na taką ewentualność również się przygotowano — możecie zawsze nakręcić film samodzielnie, ewentualnie wykorzystać jeden z tych które znajdują się w pamięci Waszego smartfona. Poza możliwością przypisania każdemu z piszących do nas smsy kontaktów jednego z powiadomień, możemy również wykorzystać domyślną grafikę do informowania nas o tym, gdy nadejdzie poczta, czy wiadomość w jednym z popularnych serwisów społecznościowych: Facebbok, Google+, Twitter lub Instagram. W opcjach możemy także ustawić czas nocny (czyli godziny w których nie chcemy otrzymywać żadnych powiadomień), włączyć dźwięki lub ustawić losowe animacje. Nie powiem, aby była to aplikacja dla każdego. Sam byłem zachwycony jakością przygotowanych animacji i dopracowania powiadomień w najdrobniejszych szczegółach, jednak nie wyobrażam sobie używać jej na co dzień. Nie potrzebuję blasków i prezentacji na całym ekranie, wystarczy mi dyskretne mrugnięcie diody. Ale jeśli przemawia do Was ta koncepcja, albo najzwyczajniej chcielibyście sprawdzić jak to wygląda, zapraszam do Google Play — Pops – Notifications Themes dostępne jest tam za darmo. Pamiętajcie tylko by pobrać wszystkie interesujące Was motywy do pamięci wewnętrznej urządzenia na którym planujecie je wykorzystać. 