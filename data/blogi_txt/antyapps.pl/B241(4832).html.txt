15.03.2012 Kontynuuję rozpoczęty niemal tydzień temu cykl Zaplanuj wakacje z iPhonem. Ostatnio wyszukiwaliśmy loty w korzystnych cenach, teraz wypadałoby zainteresować się tym, gdzie będziemy spać. Kolejna wyszukiwarka hoteli – pewnie pomyśleliście. Zaskoczę was, nie będziemy szukać hoteli, nie będą to też hostele ani ośrodki wypoczynkowe. Poszukamy mieszkania do wynajęcia, a pomoże nam w tym świetna aplikacja: Airbnb.  Planując moje tegoroczne wakacje nie miło zaskoczyły mnie dość wysokie – jak na studencką kieszeń – ceny schronisk młodzieżowych oraz hosteli, które znalazłem w internecie. Postanowiłem zatem poszukać innych opcji. AppStore zaproponował mi aplikację Airbnb, która umożliwia łatwe wyszukiwanie mieszkań do wynajęcia. Aby móc korzystać z programu, musimy się zalogować. Dostępne są dwie opcje – założenie nowego konta lub użycie tego, z którego korzystamy na Facebooku. Następnie pojawi nam się lista polecanych i ciekawych miejsc. Od Los Angeles, przez Nowy Jork i Paryż, aż do krajów Azjatyckich. To jednak tylko mały wycinek tego, co kryje w sobie Airbnb.  W zakładce Szukaj sami określamy gdzie chcielibyśmy pojechać. System automatycznie wyświetli nam listę dostępnych mieszkań oraz ich cenę za jedną noc. Do wyników możemy zastosować filtr, który pozwala nam określić daty, które nas interesują, liczbę gości, typ poszukiwanego mieszkania/pokoju, przedział cenowy, a także pożądaną liczbę łóżek, sypialni oraz łazienek. Po dotknięciu interesującej nas pozycji, możemy zobaczyć więcej zdjęć, zapoznać się ze szczegółami, przeczytać recenzje poprzednich gości, poznać właściciela, a ponadto zarezerwować miejsce w interesującym nas terminie. Aplikacja poza tym, że jest świetną bazą noclegów za granicą, jest także rewelacyjną wyszukiwarką podobnych miejsc w Polsce. Może to właśnie dzięki niej znajdziecie miejsce do spania podróżując po naszym kraju podczas Euro 2012? Zachęcam do spróbowania. Program jest bezpłatny i możecie pobrać go stąd. 