03.06.2013 Autorzy aplikacji prześcigają się w wykorzystywaniu wszystkich atutów smartfona, by wyrwać nas o ustalonych przez nas samych porach z łóżka. Walk me up stawiał nas na nogi, Alarm Clock Ultra doprowadzał do furii… A Spin Alarm Clock zmusi nas do widowiskowych, szybkich obrotów na dzień dobry!  Aplikacja, jak większość budzików, sama w sobie się nie wyróżnia. Możliwość ustawienia kilku budzików oraz ich powtórek, usypianie czy opcja ewentualnego jego pominięcia. Tym co go wyróżnia jest kolejny patent pozbywania się drażniącej melodyjki która wyrywa nas z łóżka. Tym razem autorzy zadecydowali, że nic tak nas nie postawi na nogi jak kilka piruetów z telefonem w dłoni. Tak, dobrze czytacie — by dezaktywować alarm należy przytrzymać palce w określonych miejscach na ekranie i wykonać serię obrotów w prawą stronę. Ważne, by były sprawne, jeżeli nie będziecie oszukiwać i naprawdę energicznie zawirujecie ze smartfonem, budzik zamilknie! Tym co mnie zdziwiło jest utrudnione oszukiwanie — próbowałem, bez skutku. Z budzikiem powitałem kilka poranków, ale przyznaję bez bicia, że ta zabawa zdecydowanie nie jest dla mnie. Od razu poczułem się jak na karuzeli, nawet przy dwóch zawirowaniach, a jako, że nie jestem specjalnym miłośnikiem obracającego się świata na dzień dobry, powróciłem do mniej ekstremalnych metod. Spin Alarm Clock dostępny jest za darmo w Google Play. 