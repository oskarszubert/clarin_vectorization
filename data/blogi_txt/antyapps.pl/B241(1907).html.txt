06.03.2013 Nową wersją mobilnej Opery twórcy chwalili się już kilkanaście dni temu, ale dopiero wczoraj jej beta wylądowała w Google Play. Przeglądarka została zupełnie przemeblowana i odświeżona, wyposażona w nowe gadżety, ale czy to wystarczy żeby przyzwyczajeni do Dolphina czy Chrome’a użytkownicy pomyśleli o przesiadce? Po pierwsze — nowy silnik. Odświeżona Opera korzysta z tego samego rozwiązania, na którym bazuje m.in. androidowa przeglądarka od Google. Z porównaniem do wersji „mini” faktycznie jest lepiej, chociaż jeżeli chodzi o przetwarzanie stron, to nie będę ukrywał, że rozwiązania konkurencji radzą sobie lepiej. Tutaj przeglądając kilkanaście stron na które regularnie zaglądam, program nie należał do najsprawniejszych. Były chwilowe przerwy, czarne tła, a kiedy byłem już przekonany że aplikacja się poddała i powinienem otworzyć stronę od nowa, serwis nagle się wczytywał i wszystko działało jak należy. Kolejna sprawa — odświeżony design. Niby to tylko kosmetyczna sprawa, ale w praktyce interfejs i jego intuicyjność odgrywa olbrzymią rolę. Pomijając już wszelkie poprawki, to nie da się przejść obojętnie wobec różnic: wszechobecne przyciski, które były spadkiem jeszcze po wersji przeglądarki sprzed ery panelów dotykowych, zniknęły, zaś pasek i zarządzanie kartami przypomina to, czym cieszymy się u konkurencji. Znana i ceniona funkcja szybkiego wybierania skąpana została w zupełnie nowych szatach — od teraz ulubione serwisy możemy składować w formie niewielkich ikonek, przywodzącym na myśl te z iosowego menu. Zresztą cały projekt przypomina bardziej aplikację stworzoną pod estetykę systemu Apple, aniżeli minimalistycznego i stonowanego Holo. Kolejną z nowości jest odświeżona opcja oszczędzania transferu. Tak zwany tryb terenowy nie tylko dba o szybsze ładowanie stron dzięki kompresji, ale też na bieżąco informuje nas ile już udało nam się ocalić megabajtów dzięki jego dobrodziejstwom. Oprócz niego wśród nowych kart czeka jeszcze zakładka „odkryj”, w której znajdują się najświeższe informacje z różnych, wybieranych przez nas samych według określonych kryteriów, dziedzin. Mimo wszystko widać, że nowa Opera to dopiero wersja próbna. Znana z pewnością wszystkim miłośnikom produktu funkcja opera-link pozwalająca synchronizować zakładki i historię między różnymi urządzeniami wciąż jeszcze nie działa. Brakuje także opcji odpalenia strony w pełnym widoku, bez wszelkich pasków i innych dodatków… Przełączanie między kartami, mimo że efektowne, nie należy do najwygodniejszych. Odczuwalny jest brak gestów, dzięki którym mógłbym się po niej sprawniej poruszać. Ale mimo wszystko najbardziej odczuwam nieobecność zawijania tekstu w zależności od tego, jak bardzo go zbliżymy. Mimo że sam z żadnej „małej” wersji Opery nie korzystam — po co, w końcu na nowoczesnych urządzeniach mamy kilka o wiele lepiej funkcjonujących aplikacji — to świeżej wersji tej mobilnej przeglądarki będę się przyglądał na bieżąco. Zapowiada się interesująco, ale pierwszy dzień bety to jeszcze za mało, by móc powiedzieć o niej coś więcej, a co dopiero ocenić. Dlatego zostawiam Was z linkiem do Google Play, gdzie możecie za darmo pobrać aplikację i na własnej skórze przekonać się o tej rewolucji :) 