13.02.2014 Aplikacja Do You Know Polska? to w pełni interaktywny i multimedialny słownik współczesnej, potocznej „młodej” polszczyzny. Program bazuje na serwisie internetowym o tej samej nazwie skierowanym w głównej mierze do obcokrajowców posługujących się językiem angielskim. Jak się jednak przekonałem na własnej skórze – Do You Know Polska?, dzięki paru interesującym pomysłom może być też całkiem ciekawą propozycją dla rodowitych Polaków. Aplikację przygotowaną przez agencję K2 dla Ministerstwa Spraw Zagranicznych mogą zainstalować użytkownicy iPhone’ów, iPadów oraz smartfonów działających pod kontrolą systemu Android. Za sprawą ciekawych zdjęć będących integralną częścią projektu Do You Know Polska? najlepiej prezentuje się na dużym ekranie tabletu.  Do You Know Polska? oferuje użytkownikom trzy tryby działania. Najważniejszym i jednocześnie najbardziej rozbudowanym jest tryb Discover umożliwiający przeglądanie haseł zgromadzonych w bazie programu. Młodzieżowe zwroty zostały zaprezentowane w nowoczesnym, ciekawym dla oka stylu. Hasła prezentowane są na tle zdjęć, które z racji otwartej formy projektu każdy użytkownik może dodawać własnoręcznie. Podczas przeglądania zawartości słownika towarzyszyć nam będzie muzyka, a wybrane hasła oraz ich opis przeczytają na nasze życzenie obcokrajowcy.  Drugi tryb działania – Prove It umożliwia przetestowanie własnej wiedzy na temat „młodej” polszczyzny. Jest to nic innego jak krótki quiz, w którym użytkownik odpowiada na pytania przygotowane przez twórców aplikacji. Quiz składa się z serii czterech pytań w języku angielskim i jest ograniczony czasowo. Pytania za każdym razem przydzielane są losowo, dzięki czemu w zgadywankę możemy bez znudzenia grać wielokrotnie.  Trzecia i zarazem ostatnia zakładka w głównym menu aplikacji nazwana została Show it! To właśnie w tym miejscu mamy możliwość podzielenia się swoją wiedzą z innymi użytkownikami Do You Know Polska? Otwarta formuła projektu pozwala na dodawanie własnych fotografii oraz fraz wraz z definicją ich użycia. Dzięki takiemu rozwiązaniu sami użytkownicy dbają o aktualizację bazy aplikacji. Do You Know Polska? to ciekawy projekt uzupełniony bardzo udaną aplikacją.  Można co prawda narzekać na nieco ubogą liczbę haseł zawartych w bazie programu, ale z drugiej strony warto pamiętać, że ich ilość zależy od aktywności samych użytkowników. 