11.10.2013 Bardzo się cieszę za każdym razem, kiedy w Google Play pojawiają się nowe aplikacje muzyczne. Niestety większość dobrych programów do tworzenia muzyki lub szybkiego „szkicowania” muzycznych projektów dostępna jest tylko na urządzenia z systemem iOS. Nawet jeśli pojawiają się one na Androidzie, nierzadko trzeba za nie słono zapłacić. Jakiś czas temu miałem przyjemność recenzować ciekawy syntezator Zynth stworzony przez studio Sathra, który zupełnie za darmo można pobrać w markecie z Zielonym Robotem. Dziś kolejna aplikacja od wspomnianego twórcy, tym razem prosty sekwenser pozwalający tworzyć nieskomplikowane utwory lub podkłady muzyczne, bazujące na gotowych samplach. Przyjrzyjmy się temu, jak ta niepozorna zabawka sprawdza się w praktyce. Aplikacja nie wyróżnia się szczególnie w kwestii wyglądu, jednak sposób jej obsługi od początku wydaje się być jasny i czytelny. Na górze znajduje się menu, z poziomu którego możemy wybrać sample, ułożyć je w wybrane sekwencje, a także otworzyć zapisane wcześniej „utwory”. Wszystko oznaczone jest prostymi ikonkami, które intuicyjnie zaprowadzą nas prosto we wspomniane części aplikacji.  W jednej sekwencji możemy umieścić dowolną liczbę sampli. Dodajemy je, zaznaczając jeden z kwadracików po lewej stronie, a następnie wybierając próbkę dźwięku z prawej. Zgromadzone w aplikacji sample zostały podzielone na trzy kategorie: perkusje akustyczne, elektroniczne oraz efekty dźwiękowe (FX). Dodatkowo możemy również skorzystać z jakichkolwiek innych dźwięków wcześniej skopiowanych do odpowiedniego katalogu w telefonie lub na karcie pamięci.  Kiedy już wybierzemy nasze sample, które chcemy wykorzystać, przechodzimy do widoku edytora oznaczonego ikoną nutki. Tu będziemy mogli ułożyć sekwencje z naszych próbek dźwięku. Możliwości są jednak dość ograniczone. Poza układaniem naszego beatu z klocków, możemy jedynie wydłużyć takt oraz zmniejszyć lub zwiększyć tempo. Niestety w przypadku ostatniej funkcji zabrakło wskaźnika BPM, który moim zdaniem powinien być standardem w tego typu aplikacjach. Nie wiem, jak aplikacja sprawdza się w tej kwestii na innych urządzeniach (była testowana na HTC Desire Z), jednak dużym minusem jest fakt, że apka automatycznie zamyka się po wygaszeniu ekranu. Jest to niestety bardzo uciążliwe, bo układając nasz „utwór”, na pewno będą takie momenty, że na chwilę odwrócimy uwagę od smartfonu, a wtedy wszystko będzie trzeba zaczynać od nowa.  Sequenz Music Sequencer to aplikacja, która ze swoimi skromnymi możliwościami niestety nie ma zbyt dużych szans na zdobycie serc domorosłych muzyków. Jeśli śpiewacie, rapujecie lub gracie na jakimś instrumencie, aplikacja może przydać się jako prosty podkład, żeby sprawdzić, jak wasz pomysł sprawdzi się w praktyce. Jeśli jednak potrzebujecie czegoś, co pomoże wam rejestrować swoje pomysły w podróży lub komponować wstępne szkice swoich projektów, Sewuenz Music Sequencer to niestety za mało. 