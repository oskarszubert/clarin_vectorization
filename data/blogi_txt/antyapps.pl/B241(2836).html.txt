20.08.2013 Bardzo ścisłe wytyczne co do używanych podzespołów oraz ograniczenia Windows Phone w kwestii modyfikacji wyglądy sprawiły, że producenci telefonów z tym systemem musieli znaleźć inną drogę rywalizacji. Główny nacisk położono na aplikacje. Na chwilę obecną niekwestionowanym liderem jest Nokia, ale także inni producenci dbają o to aby wraz z ich telefonem otrzymać kilka przydatnych programów. Jakich? To pomoże sprawdzić Oem Apps.  Kiedyś walka pomiędzy poszczególnymi producentami była bardziej wyrównana. Zarówno HTC jak i Samsung czy też LG miały w swych zasobach od kilku do kilkunastu ekskluzywnych aplikacji. Niestety, wraz z rosnącą dominacją Nokii wszystkie inne zeszły na dalszy plan. Drugi w kolejności HTC odpuścił, za to ostatnimi czasy za odświeżanie bazy programów wziął się Samsung. Dzięki Oem Apps możemy prześledzić dokładne listy tych czterech producentów oraz przejść do samych aplikacji. Dlaczego warto pobrać Oem Apps? Z kilku powodów. Po pierwsze nie wszystkie aplikacje widnieją w sklepie dla naszego kraju, nie wszystkie są też dostępne. Tutaj w łatwy sposób przejdziemy do ich stron w sklepie i w razie czego pobierzemy (czasem będzie trzeba zmienić region). Po drugie zarówno Windows Phone 7 jak i 8 pozwala na pobieranie aplikacji ze sklepów innych producentów. Metody nie są łatwe, ale wystarczy chwila poszukiwań w sieci by odnaleźć poradniki jak to zrobić (także w języku polskim).  Nawigacja po aplikacji jest bardzo prosta. Nie znajdziemy tu żadnych opcji, czy też zaawansowanych ustawień. Gestami przechodzimy do kolejnych stron, a każda z nich przedstawia aplikacje od wybranego producenta. Wybierając dowolną z nich przechodzimy do strony w sklepie Windows Phone, gdzie możemy ją pobrać, bądź też zapoznać się z informacjami. Oem Apps wspiera wszystkie rozmiary kafelków, a jego wygląd przypomina te z aplikacji Nokii. Oem Apps to przede wszystkim ciekawostka dla wszystkich fanów aplikacji. Jeżeli często sprawdzasz sklep w ich poszukiwaniu, interesują Cię także programy niedostępne w oficjalny sposób, docenisz jej możliwości. Dostępna jest za darmo i bez reklam, niestety tylko dla posiadaczy Windows Phone 8. 