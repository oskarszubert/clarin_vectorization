05.11.2012 Przyjemnych free-runnerów nigdy nie za wiele. Czasami po prostu trzeba zmienić konwencję i zamiast biegać nieustanie przez te same korytarze w znanych już z każdej strony produkcji, gdzie brylujemy wśród elity leaderboardów czas spróbować czegoś zupełnie nowego. Dla mnie takim odświeżającym kopem w ostatnich tygodniach jest Nyanko Ninja, w którym bieg jest tylko po to, by ułatwić nam nawigację na panelach dotykowych… Każdorazowo przy włączaniu gry wita nas krótka historyjka która wtajemnicza nas w realia, gdzie potwory przechytrzyły ludzką rasę. Naszym zadaniem jest dać im nauczkę, ale to nie będzie proste zadanie. Czeka na nas kilka światów z podzielonych na mniejsze i coraz bardziej wymagające poziomy. W tych zaś biegniemy nieustannie w prawą stronę, a do naszej dyspozycji mamy skoki oraz zestaw ataków: podstawowego rzucania naszymi kunaiami, shurikenami i innymi gadżetami jakimi w danym momencie dysponuje nasz bohater / specjalnych ciosów, pozwalających szybko, a także na większą skalę, rozprawić się z tymi stworami.  Jak działają free-runnery — prawdopodobnie wszyscy wiemy. A jeśli nie chodzi tylko o zdobycie jak największej liczby punktów, to musi być postawione przed nami większe wyzwanie. Tym w Nyanko Ninja jest… po prostu dobrnięcie do końca wszystkich dostępnych poziomów. Te niebezpiecznie szybko stają się wymagające na tyle, że bez przemyślanych zakupów i sprytnego ich rozporządzania nie mamy o czym marzyć by dobrnąć do ich końca, o uporaniu się z bossami już nawet nie wspomnę.  Bardzo istotny w grze jest system rozwoju postaci, której udoskonalamy ekwipunek, ataki, a ponadto możemy ją uzbroić w dodatkowe przedmioty i wdzianka które zwiększą ilość energii czy uodpornią na obrażenia. Za te płacimy złotem zdobywanym podczas naszej gonitwy lub kupowanym za pośrednictwem mikrotransakcji, acz gra została zaprojektowana na dość wyrównanym poziomie. Bez sięgania do portfela również możemy się dobrze bawić, choć lojalnie uprzedzam, że nie będzie to droga usłana różami. Trzeba się będzie uzbroić w cierpliwość i naprawdę dobrze opanować wszystkie sztuczki którymi dysponujemy.  Gra prezentuje się naprawdę dobrze. Estetyczne projekty postaci i środowiska są ogromnym plusem, podobnie jak znany i lubiany schemat związany ze sterowaniem: skok/podwójny skok poprzez stukanie w ekran, ataki i specjalne umiejętności zaś skrywają się pod wirtualnymi przyciskami w dolnej części ekranu po prawo. Nyanko Ninja to jeszcze jedna gra w której nieustannie biegniemy w prawą stronę, do tego, nie ukrywajmy, zaprojektowana pod kątem mikrotransakcji. Jednak i bez tego dzięki fajnemu systemowi rozwoju bohatera mogłem się przez kilka godzin bawić w ponad dwudziestu dostępnych poziomach, a potyczki z bossami przysporzyły mi momentami nie lada problemów. Gra dostępna jest za darmo w serwisie Google play (wersja z reklamami, które można usunąć poprzez zakupy z poziomu aplikacji). 