06.02.2013 W tym tygodniu, tak jak i we wszystkich poprzednich w AppStore pojawiło się kilka godnych uwagi promocji, o których warto wspomnieć. Na obniżone ceny załapały się przydatne aplikacje użytkowe w rodzaju Tapatalk Forum App czy SlickTasks, ale i programy służące głównie rozrywce czyli wszelkiego rodzaju gry. Oto przegląd najciekawszych (moim zdaniem) promocji ostatnich dni. Tapatalk Forum App  Jedna z najbardziej praktycznych aplikacji na iOS. Tapatalk wydaje się propozycją niezbędną dla użytkowników namiętnie bądź tylko od święta korzystających z wszelkiego rodzaju forów. W programie znajdziemy mnóstwo przydatnych funkcjonalności, ale ogarnięcie całości nie powinno sprawić dużej trudności. Jest to jedna z tych aplikacji, które mają stałe miejsce na moich urządzeniach wyposażonych w iOS. Dzięki aktualnie trwającej obniżce cen uniwersalną wersję Tapatalk pobierzecie w rewelacyjnej cenie 0,89 euro. Broken Sword: Director’s Cut  Pozycja obowiązkowa dla miłośników klasycznych przygodówek. Tradycyjne point and click, niezwykła przygoda, świetne dialogi, spora dawka humoru i oczywiście wymagające zagadki. Od wysokiego poziomu warstwy fabularnej nie odbiega stojąca na równie wysokim poziomie oprawa audiowizualna. Broken Sword: Director’s Cut to wersja gry rozszerzona w stosunku do oryginału – fani z pewnością zauważą kilka dodatkowych scenek fabularnych oraz nieco zmieniony interfejs. Aktualna cena aplikacji to… 0,89 euro (premierowa cena gry wynosiła 5,99 euro). Zombies, Run!  „W tej grze, chodzi o bieganie. Zakładasz słuchawki i przenosisz się do świata, gdzie trwa prawdziwa zombie apokalipsa. Biegając zbierasz niezbędne materiały zaopatrzeniowe dla twojej osady, wypełniasz kolejne misje i rozwijasz swoją wioskę.” - tak o tej aplikacji pisał w kwietniu ubiegłego roku Paweł. Od tego czasu niewiele się zmieniło. Gra w genialny sposób łączy świat rzeczywisty z tym wirtualnym zmuszając jednocześnie użytkownika do aktywności fizycznej. Świetny pomysł, który został dobrze zrealizowany. Standardowa cena gry wynosząca 6,99 euro została właśnie obniżona o 50% – za Zombies, Run! zapłacimy 3,59 euro. SlickTasks for iPad  SlickTasks for iPad – Outline/To-do List to ciekawie prezentująca się lista z zadaniami do wykonania. Mimo niepozornego wyglądu aplikacja ma całkiem spore możliwości. Najważniejsze funkcjonalności SlickTasks to: sortowanie zadań według stopnia pilności, powtarzanie wybranych zadań w wyznaczonych odstępach czasowych, przypomnienia, znaczniki, udostępnienie przez maila, automatyczne archiwum wykonanych zadań, pełna synchronizacja między urządzeniami i wiele, wiele innych. Aplikacja na co dzień kosztująca 4,49 euro dostępna jest aktualnie za darmo. 