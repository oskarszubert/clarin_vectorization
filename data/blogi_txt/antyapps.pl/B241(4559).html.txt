15.06.2012 Raz na jakiś czas przyda się odetchnąć od tego całego Euro i popatrzeć na coś, co nie jest w żaden sposób związane z piłkarskim szałem. Dlatego mam dla was świetną grę, która pozwoli wam się zrelaksować w drodze do domu z pracy czy uczelni. Taka standardowa piętnastominutówka, która może przerodzić się jednak w parę godzin gry. Elastic World to bardzo prosta i przyjemna gra, która polega na odbijaniu piłeczki tak, aby wypadając poza planszę, uderzyła w lewitującą gwiazdkę. Im szybciej piłka dotknie gwiazdy, tym lepszy wynik osiągamy. Czym odbijamy? Właśnie o tym mówi nazwa gry – elastycznymi kształtami, które po dotknięciu ekranu zmieniają swoje kontury. Brzmi dziwnie, ale jest bardzo łatwe do załapania, a potem krótka droga do wsiąknięcia.  Gra dostępna jest w Google Play w dwóch wersjach. Pierwsza jest oczywiście darmowa i umożliwia grę tylko na dziesięciu poziomach , z czego niektóre są bajecznie proste, inne zaś wymagają sporo myślenia i wielu prób, zanim uda się „zaliczyć” gwiazdki. Druga jest to wersja płatna w której nie ma już żadnych ograniczeń co do rozgrywki.  Warto spróbować, szczególnie kiedy wersja płatna kosztuje tak mało (aktualnie na promocji około 4,30zł), a wersja darmowa umożliwia zapoznanie się z zasadami gry. Polecam szczerze, bo ściągałem ją myśląc, że to jakiś gniot, tymczasem chwilę potem już sprawdzałem na którym koncie są pieniądze, żeby dokupić dodatkowe poziomy. 