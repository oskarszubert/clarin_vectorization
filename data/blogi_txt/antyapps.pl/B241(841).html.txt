15.11.2013 Niezależne modyfikacje Androida są tak naprawdę jednym z największych atutów tego systemu. Dzięki jego otwartości instalowanie lepszych (i nowszych) niż oferowane przez producenta wersji Androida nie stanowi często większego problemu. CyanogenMod to jedno z najpopularniejszych tego typu rozwiązań, a teraz również najprostsze w instalacji, dzięki wydanemu instalatorowi. Jak spisuje się on w praktyce?Od razu na wstępie trzeba zaznaczyć, że CyanogenMod Installer nie jest dedykowany jeszcze wszystkim urządzeniom. Na Chwilę obecną skorzystać z niego mogą jedynie posiadacze Samsungów Galaxy S począwszy od modelu II, a także Galaxy Note’ów I i II. Wspierane są również Nexusy: S, 4, 7 oraz 10, a także HTC One. Najprawdopodobniej w miarę upływu czasu będą się pojawiały aktualizacje, a wraz z nimi kolejne wspierane urządzenia. Chyba nie muszę wyjaśniać, do czego służy CyanogenMod Installer. Dzięki tej aplikacji proces odblokowania, rootowania oraz modyfikowania naszego gadżetu ma szansę być o wiele prostszy i ograniczyć się do zaledwie kilku(nastu) kliknięć. To duży postęp, bo do tej pory użytkownik był zmuszony do posiłkowania się różnymi innymi narzędziami, czego rezultat nie zawsze był zadowalający. Tym razem ma być inaczej. Na instalator CyanogenModa składają się tak naprawdę dwa programy. Pierwszy z Google Play instalujemy na naszym urządzeniu, natomiast drugi służy do uruchomienia na komputerze i wykonuje większość czynności. Oczywiście nie obejdzie się tutaj bez połączenia obu kabelkiem, co jest pierwszym, co tak naprawdę musimy zrobić (nie licząc profilaktycznej kopii zapasowej danych). Instalacja jest bardzo prosta i sprowadza się do wykonywania poleceń wyświetlonych na ekranie. Musimy włączyć debugowanie USB w smartfonie, a potem przytrzymać kilka przycisków jednocześnie w celu umożliwienia odblokowania bootloadera. Reszta odbywa się automatycznie, o czym informują nas kolejne komunikaty instalatora.  Dużym problemem tego rozwiązania jest to, że jest ono domyślnie pozbawione dostępu do sklepu z aplikacjami Google Play oraz wszystkich programów Google’a. Otrzymujemy tak naprawdę Androida bez jakiejkolwiek ingerencji kalifornijskiego giganta. Dopiero po ręcznym doinstalowaniu paczki GAPPS możemy się cieszyć takimi funkcjami, jak Google Now, Gmail czy synchronizacją z Google Drive. Warto mieć to na uwadze. Niestety raczej nie spodziewałbym się, aby instalator kiedykolwiek otrzymał możliwość instalowania dodatków od Google’a, bo wiąże się to z problemami prawnymi.  CyanogenMod Installer to niewątpliwie ciekawe rozwiązanie, które ma ogromny potencjał. Dziś skorzystają z niego raczej głównie nieliczni, ale wraz z wdrażaniem obsługi kolejnych modeli użyteczność instalatora będzie rosła. Trudno wyobrazić sobie prostszy sposób na odblokowanie i zmodyfikowanie naszego smartfona czy tabletu. 