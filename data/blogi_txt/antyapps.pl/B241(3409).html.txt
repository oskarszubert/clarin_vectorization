06.08.2013 Ragdoll Blaster 3 to trzecia część trylogii, opierającej się od samych korzeni na podobnych zasadach. Rozgrywka polega na katapultowaniu szmacianki i trafieniu nią do celu, który stanowi łucznicza tarcza. Droga do celu jest oczywiście odpowiednio zakręcona i usiana przeszkodami, tak by zadanie nie było zbyt łatwe. Ponadto, niejako pobocznym zadaniem jest zebranie w trakcie lotu jak największej ilości złotych monet, ukończenie planszy w najkrótszym możliwym czasie oraz przy jak najmniejszej ilości zużytych kukiełek. Uff… jak widać zadań jest postawionych przed graczem całkiem sporo, jak je ogarnąć? Okazuje się, że całkiem prosto.  Wszystko dzieje się całkowicie intuicyjnie i mimo braku samouczka każdy średnio rozgarnięty gracz powinien załapać jak grać by wygrać. Wszystko dzięki bardzo dobrze zbalansowanemu poziomowi trudności, który ułatwia stopniowe zapoznawanie się z tajnikami gry. Pierwsze plansze cechuje wręcz zerowy poziom skomplikowania, droga do celu jest prosta i przejrzysta. Wraz z mijaniem kolejnych etapów, mini-światy, na których toczy się zabawa niepostrzeżenie stają się coraz większe i bardziej skomplikowane. Na szczęście dzieje się to tak powoli, że wręcz niezauważalnie. Naturalnie rosnący poziom trudności jest niewątpliwa zaletą Ragdoll Blaster 3.  Oprawa gry utrzymana jest w znanym z niektórych aplikacji dostępnych w AppStore, lekko cukierkowatym stylu. Osobiście mi to nie przeszkadza i na moje oko pasuje do stylu rozgrywki. Nieco mniej udana wydaje się muzyka, która już po kilkunastu minutach powtarzania w kółko zapętlonego utworu zaczyna grać na nerwach. Na szczęście aplikacja oferuje opcję jej całkowitego wyciszenia, z czego skwapliwie skorzystałem. Ragdoll Blaster 3 oferuje ponad 100 poziomów ciekawej rozgrywki w ładnie wizualizowanym świecie. Rozgrywką mogą cieszyć się zarówno posiadacze tabletów Apple’a, jak i smartfonów – gra dostępna jest na oba urządzenia. Wersja HD to koszt rzędu 2,69 euro, natomiast wersja standard, przeznaczona na iPhone’a i iPod’a została wyceniona na 0,89 euro. 