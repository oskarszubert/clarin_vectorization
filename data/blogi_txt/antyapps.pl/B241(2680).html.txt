30.12.2011 Ostatnio znajomy z biura, swoją drogą deweloper gier mobilnych więc mający pojęcie o tym co mówi, polecił mi Ninja Fishing. „Musisz zagrać, to taki Fruit Ninja ale jeszcze lepszy”. Zapowiedź, że chodzi tylko o przecinanie wyskakujących elementów niespecjalnie mnie pozytywnie nastawiła, ale… lepsze? No i za darmo, nic nie szkodzi spróbować. I okazało się, że skopiowany z owocowego ninja segment to tylko pół zabawy.  W Ninja Fishing naszym pierwszym zadaniem jest spuścić jak najniżej haczyk na żyłce unikając pływających dookoła ryb. Opada on grawitacyjnie, a my tiltem manewrujemy pomiędzy ławicami. Najlepiej zejść do dna – tam czeka skarb. Jeśli się nie uda, żyłka wyciągana jest od miejsca, w którym przypadkiem zahaczyliśmy o rybę. W tym momencie pojawia się druga część gry – łapanie ryb. Gdy nasz wędkarz-ninja kręci kołowrotkiem, my ponownie tiltem musimy po drodze wyciągnąć jak najwięcej bogu ducha winnych stworzeń. Gdy to dobiegnie końca, pojawia się „Fruit Ninja”. Ryby po kolei wyrzucane są w powietrze, a my rozcinamy je w doskonale znany z podobnych gier już sposób. Aby nie było zbyt łatwo – trzeba uważać na laski dynamitu natychmiast kończące zabawę. W Ninja Fishing znalazł się dość tradycyjny, ale wystarczająco uzależniający model progresu – zaczynamy od płytkiego jeziora, podstawowej wędki i tak dalej. Za rozcięte ryby dostajemy złote monety, dzięki czemu możemy rozwijać swoje aktualne łowisko. Gdy je do końca rozpracujemy, autorzy przygotowali już kolejną wyspę, tym razem z prehistorycznymi rybami. Odkrycie jej będzie wymagało przeznaczenie 9 tysięcy monet, podczas gdy podczas jednej zabawy zdobywamy w porywach kilkaset, ale dla cierpliwych to nie problem. Reszta może po prostu zapłacić – autorzy pomyśleli i o takiej możliwości. Zapowiedziane są już także kolejne rozszerzenia. Ninja Fishing wygląda kapitalnie wspierając Retinę. Szkoda tylko, że nie jest uniwersalny – na iPadzie mamy do czynienia z ramką dookoła ekranu. To jednak szczegół, jeśli zamierzacie bawić się na telefonie, to mocno polecam. Nie jestem specjalnym zwolennikiem gier „ciętych”, ale tutaj konstrukcja jest rzeczywiście relatywnie rozbudowana i całkiem zabawna. Skoro za darmo, to warto spróbować. Ninja Fishing można pobrać stąd. 