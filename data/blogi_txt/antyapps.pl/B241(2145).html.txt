09.01.2012 Astrid to po części przetłumaczona na język polski aplikacja do zarządzania zadaniami. Jej wyróżnikiem jest między innymi unikalny ekran główny, który pozwala wybrane pozycje rozdzielać między określone przez użytkownika listy czy filtry. Uważam, że program jest warty zainteresowania. Na rynku aplikacji służących zarządzaniu zadaniami panuje spora konkurencja. Imponujący jest zatem fakt, że nowej aplikacji, jaką jest Astrid, udało się uszczknąć część rynku, a nawet zachęcić użytkowników do zakupu wersji premium. Tymbardziej, że tego typu programy pozostają jednak najczęściej darmowe, tak jak mój ulubieniec Doit.im. Główny ekran podzielony jest na sekcje takie jak Aktywne zadania, Dzisiaj, Niedawno zmodyfikowane i Not in any List. Przeznaczenie poszczególnej zakładki jest jasne. Czy taki podział ma sens? Uważam, że tak. Zazwyczaj po uruchomieniu aplikacji tego typu lądujemy od razu na liście zadań do zrobienia, tutaj możemy wybrać, jakiego typu zadania chcemy zobaczyć. Pierwsza zakładka daje nam dostęp do wszystkich zadań do zrobienia, podczas gdy trzecia pozwala przejść do ostatnio edytowanych. Wygoda takiego rozwiązania jest oczywista, zwłaszcza gdy zadań na liście zrobi się sporo. Oprócz tych czterech zakładek na głównym ekranie widoczne są również listy i filtry. Listy możemy tworzyć według dowolnego, indywidualnego wzoru, a następnie przypisywać do nich konkretne zadania. Filtry polegają oczywiście na wyświetlaniu jedynie zadań o określonym priorytecie, dacie wykonalności czy nazwie listy. Jeden filtr może być oczywiście zbudowany z kilku kryteriów. Design aplikacji jest przyjemny, choć nie powala na kolana. Twórcy wdrożyli tutaj funkcję przezroczystego tła dostępną opcjonalnie. Powoduje ona, iż jako tło aplikacji ustawiana jest tapeta systemowa. Sam program zawiera sporo możliwości pod względem konfiguracji. Możemy na przykład zdefiniować domyślne wartości tworzonego zadania czy nawet w jakiej kolejności mają być wyświetlane poszczególne właściwości edytowanego zadania – czy na pierwszym miejscu ma być na przykład priorytet, czy też data wykonania. Astrid umożliwia także przypisywanie zadań innym osobom oraz synchronizację zadań z chmurą. Wersja podstawowa aplikacji jest dostępna za darmo. Za niecałe 15 złotych można dodatkowo nabyć Power Pack, który rozszerza funkcjonalność programu o wprowadzanie danych za pomocą głosu oraz dodaje widżety.    Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 