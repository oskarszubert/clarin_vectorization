13.01.2014 Jednym z najczęściej pojawiających się na naszych pulpitach widżetów jest właśnie zegar. Mimo cyfrowego odpowiednika na pasku stanu lubimy mieć dużą, analogową tarczą lub cyfry, które z daleka informują o aktualnej godzinie. A gdyby tak też podawały informacje o najbliższych wydarzeniach? Nie jako listę czy tekstową informację tylko wydzielony obszar na tarczy zegara. To właśnie kluczowa funkcja 12Hours. Widżet 12Hours jest rozwiązaniem szalenie prostym, a jednocześnie może okazać się jedną z najbardziej użytecznych aplikacji w naszym systemie. Jego działanie polega na wyświetlaniu tarczy na pulpicie otoczoną grubą oblamówką, na której zobaczymy kolorowe wstawki. Łuki te symbolizują wydarzenia, które zaplanowaliśmy w kalendarzu na dzisiejszy dzień. Aplikacja pobiera informacje z kalendarza Google, który jest właściwie obecny na 99 proc. dzisiejszych smartfonów i tabletów. Tarcza odświeża się co 30 minut, a więc pod dodaniu nowego zadania musimy trochę odczekać, by zostało ono uwzględnione w terminarzu. Nie jest to moim zdaniem jakaś szczególna udręka, choć z drugiej strony fajnie by było odświeżać zegar ręcznie – np. po dwukrotnym stuknięciu palcem w tarczę.  Wizualnie zegar został utrzymany w konwencji flat, a więc wszystkie elementy są spłaszczone. Wygląda to nieźle, ale nie każdemu pewnie przypadnie do gustu. I tutaj zaczynają się problemy. Projekt jest jeszcze w początkowej fazie rozwoju, a więc autor nie wbudował jeszcze tutaj zbyt rozbudowanego ekranu ustawień. Na szczęście coś dostosować możemy – mianowicie kalendarze, które zostaną uwzględnione w wyświetlanych łukach, a także rozmiary widżetu (domyślnie dostępne są trzy: 1 x 1, 2 x 2 i 3 x 3). Poniżej umieszczono natomiast suwaki pozwalające dostosować ich kolory. TO stosunkowo niewiele, ale lepsze niż nic. W przyszłości mają się pojawić bardziej rozbudowane opcje konfiguracyjne, a prawdopodobnie również motywy.  12Hours jest aplikacją napisaną przez polskiego programistę. Liczę, że w związku z tym, z czasem doczeka się też rodzimego języka. Nie w związku z tym, że jej obsługa sprawia problemy. Po prostu z programu mówiącego do nas w mowie ojczystej korzysta się przyjemniej i lepiej. Program znajduje się dopiero w początkowej fazie rozwoju, ale widać w tym pomyśle ogromny potencjał. Wcześniej nikt nie wpadł na taką formę wyświetlania wydarzeń z kalendarza. 