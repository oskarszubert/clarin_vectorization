17.10.2012 Pracujesz w branży budowlanej, a może po prostu nie boisz się remontów i majsterkowanie nie jest Ci obce? Bez względu na to, które stwierdzenie jest Ci bliższe, od dziś na twoim telefonie nie może zabraknąć najnowszej aplikacji marki Bosch – Bosch Toolbox.  Do grupy firm, które doceniły potencjał reklamowy drzemiący w iOS i dobrze przemyślanych aplikacjach dołącza dziś zajmująca się produkcją elektronarzędzi budowlanych – marka Bosch. W wydanej już parę miesięcy temu aplikacji znajdziemy wszystko to, co majsterkowiczowi-amatorowi jak i profesjonalnemu budowlańcowi przyda się w codziennej pracy zarówno przy większych jak i mniejszych projektach. Kamera wymiarowa to niezwykłe narzędzie, które pozwoli nam edytować wykonane wcześniej zdjęcia. Nakładając na nie strzałki wzbogacone o wymiary, zaznaczając kąty nachylenia oraz dodając notatki, możemy przygotować naprawdę dokładną dokumentację remontowanego pomieszczenia. Latarka (zgodnie z nazwą) przekształci nasz telefon w źródło światła, którym swobodnie oświetlimy zacienione miejsca. Funkcja latarki uruchomi nie tylko umieszczoną z tyłu telefonu lampę błyskową, ale także zwiększy jasność naszego ekranu.  Konwerter jednostek miary to element, który przyda się zdecydowanie majsterkowiczom współpracującym z osobami spoza naszego kraju, gdzie obowiązują inne jednostki miar. Ponieważ stare powiedzenie „Nie ma nic za darmo!” ma w sobie dużo prawdy, także w przypadku bezpłatnego Toolboxa od Bosch nie mogło być inaczej. Poza całkiem przydatnymi funkcjami, program pełni także rolę katalogu informacyjnego o flagowych produktach firmy. Z jego pomocą szybko namierzymy najbliższe punkty sprzedaży, przejrzymy katalog elektronarzędzi i sprawdzimy ich ceny oraz skontaktujemy się z serwisem. Bosch nie spoczywa jednak na laurach i już teraz zapowiada kolejną funkcję programu – Dokumentacja budowy. Świetny nowoczesny design, nienaganna prędkość działania, a także sprytnie wpleciony akcent marketingowy, który w efekcie może być całkiem przydatny w pracy tworzy z mobilnego Bosch Toolboxa naprawdę świetną aplikację. A co wy sądzicie o tego typu programach? Bardziej przywiązujecie się do marek serwujących suchy billboard, czy nieźle zaprojektowaną i przydatną aplikację? Gorąco zachęcam do dyskusji. Darmowy program pobierzecie z AppStore. Ocena 6/6. 