15.04.2013 Bardzo sobie cenię diodę powiadomień w moim smartfonie. To nieoceniona pomoc przy sprawdzaniu wiadomości, nieodebranych połączeń i innych wydarzeń, które wymagają reakcji użytkownika. Niektóre modyfikacje Androida wręcz pozwalają dostosować do każdej czynności inny kolor lampki. Twórcy Knock²+ twierdzą jednak, że dioda to już przeżytek i proponują nowe rozwiązanie. Jak już pewnie zdążyliście zauważyć na grafice nagłówkowej dzięki Knock²+ mamy otrzymywać powiadomienia w formie ikonek wyświetlanych na ekranie. Ma to się jednak odbywać w sposób oszczędny dla naszej baterii, gdyż ekran nie jest podświetlany na całej powierzchni, a powiadomienie otacza czarne tło, które nie wymaga tak dużo energii, jak kolorowe obrazki (co istotne taki zabieg jest możliwy jedynie na ekranach typu OLED). W praktyce możecie to zobaczyć na wideo przygotowanym przez producenta.  Aplikacja wygląda niewątpliwie bardzo efektownie i znacznie skuteczniej przykuwa oko niż dioda powiadomień. Twórcy informują o kompatybilności z popularnymi aplikacjami, wśród których znajdziemy m.in. WhatsApp, Facebooka, Google+ czy ICQ. Lista ta będzie jednak regularnie poszerzana, bo projekt jest ciągle rozwijany.  Nie przeszkodziło to jednak twórcom pobierać już za niego opłaty – w Google Play zapłacimy za aplikację 6,66 zł. W zamian otrzymujemy całkiem szerokie możliwości konfiguracji oraz bardzo przyjemne dla oka animacje, które jednak (mimo zapewnień twórców) pożerają baterię. W praktyce daje się odczuć, że Knock²+ potrzebuje więcej energii niż standardowa dioda. Nie odbywa się to może na taką skalę, by skrócić czas działania smartfona na ładowaniu o połowę, ale myślę, że ok 1-2 godzin trybu czuwania w ten sposób utracimy. Czy zalety aplikacji są na tyle duże, by poświęcić dla niej nieco energii i kilka złotych? Jeżeli z jakiegoś powodu frustruje Was dioda powiadomień (albo co gorsza, nie posiadacie u siebie takowej), to Knock²+ może okazać się rewelacyjnym udogodnieniem. Znaczącą zaletą są tutaj bardzo częste aktualizacje oraz ciągły rozwój projektu, co daje nadzieję na to, że z czasem wady zostaną ograniczone do minimum, a lista obsługiwanych aplikacji znacząco urośnie. Jak dla mnie to jednak trochę zbędny luksus – dioda póki co spisuje się znakomicie i nigdy nie zawodziła. Czemu zatem miałbym z niej rezygnować? Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 