06.12.2013 Do nowego roku coraz bliżej, dlatego powoli zbliża się czas rozliczeń ostatnich dwunastu miesięcy i postanowień na kolejne 365 dni. Tak już jakoś się przyjęło, że to właśnie od pierwszego stycznia postanawiamy rzucić palenie, schudnąć czy bardziej produktywnie spędzać czas wolny. Użytkownicy Androida będą mogli pomóc sobie aplikacją Habitizer, której zadaniem będzie przypominanie nam o nowej drodze, którą postanowiliśmy podążać oraz wskazywanie postępu, jaki udało nam się osiągnąć. Na wstępie uspokajam, że wbrew temu, co widzimy na oficjalnych screenach dostępnych w Google Play, po zainstalowaniu apki naszym oczom nie ukaże się cyrylica. Niestety nie uświadczymy też języka polskiego. Całość dostępna jest tylko po angielsku i niestety nie będziemy mogli tego zmienić w opcjach.  Po uruchomieniu apki możemy wypełnić prosty test, na podstawie którego sprawdzimy, jakie zmiany byłyby wskazane w naszym przypadku. Nie wiem, czy to kwestia moich złych nawyków, jednak po jego wypełnieniu na ekranie pojawiły się wszystkie dostępne kategorie, wśród których możemy zaznaczyć określone postanowienia. Gdyby jakaś aktywność nie znalazła się na dostępnych listach, możemy dodać ją sami. Każda z pozycji oznaczona jest dodatkowo tytułem, opisem, okresem, przez jaki mamy zamiar wprowadzać nowy zwyczaj, kryterium sukcesu (złamanie zasady nie musi oznaczać wyzerowania licznika) oraz stopniem trudności wprowadzanych zmian. Standardowo dostępnych jest 7 kategorii: palenie, picie alkoholu, sport, kontrola wagi, dieta, codzienne zwyczaje oraz stres. W każdej znajdziemy kilka propozycji zmian związanych z danym zagadnieniem.  Myślę, że dużym minusem aplikacji Habitizer jest brak jakiegokolwiek widgetu na pulpit. Jeśli nadrzędną funkcją apki ma być motywowanie nas do określonych działań lub ich zaniechanie, to wskaźnik naszych postępów lub rzucające się w oczy przypomnienie powinny być jak najbardziej widoczne. Niestety tutaj jedyną formą zwracania naszej uwagi na aplikację są ustawiane wcześniej alarmy. Obawiam się, że to trochę za mało.  Mimo braków, aplikacja Habitizer być może sprawdzi się w rękach zdeterminowanych ludzi, którzy chcą zmienić swoje życie. Jeśli jeszcze jedno miejsce, w którym można zapisać swoje postanowienia i ustalić zmiany, ma przyczynić się do ich wprowadznia, zdecydowanie jestem na tak. To jednak bardziej kwestia wyrobienia w sobie silnej woli, ponieważ sama aplikacja nie jest tu najbardziej praktycznym narzędziem, jakie udało mi się spotkać w Google Play. 