02.12.2013 Jeśli jesteście akurat na diecie lub po prostu dbacie o linię, Mister Spaghetti niekoniecznie powinien znaleźć się w waszych smartfonach i tabletach. Nie od dzisiaj jednak wiadomo, że makarony pod każdą postacią to proste i szybkie dania, które smakują niemal wszystkim, są sycące i można je przyrządzić na setki sposobów. Twórcy apki postanowili nie rozdrabniać się na różnorodność przepisów, tylko w całości zadedykować swoją wirtualną książkę kucharską daniom spod znaku Spaghetti, Penne i innych przysmaków wytworzonych na bazie mąki i wody. Jako że makarony to domena kuchni włoskiej, wiele przepisów, jakie znajdziemy w Mister Spaghetti, zostało zapisanych w tym właśnie języku. Na szczęście nie zabrakło również potraw opisanych po angielsku. Dla tych, którzy nie radzą sobie z żadnym ze wspomnianych języków, przydatne mogą okazać się przepisy w formie filmików instruktażowych.  Trzeba przyznać, że jak na aplikację, gdzie każdy przepis w mniejszym lub większym stopniu zawiera w sobie makaron, dostępne zbiory są naprawdę imponujące. Poza niezbędnymi składnikami i opisem przyrządzenia, nie zabrakło również linku do źródła danej potrawy, oceny użytkowników, informacji o tym, dla ilu osób przewidziane jest danie oraz kto jest autorem dania. Apkę wyposażono również w praktyczną wyszukiwarkę pozwalającą szukać przepisów na podstawie składników, jakimi w danej chwili dysponujemy. Wszysyko opatrzone jest zdjęciami, dlatego nawet słabsza znajomość języków obcych nie musi okazać się przeszkodą podczas korzystania z Mister Spaghetti.  Ciekawym dodatkiem są miarki pomagające nam odmierzyć odpowiednią ilość makaronu. Ta do spaghetti to po prostu powiększający się okrąg umożliwiający przyłożenie nieugotowanego jeszcze produktu do ekranu naszego smartfonu lub tabletu. Jeśli chodzi o miarkę do innych makaronów, aplikacja wykorzystuje tu aparat. Musimy wykadrować opakowanie we wskazanym miejscu, a następnie, za pomocą specjalnego suwaka, ustalić, dla ilu osób będziemy gotować. Pozioma linia wskaże nam, jaką część paczki makaronu będziemy musieli ugotować. Twórcy apki nie zapomnieli również o minutniku, który pozwoli obyć się bez korzystania z innej aplikacji dedykowanej odmierzaniu czasu.  Mister Spaghetti to aplikacja, która pomoże wam szybko znaleźć nowe przepisy na podawanie makaronu. Znajdziecie tu zarówno proste i klasyczne warianty makaron + sos, jak również trudniejsze w przygotowaniu lasagne czy wykwintne sałatki. Jeśli lubicie włoską pastę i często sięgacie po podobne przepisy, ta aplikacja powinna zostać z wami na dłużej. 