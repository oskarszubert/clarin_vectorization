25.01.2012 Mój PC raczej nie stanowi potężnej maszyny do grania, ale od czasu do czasu zagłębiam się na nim przede wszystkim w interesujące projekty twórców niezależnych. Bez dodatkowych licencji i z łatwiejszą dystrybucją to platforma docelowa dla większości rozpoczynających studiów deweloperskich. Zaraz za komputerami są urządzenia mobilne, dzięki swojej łatwości dystrybucji. Niech dowodem na to będą coraz częstsze wydania indie gier, choćby taka Eufloria niedługo pojawi się na iOSie. Zanim przejdę do szczegółów odnośnie tego, czym tak naprawdę jest ta gra to zobaczcie, jak pięknie ona wygląda:  Eufloria ma już swoje lata, bo pierwsze wydanie ukazało się w 2009 roku, ale poruszyła na tyle rynek, że Omni Systems postanowiło wydać ten tytuł na jeszcze jedną platformę. Jeśli chodzi o rozgrywkę to w najprostszym ujęciu wygląda to tak, że sterujemy/zarządzamy serią planet, wokół których latają maleńkie nasionka. Sukcesem do zwycięstwa jest zajmowanie kolejnych planet i ekspansja, jednakże ta będzie jedynie możliwa, gdy uzyskamy na danej planecie przewagę naszych nasion i zasadzimy jedno z nich. Potem cykl kontynuujemy z kolejnymi planetami. Kluczem do odbioru gry jest przepiękna i majestatyczna grafika, która działa bardzo relaksująco. Nie dajcie się jednak zwieść – Eufloria to nie jest prosta gra i potrafi rzucić wyzwanie nawet największym strategom. Samemu nie udało mi się jej nigdy skończyć na PC, ale teraz twórcy obiecują liczne większe i mniejsze poprawki, jeśli chodzi o balans gry. Zatem wersja na iPada powinna być dużo bardziej wyważona, a co za tym idzie po prostu przyjemniejsza w odbiorze. Wiecie, coś co jest piękne również może sfrustrować. Na razie gra ma się ukazać wyłącznie na iPadzie, ale twórcy nie wykluczają późniejszego wydania na iPhonie. Premiera w lutym, czyli całkiem niedługo. 