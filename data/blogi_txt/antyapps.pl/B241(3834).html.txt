03.12.2011 Macie znajomych, z którymi lubicie nawzajem inspirować się muzycznie? Doskonale, jeśli możemy spotkać się wszyscy na żywo i muzyki posłuchać razem obserwując swoje reakcje, ale oczywiście nie zawsze jest to możliwe. I tym bardziej teraz, gdy dostaliśmy w końcu normalny iTunes zdarza nam się odkryć jakiś kapitalny utwór, który chcielibyśmy natychmiast zaprezentować znajomym… Nie ma problemu, skorzystajmy z Song2Email.  Nie bez kozery pisałem o prostocie – Song2Email wykorzystuje praktycznie tylko 1 przycisk. Po jego dotknięciu przenoszeni jesteśmy do listy kawałków na naszym urządzeniu. Wybieramy te, które chcemy przesłać, automatycznie tworzy się email i już. Nie licząc iPhonów 3G i starszych Touchów, wysłać można do 20MB w jednym mailu, także całkiem znośnie. Na dodatek nie jest potrzebne (choć zalecane!) Wi-Fi – można poradzić sobie także na standardowym 3G. najbardziej drażliwa jest chyba kwestia legalności takiego rozwiązania. O ile znam swoich znajomych i wiem, że jeśli spodoba im się utwór przeze mnie wysłany to go kupią, a w przeciwnym wypadku skasują, tak nie można odpowiadać oczywiście za wszystkich. Ale skoro Apple dopuściło to rozwiązanie w swoim sklepie (działające oczywiście też z piosenkami z iTunes), to chyba nie była pomyłka, prawda? I ponownie dobra wiadomość odnośnie ceny – w ten weekend aplikacja jest za darmo. Song2Email można pobrać stąd. 