05.02.2013 Pisanie wiadomości SMS na tradycyjnym telefonie z fizyczną klawiaturą liczącą 12 przycisków i włączoną funkcją T9  dla wielu osób jest nadal nieporównywalnie wygodniejsze od „stukania” na ekranie dotykowym z pełnowymiarową klawiaturą QWERTY. Choć i ten system próbowano zrewolucjonizować m.in. technologią SWYPE skuteczność tych prób jest raczej znikoma. Kolejnym projektem, którego twórcy odważnie twierdzą, że stoją u progu dotykowej rewolucji jest Fleksy, którego początkowym założeniem była pomoc osobom niewidomym.  Fleksy to rewolucyjna technologia, która powoduje, że pisanie na ekranie dotykowym jest znacznie prostsze! – możemy przeczytać na stronie głównej projektu – Zawsze marzyłeś o systemie czułej auto-korekty, która odgadnie twoje myśli nawet gdy będziesz pisał nie patrząc na ekran? Twoje marzenia właśnie się spełniły! Fleksy to projekt, który powstał z myślą o ułatwieniu pisania na ekranach dotykowych osobom niewidomym. W efekcie pomaga nie tylko niepełnosprawnym, ale także widzącym użytkownikom, którzy marzą o bezwzrokowym pisaniu SMSów na ekranie nowoczesnych smartfonów. Jak to działa? Fleksy pozwala użytkownikom na pisanie z wykorzystaniem znanej z komputerów klawiatury QWERTY, jednak tutaj każdy klawisz nie jest specjalnie oddzielony – wszystkie tworzą raczej jedną całość. Naszym zadaniem jest Intuicyjne dotykanie ekranu, system sam wybierze, którą literę mieliśmy na myśli i ułoży odpowiedni wyraz z pomocą wbudowanego słownika. Klawiatura Fleksy nie ma klawisza spacji, backspace i znaków interpunkcyjnych.  Te dodajemy z wykorzystaniem gestów. Jednokrotne przesunięcie palca w prawo to odpowiednik spacji, dwukrotne – znaki interpunkcyjne, natomiast backspace został zastąpiony gestem wykonanym w lewo. Wpisanie i usunięcie każdego słowa jest potwierdzane przez telefon głosowym komunikatem. Obecnie Fleksy jest kompatybilny wyłącznie z językiem angielskim. Twórcy pracują już nad wersją hiszpańską, włoską i francuską. O polskiej na razie nic nie wiadomo. Fleksy to z pewnością projekt warty waszej uwagi. Próbowałem napisać kilka zdań z jego pomocą nie patrząc na ekran telefonu i… udało się, system sam rozpoznał wyrazy, które miałem na myśli. Podobnego zdania są jego użytkownicy, zwłaszcza Ci, dla których program został stworzony – niewidomi projektem są zachwyceni, a świetnym dowodem jest poniższy materiał video.  Aplikacja jest bezpłatna i dostępna w AppStore. Niebawem swoją premierę będzie także miała wersja dla Androida. 