24.06.2013 Mamy rok 1993. Na popularne wówczas komputery marki Amiga wychodzi Cannon Fodder. Tytuł bardzo szybko zyskuje ogromną popularność, a z czasem staje się pozycją kultową. Gra, przedstawiająca wojnę w lekko krzywym zwierciadle jest produkcją niesamowicie grywalną i wciągającą. Spora dawka humoru, izometryczny widok na pole bitwy oraz nieskończona amunicja w magazynkach karabinów okazują się tym przypadku receptą na sukces. Z tego, godnego do naśladowania wzorca pełnymi garściami czerpie Tiny Troopers – gra przeznaczona na urządzenia mobilne z iOS oraz Androidem. Tiny Troopers to zręcznościowa strzelanka z wojną w tle. Gracz przejmuje kontrolę nad niewielkim oddziałem żołnierzy, którego głównym celem jest rozstrzelanie setek przeciwników. Nasi wrogowie dysponują nie tylko ogromną przewagą liczebną, ale są też lepiej uzbrojeni – wieżyczki obronne, snajperzy, samochody opancerzone oraz czołgi, to tylko niektóre z niebezpieczeństw, z jakimi przyjdzie nam się zmierzyć podczas rozgrywki.  Działania wojenne rozpoczynamy od krótkiego samouczka. Kwestia sterowania dzielnymi wojakami nikomu nie powinna przysporzyć dużych problemów, gdyż wszystko odbywa się bardzo intuicyjnie. Wystarczy wskazać palcem dowolne miejsce na planszy, by nasz podopieczny udał się w nie żwawym krokiem. Tapnięcie w przeciwnika jest natomiast równoznaczne z rozpoczęciem ostrzału wrogo nastawionego delikwenta. Równie intuicyjne jest korzystanie z ściśle limitowanego uzbrojenia specjalnego: granatów, wyrzutni rakiet oraz nalotu bombowego – wystarczy wybrać odpowiednią opcję i palcem najechać na cel. Efektowna rozwałka gwarantowana! „Wojna, jeszcze nigdy nie była taką frajdą. Więc idź, odwiedź swego brata i zabij go używając gnata” Pod względem oprawy audiowizualnej Tiny Troopers prezentuje się niemal bez zarzutu. Trójwymiarowa grafika jest utrzymana na przyzwoitym poziomie – gdzieniegdzie brakuje może nieco szczegółów, ale absolutnie nie przeszkadza to w rozgrywce. Zresztą, już po kilku minutach spędzonych na polu walki przestajemy zwracać uwagę na graficzne detale, gdyż całą uwagę musimy skupić na unikaniu nadlatujących w naszą stronę śmiercionośnych pocisków. Muzyka dopływająca z głośników pasuje do akcji dziejącej się na ekranie i odpowiednio zagrzewa do walki. Podobnie sprawa ma się z dźwiękami – okrzyki naszych bohaterów, odgłosy strzałów i eksplozji, ryk silników – wszystko brzmi tak, jak brzmieć powinno.  Głównym trybem rozgrywki w Tiny Troopers jest liniowa kampania. Składa się na nią dokładnie 30 zadań podzielonych na trzy rozdziały. Pokonywanie kolejnych misji sprawia, że stają się one dostępne w trybie „Missions”, jako pojedyncze wyzwania. Dodatkowym smaczkiem i bonusem dla wielbicieli serialu „The Walking Dead” jest specjalny tryb gry – Survival, umożliwiający sprawdzenie swoich umiejętności w starciu z niekończącym się naporem nieumarłych. W moim odczuciu niedosyt pozostawia małe zróżnicowanie misji, wchodzących w skład głównej kampanii Tiny Troopers. Na dobrą sprawę każde zadanie sprowadza się do tego samego – zabicie wszystkich wrogich żołnierzy lub zniszczenie wszystkich budynków przeciwnika. Po kilkunastu misjach taki schemat zaczyna powoli nużyć.  Dużą zaletą Tiny Troopers jest możliwość ustawienia poziomu trudności rozgrywki przed każdą misją kampanii. Daje to spore pole manewru niedoświadczonym graczom, którym późniejsze zadania mogą przysporzyć nieco problemów. TT oferuje dosyć rozbudowany system mikropłatności, ale korzystanie z niego nie jest niezbędne do ukończenia gry. Nawet na najwyższym poziomie trudności przy odrobinie samozaparcia powinniśmy sobie poradzić bez tego rodzaju „uproszczeń”. Gra w wersji uniwersalnej na urządzenia z systemem iOS dostępna jest w AppStore w cenie 0,89 euro. Posiadacze telefonów i tabletów z Androidem na pokładzie mogą zaopatrzyć się w Tiny Troopers za darmo. 