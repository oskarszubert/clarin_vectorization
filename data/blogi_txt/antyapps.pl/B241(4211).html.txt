13.12.2012 Akcja The Blocks Cometh By Halfbot rozgrywa się na Ziemi zniszczonej przez nie nazwany kataklizm. Świat gry przedstawiony został w stylu nawiązującym do produkcji ośmiobitowych – pikseli znajdziecie tu co nie miara. Zresztą, w tego typu produkcjach nie grafika jest najważniejsza – liczy się miodność płynąca z gry, a na brak tej narzekać nie można. Tytuł, który pojawił się w AppStore z inicjatywy studia Halfbot nastawiony jest na czystą rozrywkę. Celem gracza jest po prostu jak najdłuższe utrzymanie się przy życiu, choć i tak z góry wiadomo, że śmierć jest nieunikniona.  Rozgrywka polega na ciągłym wspinaniu się po nieustannie spadających metalowych skrzynkach. Śmiercionośne metalowe obiekty są różnych rozmiarów i pojawiają się w zasięgu wzroku naszego bohatera z dużą losowością, więc z czasem unikanie spotkania z nimi zaczyna być coraz trudniejsze. Tempo gry jest spore, a poziom trudności szybko rośnie. Na szczęście, w przypadku tej produkcji zastosowanie dotykowych przycisków sprawdza się nad wyraz dobrze. Sterowanie jest bardzo wygodne, a wyczucie całej potrzebnej „klawiszologii” zajmuje dosłownie kilka sekund.  W The Blocks Cometh oferuje trzy tryby rozgrywki: classic, casual oraz arcade. Różnią się one między sobą tempem gry i ilością dostępnych „żyć”. BC to produkcja darmowa i uniwersalna. Choć gra po kilkudziesięciu (a może kilkuset – szybko można stracić rachubę;)) rozegranych partiach zaczyna się nudzić (ileż można skakać w górę zlepkiem pikseli), to moim zdaniem warta jest poznania i gwarantuje wiele minut dobrej zabawy. 