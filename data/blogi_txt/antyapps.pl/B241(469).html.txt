18.10.2013 Seria aplikacji bing jaka zawitała na Windows Phone na początku sierpnia tego roku, jest dobrym przykładem tego, że jak Microsoft chce to potrafi stworzyć świetne aplikacje mobilne. Więcej o nich możecie przeczytać w tym wpisie, od tego czasu zdążyły zebrać sporo pozytywnych ocen, a także doczekały się kilku ważnych aktualizacji. Dzięki nim bing pogoda jest obecnie jedną z najlepszych pogodynek na Windows Phone. Przypomnijmy, bing pogoda bazuje na danych z takich serwisów jak FORECA, WDT, AccuWeather. Jak każda prognoza nie gwarantują one 100% sprawdzalności jednak wiele popularnych aplikacji i wtyczek z nich czerpie swoje dane. Okno główne wita nas graficznym podsumowaniem panujących warunków atmosferycznych. Obok odnajdziemy rozpiskę dzienną na najbliższy tydzień, a w kolejnej zakładce prognozę godzinową na 24h. Dodatkowo po wybraniu konkretnego dnia możemy uzyskać informacje bardziej szczegółowe, w tym ciekawostki oparte na danych historycznych.  To jednak nie wszystko. Bing pogoda posiada zestaw map pogodowych, które pozwalają prześledzić zmiany temperatur, opadów, ruchy chmur oraz ogólny widok satelitarny. Co ważne są one animowane. Dodatkowe dane uzyskamy przy wyszukaniu miejscowości turystycznych. Przykładowo wyszukując Zakopane otrzymamy informacje o warunkach narciarskich panujących na Kasprowym Wierchu.  Przejdźmy jednak do nowości jakie niesie ze sobą aktualizacja. Pierwszym brakiem najczęściej wypominanym w komentarzach był największy rozmiar kafelka. Prośby zostały wysłuchane. Przednia strona prezentuje informacje o obecnie panującej pogodzie. Choć są podane w przejrzysty sposób, mam wrażenie że można było zmieścić tam trochę więcej danych. Po obróceniu ujrzymy skrótową prognozę na najbliższe 5 dni, grafika wraz z temperaturą maksymalną i minimalną. Dla każdej miejscowości możemy przypiąć oddzielne kafelki.  Kolejnym dodatkiem jest wsparcie dla ekranu blokady. Niestety ten element wciąż jeszcze wymaga poprawy i ulepszeń. Na chwilę obecną możemy liczyć jedynie na zmianę tapety w zależności od panujących warunków. Nie ujrzymy na nim żadnych danych. Dodatkowo same grafiki są przeciętne. Poprawie uległa też prędkość działania aplikacji, oraz wygląd i rozmieszczenie ustawień aplikacji. Bing pogodę polecam każdemu posiadaczowi Windows Phone 8. Wprawdzie konkurencja jest naprawdę mocna, a sam używam go na przemian z Meteo, to jednak nawet na ich tle wybija się jakością wykonania. Aplikację możecie pobrać za darmo. Polecam także wersję na Windows 8. 