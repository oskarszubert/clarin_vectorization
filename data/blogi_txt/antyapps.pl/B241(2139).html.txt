04.10.2013 Minęło już trochę czasu od kiedy ostatnio miałem przyjemność przedstawić Wam równie prostą i wciągającą zabawę jak to, co proponuje Lines! Łatwe, klarowne, kolorowe, a co gorsza — uzależaniające jak diabli. Przetrzyjcie oczy i przygotujcie się na wciągającą zabawę! Zestaw kolorowych linii, poukładanych jedna na drugiej, poziomo i pionowo. Do naszych zadań należy natomiast po kolei ściąganie tych, które leżą na samym szczycie wielobarwnego stosu. Klikając w ekran pozbywamy się kolejnych warstw — naszym zadaniem jest zdjęcie jak największej ich ilości. W Lines! dostępne są trzy tryby zabawy:  Arcade — pierwsza z opcji to klasyczna zręcznościówka, gdzie refleks jest niezbędny, by móc znaleźć jak najwięcej linii póki jeszcze mamy trochę życia na liczniku. Liczy się prędkość działania, w tym trybie możemy natknąć się na różne bonusowe rodzaje pasków, które dodają życie, spowalniają czas czy podświetlająca znajdujący się obecnie na szczycie element. Time Attack — presja czasu nie jest Wam straszną? Zatem coś dla Was. Macie trzydzieści sekund, by odnaleźć jak najwięcej klocków, przy okazji, naturalnie, robiąc jak najmniej błędów. Minesweeper — pamiętacie, że saper myli się tylko raz? Podobnie sprawy mają się w tym trybie zabawy. Szukamy linii tak długo, aż po raz pierwszy się nie pomylimy i nie klikniemy w kolor, który jest przykryty inną naleciałością. Wtedy zmuszeni będziemy rozpoczynać zabawę od początku.   Jak widać autorzy przygotowali trzy tryby zabawy, które nie wprowadzają specjalnych rewolucji w świecie rozrywki, ale tak naprawdę są w pełni wystarczające. Jeżeli połkniecie bakcyla, o co nie jest trudno, będziecie mogli z nimi spędzić wiele długich godzin. To ten typ najprostszej z możliwych rozrywek, który nadaje się zarówno na dłuższe posiedzenia jak i krótkie sesje w kolejkach. Każdorazowo uruchamiając przy tym syndrom jeszcze jeden próby, co ostatecznie kończy się na… przegranym czasie i przegapionym przystanku ;-). Oprawa Lines! jest prosta — minimalistyczna, by nie napisać ascetyczna. Autorzy oszczędzili nam jakichkolwiek ozdobników czy animacji; kolory również nie prezentują się specjalnie estetycznie. Dzięki temu kontrastowi jednak łatwiej jest wychwycić poszukiwane elementy, przez co podejrzewam, że nie był to zabieg przypadkowy. Jeżeli chodzi o działanie, to przez swoją prostotę gra nie należy do specjalnie wymagających, przez co cieszyć mogą się nią również posiadacze starszych wersji sprzętów z androidem na pokładzie. Gra dostępna jest za darmo na platformie Google Play. 