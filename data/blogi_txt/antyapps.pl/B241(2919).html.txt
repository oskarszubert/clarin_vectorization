25.04.2012 Świat idzie do przodu i właściwie wszystko teraz robi się przez telefon komórkowy. Nie wpadł nikt jeszcze na to, jak można zajść w ciążę przy użyciu telefonu (choć podejrzewam, że mogę się nieźle zdziwić), ale dzięki odpowiedniej aplikacji w komórce można szanse na dziecko zwiększyć. Jak? Przez kontrolowanie cyklu! Z aplikacjami do monitorowania cyklu nie mam zbyt wiele wspólnego – więc korzystałem z opinii mojej dziewczyny, która używała paru i na wszystkich się zawiodła – bo były niesamowicie brzydkie (mimo tego, iż funkcjonalne). Dziś natomiast mam (a w sumie to mamy) do przedstawienia funkcjonalną, ale do tego ładnie wyglądającą aplikację – OvuView.  OvuView to aplikacja do śledzenia własnego cyklu. Monitorowania kiedy mamy dni płodne, niepłodne i kiedy pojawi się menstruacja. Nie przewiduje tego oczywiście od czapy i nie ma 100% pewności, że tego dnia okres się pojawi, ale zdecydowanie pomaga wskazać na poprawny dzień. Tak jak w samym opisie aplikacji, OvuView pomaga: • zwiększyć szanse na zajście w ciążę i poczęcie dziecka, • unikać ciąży przy użyciu naturalnych metod (antykoncepcja), • zaplanować terminy wakacji zgodnie z przewidywaniem miesiączki i daty owulacji, • obserwować bóle głowy, apetyt, zespół napięcia przedmiesiączkowego i inne objawy. O ile unikanie ciąży przy użyciu kalendarzyka to może nie być najlepszy pomysł, o tyle cała reszta jest raczej bardzo pomocna. W OvuView, który jak już wspominałem – jest za darmo, znajdziemy także funkcje płatne, bez których da się używać programu. Jednak jeśli chcemy chronić nasze dane hasłem, mieć widżety albo powiadomienia, to niestety będzie trzeba parę groszy przeznaczyć na kupno funkcji PRO. Tak jak już mówiłem – OvuView jest dostępny za darmo w Google Play. Jeśli wasza partnerka ma telefon z Androidem, a nie czyta AntyApps to podajcie jej link – i do AntyApps i do OvuView! 