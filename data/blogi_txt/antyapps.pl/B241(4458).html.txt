03.12.2011 Czy zdarza się Tobie, że pisząc maila, smsa lub wiadomość na Twitterze masz coś na końcu języka i nie do końca wiesz jak to wyrazić? Czujesz, że przydałby się odpowiedni… symbol do podkreślenia jakiejś treści? Generalnie jestem przeciwnikiem zubożania języka, ale Uniconsole można potraktować jako jego lekkie rozwinięcie, niekiedy całkiem przydatne. Oto bowiem aplikacja, która pozwoli na wrzucenie najdziwniejszych symboli do najczęściej wysyłanych typów wiadomości.  I to w zasadzie wszystko, co ów program robi. Po jego odpaleniu mamy do wyboru setki symboli, odpowiednio podzielonych na kategorie. Po kliknięciu na dowolny z nich od razu ląduje on w naszym schowku. Czyli możemy zamknąć Uniconsole, odpalić dowolny edytor tekstu (np. sms) i przekleić tam symbol czy emotikonkę. Wyczuwam jednak tutaj pewną upierdliwość. Autorzy zauważyli to samo i w najnowszej wersji możliwe jest bezpośrednie tworzenie i wysyłanie podstawowych wiadomości z poziomu aplikacji. To znaczy – SMSów właśnie, maili i twittów. Całkiem fajnie. Niestety trudno spodziewać się pełnej kompatybilności z innymi klientami. Testowo przed chwilą wysłałem zestaw znaków, buziek czy rysunków na Twittera, ale desktopowy Echofon już nie był w stanie poradzić sobie ze wszystkimi. Dobrym powodem, aby zainteresować się Uniconsole jest obecna promocja – z okazji wydania nowej wersji właśnie można pobrać pełną wersję programu całkowicie za darmo. Sprawdzić, czy jest przydatne i ewentualnie usunąć – to nic nie kosztuje, poza chwilą czasu. Uniconsole można pobrać stąd. 