05.12.2011 Standardowe zdjęcia mają to do siebie, że pozwalają uchwycić jedynie fragment otaczającego nas świata. Zdarza się jednak, że chcemy pokazać wszystko, co jest wokół nas. Android nie posiada domyślnie funkcji fotografowania panoramicznego, dlatego należy się posiłkować aplikacjami zewnętrznymi. Jednym z narzędzi przeznaczonych do tego typu zadań jest Photaf Panorama, które radzi sobie naprawdę nieźle jak na darmową aplikację. Photaf Panorama umożliwia tworzenie prostych, amatorskich zdjęć panoramicznych. Aplikacja posiada tryb automatyczny, który wymaga od nas teoretycznie jedynie obracania się w miejscu, jednak tego typu zdjęcia wychodzą potem nieciekawie. Tryb ręczny jest znacznie bardziej praktyczniejszy i polega na robieniu zdjęć po kolei. Przy robieniu każdego kolejnego zdjęcia widzimy na lewej krawędzi część poprzedniego, które jest przezroczyste, dzięki czemu w łatwy sposób kolejne części panoramy nam się nakładają. Banalne. Domyślnie panoramy tworzone są w niskiej rozdzielczości i to jest najprawdopodobniej jedyny zauważalny minus darmowej wersji. Możliwość fotografowania w wyższych rozdzielczościach możemy odblokowywać zakupem wewnątrz aplikacji – tryb HD kosztuje 99 centów, czyli w zasadzie niewiele. Opcje konfiguracyjne pozwalają nam na przykład wyłączyć kompletnie tryb automatyczny, włączyć autofocusa, geotagowanie zdjęć czy powiadomienie dźwiękowe aplikacji po złożeniu zdjęć w panoramę. Oprócz tego jedną z funkcji Photaf Panorama jest możliwość wysyłania swoich panoram na serwer twórcy aplikacji, dzięki czemu my, jak i inni użytkownicy programu będą mogli je przeglądać w zakładce Web Gallery. Podstawowa wersja dostępna jest w Android Markecie za darmo. Wszystkich amatorów fotografii zachęcam do jej pobrania. 