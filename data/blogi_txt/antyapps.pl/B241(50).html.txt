20.03.2013 Nigdy nie spodziewałem się, że furorę w Internecie mogą zrobić obrazy, które będą zwykłymi zdjęciami z nałożonymi na nie specjalnymi filtrami. Jednak odkąd pojawił się Instagram w jego ślady poszły dziesiątki innych aplikacji, które zaczęły udostępniać możliwość zmiany zdjęć bezpośrednio z telefonu. Podobno najlepszy aparat to ten, który mamy zawsze pod ręką. Dzisiaj już mało kto nie posiada komórki, dzięki której częściej wykonuje wiele czynności nie związanych bezpośrednio z dzwonieniem. Tytułowa aplikacja zaprasza nas w świat nakładania filtrów na zdjęcia w zupełnie nowej odsłonie. Wystarczy, że odpalając aplikację zrobimy zdjęcie lub dodamy je z biblioteki. Następnie program wyświetli nam listę dostępnych filtrów, po której poruszać się będziemy przewijając ją w dół. Jeśli którykolwiek z nich nas zainteresuje to stukamy palcem w ekran aby go wybrać. Ponadto do dyspozycji mamy podstawowe opcje ustawiania rozmazywania, powiększania i zmiany obramowania zdjęcia. Zakończoną pracę zapisujemy lub udostępniamy bezpośrednio do sieci społecznościowych, przechodząc wcześniej do widoku głównego menu. Gdyby okazało się, że chcemy coś zmienić – o czym wcześniej zapomnieliśmy – wystarczy, że stukniemy raz w przerobione zdjęcie.  Lo-Mob zawiera w sobie aż 39 filtrów, które w głównej mierze są nawiązaniem do klasycznych zdjęć robionych analogowymi aparatami. Przy wybieraniu filtru mamy dostęp do rzeczywistego podglądu każdego z nich na wybranym przez nas zdjęciu. Stukając w koło zębate przeniesiemy się do ustawień, gdzie na początku powita nas zakładka z firmowym blogiem twórców. Dopiero w kolejnej znajdziemy miejsce na uzupełnienie swoich danych do kont społecznościowych czy chociażby wybranie jakości zdjęcia i efektów, które mają być domyślnie dostępne w samej aplikacji. Niestety, Lo-Mob posiada niezbyt dopracowany design, a samo nawigowanie po niej może sprawić trudności – szczególnie przy pierwszym jej użytkowaniu. W górnym, lewym rogu mamy dostępny znak zapytania, w którym znajdziemy pełne wyjaśnienie. Mimo to, instrukcja dostępna jest tylko w języku angielskim. 