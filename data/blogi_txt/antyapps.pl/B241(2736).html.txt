12.11.2013 Nova Launcher to chyba aktualnie jedna z bardziej popularnych aplikacji tego typu. Sławetny GoLauncher stracił w oczach wielu użytkowników wskutek nieustannie dodawanych nowych funkcji czyniących go zaśmieconym, natomiast konkurencyjny Apex Launcher jakoś stracił impet. Autorzy opisywanego dziś rozwiązania nie zamierzają jednak spoczywać na laurach. Ledwo zobaczyliśmy Androida 4.4 KitKat, a oni już zadbali o odpowiednią stylistykę i szereg nowości. Co musi mieć launcher, aby przypominać KitKata? Twórcy Nova zadbali o odpowiednią stylistykę ikon, czcionki, wskaźniki przełączania pulpitów, animacje, a także ekran z listą aplikacji. Wszystko wiernie odwzorowuje tutaj najnowsze wydanie systemu. Zmieniono również styl ikon pełniących specjalne funkcje na pulpicie. Odtąd mają one szare tło i dobrze komponują się z przyciskiem otwierającym szufladę z aplikacjami. Chyba śmiało można napisać, że jest to aktualnie najlepszy (i/bo zapewne jedyny) program imitujący najnowszego Androida na naszych smartfonach. Na tym jednak nowości się nie kończą.   Nova Launcher 2.3 oferuje również możliwość uczynienia paska stanu oraz dolnego paska nawigacyjnego przeźroczystymi, tak aby możliwe było rozciągnięcie tapety na całą długość ekranu. Niestety funkcja ta jest aktualnie dostępna tylko na Androidzie 4.4, a więc niewielki z niej pożytek. Ucieszą się jedynie osoby, które nie chcą korzystać z oficjalnego rozwiązania Google, a podoba im się pomysł z przeźroczystymi paskami. Szkoda.   Program prezentuje się bardzo ładnie, ale stylistyka nie jest jeszcze do końca spójna. Miejscami Nova potrzebuje wykończeń, co właściwie nie powinno dziwić – mamy do czynienia z pierwszym wydaniem beta, a więc może ono sobie pozwolić na wiele niedociągnięć. Twórcy zadbali jednak też o szereg poprawek względem poprzednich wydań. Przede wszystkim poprawiono nieskończone przewijanie oraz zachowanie wskaźników. Prócz tego pojawiła się wreszcie możliwość zapisywania i odczytywania kopii zapasowych na karcie pamięci. Przyśpieszono też przewijanie pionowej listy aplikacji.   Jak wspomniałem nowości są dostępne aktualnie jedynie w kanale beta. Aby uzyskać do niego dostęp konieczne jest dołączenie do społeczności na Google+, a następnie zapisanie się do testów na specjalnej stronie w Google Play. Oczywiście nie muszę chyba dodawać, że w tym stadium aplikacja może zachowywać się niestabilnie? 