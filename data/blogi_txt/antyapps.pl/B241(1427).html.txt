25.10.2012 Jestem praktycznie pewien, że każdy z was wie kim jest Wally. Popularny w latach 90-tych rysunkowy bohater który zwiedził świat, a potem poznał historię świata zyskał międzynarodową sławę. Dzieci go uwielbiały, a rodzice czuli satysfakcję, że nie tylko dostarczają swoim pociechom dobrej zabawy, ale także sporej porcji wiedzy. W charakterystycznej, biało czerwonej czapce z pomponem, bluzce w tych samych barwach i niebieskich spodniach, Wally (znany także w niektórych krajach jako Waldo) powraca, tym razem na ekrany urządzeń z systemem iOS.  Jeżeli podobnie jak ja, najlepsze lata swojego dzieciństwa przeżywaliście w ostatnim dziesięcioleciu poprzedniego tysiąclecia i na początku obecnego to z pewnością pamiętacie sympatycznego Wallyego i jego wyjątkową serię magazynów – Wally zwiedza świat oraz Wally poznaje historię świata. Poza sporą dawką ciekawostek i informacji historycznych, gazety z Wallym to także fantastyczne gry i zabawy, które nie łatwo wyrzucić z pamięci. Ręka w górę, kto zaraz po kupieniu gazety w kiosku otwierał numer na środku by znaleźć bohatera w tłumie innych rysunkowych postaci? Zgaduję, że robiła to znaczna większość. Przed wami zatem, prawdziwy raj. Where’s Wally? in Hollywood to seria łamigłówek, w których będziemy musieli znaleźć w tłumie między innymi naszego ulubionego, pasiastego bohatera. To jednak nie jedyne wyzwanie, jakie zostanie przed nami postawione. Do namierzenia będą też specjalne obiekty, ujęcia przedstawione na fotografiach czy elementy opisane w listach od znajomego czarodzieja.  Oryginalne plansze przypominające plenery znanych produkcji filmowych, prawdziwe tłumy na planie, możliwość powiększania, zmniejszania i poruszania się po mapie, a także dodające klimatu animacje to fantastyczne połączenie na coraz dłuższe i coraz bardziej zimowe wieczory. Czy do pobrania tej gry trzeba w ogóle kogoś zachęcać? W Hollywoodzkiej odsłonie Wallyego zmierzymy się z dwoma trybami gry – historii oraz rywalizacji z odwiecznym wrogiem naszej postaci – Odlawem – gdzie będziemy na czas odnajdować kolejne, wylosowane elementy. By nie było aż tak słodko, kilka słów o najbardziej rzucających się w oczy wadach programu. Po pierwsze, po oczach wręcz bije brak dostosowania aplikacji do ekranu Retina. Choć na pierwszy rzut oka nie jest on aż tak widoczny, to w przypadku gry gdzie trzeba się skupić na szczegółach, kompatybilność z nowoczesnym wyświetlaczem Apple jest po prostu wskazana o ile nie konieczna. Druga sprawa, to brak polskiej wersji językowej – to jednak dość spodziewane rozczarowanie.  Obecnie w AppStore możemy znaleźć dwie gry wzorowane na starym, dobrym Wallym. Osobiście ręczę za tą, której akcja osadzona jest w Hollywood. Ze względu na dość wysoki poziom łamigłówek, gra będzie fantastycznym rozwiązaniem nie tylko dla dzieci, ale także dla dorosłych. Gorąco polecam. Grę znajdziecie w AppStore za jedyne 0,79€. Ocena: 4/6. 