18.10.2013 Kulki.exe — jak pół żartem nazwali autorzy poprzednią aplikację, była wręcz zreanimowanym i oddanym jeden do jednego pomysłem, który przyciągnął uwagę nie tylko pamiętających o pierwowzorze. Bowiem to jeden z tych pomysłów, który po latach wciąż jest w stanie się obronić — ponadczasowa rozrywka i świetna zabawa na długie godziny. Tym razem nieco ją podrasowali i w formie o wiele bardziej atrakcyjnej, przynajmniej wizualnie, podrzucili nam tę samą znakomitą zabawę, dlatego nawet nie będę udawał że jestem zdziwiony zawrotną popularnością aplikacji w mobilnym markecie z aplikacjami. Na początku lat dziewięćdziesiątych ubiegłego stulecia, oprócz nieśmiertelnego pasjansa Solitaire, na większości komputerów królowały jeszcze wspomniane kulki. Prosta gra, gdzie na foremnych planszach różnej wielkości — w zależności od wyboru poziomu trudności — staramy się zmontować rzędy poziome, pionowe lub skośne, składające z co najmniej pięciu kulek w tym samym kolorze. Naturalnie im dłuższe linie złożymy, tym więcej punktów dostaniemy. Po każdym naszym ruchu pojawiają się kolejne 3 elementy na planszy — jeśli odpowiednio ułożą się na planszy i doprowadzą do kolejnej redukcji, dostajemy bonusy za comba — co urozmaica rozgrywkę i wprowadza ją na kolejny poziom. Rywalizacja jest wpisana w naturę aplikacji. Naszymi wynikami możemy się podzielić ze światem, a przy okazji rozpocząć na dobre konkurować z naszą listą znajomych z Google+. A nie od dziś wiadomo, że nic tak nie zachęca do bojów jak chęć pobicia czyjegoś rekordu.  Niezwykle proste w formie, ale mimo tego (a może właśnie dzięki temu?) ponadczasowe i bardzo wciągające. Kulki po latach wciąż potrafią porwać do zabawy. W odświeżonej edycji nie zabrakło wysokiej jakości grafiki oraz miłej dla ucha muzyki. Jeżeli chodzi o sterowanie, to bez większego zaskoczenia — wskazujemy kulkę którą chcemy przestawić, miejsce na którym ma wylądować i gotowe. Jeżeli animacje ich „wędrówek” okazałyby się dla Was zbyt ślimacze, zajrzyjcie do opcji, bo autor dał nam możliwość zmiany tempa całej zabawy — podobnie jak ilości kolorów jak i wielkości pól. Kolorowa, nieprzekombinowana i mimo upływu lat, wciąż dająca ogromnie dużo frajdy — stąd nie jestem ani trochę zdziwiony faktem, iż aplikacja bryluje wśród najpopularniejszych darmowych gier w markecie Google Play. Grę szczerze mogę polecić każdej grupie wiekowej. Kulki dostępne są za darmo na platformie Google Play. 