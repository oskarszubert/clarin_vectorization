18.10.2012 Choć Windows Phone posiada jeden z lepszych notatników wbudowany na stałe w system (OneNote), to jest to narzędzie które wiele osób zniechęca już na starcie. Mnogość opcji i możliwości potrafi odstraszyć, zwłaszcza gdy ktoś chce po prostu coś szybko zapisać. Jeżeli należycie do tej grupy i szukacie prostego oraz przejrzystego notatnika sprawdźcie Ideanote. Aplikacja pozwala na tworzenie notatek tekstowych oraz zamieszczanie zdjęć. Jeżeli chodzi o tekst, to brak narzędzi do jego szczegółowej edycji. W nowej notatce podajemy tytuł, wpisujemy treść, w razie potrzeby dołączamy zdjęcie i już. Dodatkowo, wybrane zapiski możemy oznaczyć jako ulubione, aby mieć do nich szybszy dostęp. Nasze notatki możemy wysłać mailem bądź też udostępnić na Facebooku. Ta druga opcja jest dość nietypowa jak na aplikacje z tej kategorii.  Niestety, zabrakło możliwości synchronizacji notatek z chmurą. Dla mnie jest to jedna z najważniejszych opcji, w takich programach. Nie chodzi nawet o dostęp do nich z poziomu komputera, a raczej o możliwość tworzenia kopii danych i w razie potrzeby szybkiego ich odzyskania. Kolejnym mały zarzut, to czas startu aplikacji, mógłby być minimalnie krótszy. Ideanote ma jedną bardzo dobrą cechę, która jest rzadkością w zdecydowanej większości aplikacji na Windows Phone, gdy przypniemy na pulpitu skrót konkretnej jej części (np. notatki), to z jej poziomu jesteśmy w stanie wrócić do głównego menu. W innych aplikacjach zazwyczaj przechodząc do aplikacji w taki sposób, możemy dostać się tylko do tej jednej, konkretnej funkcji, a cały program musimy startować przez normalny skrót. Do zalet należy zaliczyć również bardzo dobre wykonanie i czytelny interfejs.  Ideanote jest darmowy, pozbawiony reklam, prosty i estetycznie przygotowany. Jeżeli ktoś nie lubi notatników „kombajnów”, szuka prostego narzędzia, to Ideanote może być ciekawą alternatywą. Szkoda tylko, że autor nie dodał żadnej metody synchronizowania naszej bazy z chmurą, robienia kopii bezpieczeństwa. Aplikację możecie pobrać tutaj  Ocena: 4- 