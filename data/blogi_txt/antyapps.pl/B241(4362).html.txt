08.10.2012 Właśnie rozpoczynający się drugi tydzień października zapowiada się ponuro i deszczowo. Z tej okazji wyszukaliśmy dla Was trzy bardzo grywalne tytuły, które powinny zapewnić kilka dni zabawy nawet najbardziej wymagającym mobilnym graczom. Opisywane gry wybraliśmy spośród aplikacji znajdujących się obecnie na promocji, dzięki czemu może się w nie zaopatrzyć nawet osoba nie posiadająca jakichkolwiek środków na koncie;) Train Conductor Klasyka rozrywki mobilnej. Train Conductor to tytuł, do którego wracać będziecie wielokrotnie. Proste reguły rozgrywki i stale rosnący poziom trudności sprawiają, że od Conductora nie sposób się oderwać. Na wyróżnienie zasługuje również wpadająca w ucho muzyka, którą nucić będziecie jeszcze długo po zakończeniu zabawy. Pełną recenzję tego niezwykle udanego tytułu znajdziecie tutaj.  Lunar Racer Wyścigi w scenerii kosmicznej. Szaleńcze rajdy po księżycu, satelitach i planetach to esencja Lunar Racer. Jazda jest dosłownie „bez trzymanki”, bo grawitacja na większości plansz jest znikoma. Amatorzy realistycznej symulacji nie mają tutaj czego szukać – gra jest typową zręcznościówką z jej wszystkimi wadami i zaletami. Podczas wyścigów przedstawionych w prostej dwuwymiarowej grafice zbieramy przeróżne bonusy i dopalacze. Naszych komputerowych przeciwników niszczymy za pomocą dostępnego arsenału śmiercionośnych rakiet i min, a oni co oczywiste, nie pozostają nam dłużni. Wisienką na torcie jest bardzo udany tryb wieloosobowy, w którym mamy możliwość zmierzenia się z graczami z drugiego zakątka globu. Plight of the Zombie Plight of the Zombie czyli nieumarli, mózgi niewinnych przechodniów i cała masa dobrej zabawy. Ten całkiem nowy tytuł okazuje się bardzo ciekawą propozycją dla fanów wszelkiej maści zombiaków i gier, w których palcem po ekranie wytyczamy ścieżkę, po której nasz bohater ma się poruszać. W przypadku PotZ zaplanowana trasa powinna przebiegać przez jak największą ilość galaretowatych mózgów i… ludzi, których mamy za zadanie przeciągną na tą właściwą, „zieloną” stronę. Przechodnie spacerujący po ulicach miasta, które przemierzamy początkowo są całkowicie bezbronni, z czasem jednak dostają w ręce strzelby, przy pomocy których mogą przyczynić się do utraty „życia” przez naszego zielonkawego bohatera.  Trzy gry, wszystkie za darmo i każda będąca przynajmniej bardzo dobrą produkcją – rozpoczynamy nowy tydzień na Antyapps:) 