10.01.2014 Z pewnością nie wyróżnię się z tłumu mówiąc, że pierwszą gierką, jaką zainstalowałem na pierwszym urządzeniu z Androidem, było Angry Birds. Od tego czasu na rynku pojawiły się tysiące tytułów w różny sposób nawiązujących do Gniewnych Ptaków. Najczęściej kopiowany był sam mechanizm gry, jednak niektórzy twórcy ryzykowali nawet podjęcie podobnego tematu. Dziś chciałbym zaprezentować jedną z takich pozycji. Nie dość, że naszym zadaniem będzie wystrzelenie żywego pocisku, to bohaterem całego zamieszania również został ptak. Tym razem gołąb.  W przypadku What a Stupid Pigeon naszym zadaniem nie będzie jednak strącenie przeciwników ustawionych na wymyślnych „barykadach”. Celem tej gry jest jak najdłuższy lot naszego gołębia-kaskadera. Już pierwsze spojrzenie na screeny sugeruje, że twórcy postawili na dobry humor. Grafika nie jest może szczególnie wyszukana, jednak komiksowe rysunki potrafią wywołać uśmiech na naszej twarzy, co zdecydowanie można uznać za plus. To, co w pewien sposób zniechęciło mnie do gry, to dziwne niedociągnięcia w tłumaczeniu. Niby nie jest to wielki problem, jeśli chodzi o samą rozgrywkę, ale pomiędzy tekstami w języku angielskim pojawiły się treści w… języku francuskim.  Aby nasz gołąb wzbił się w powietrze, musimy niehumanitarnie potraktować go butem. By to zrobić, wystarczy przesunąć palcem po ekranie w kierunku lotu. Na swojej drodze ptak może spotkać najróżniejsze przeszkody, które mogą wydłużyć jego podniebną podróż lub niespodziewanie skrócić. Jest to typowa gra „na zabicie nudy”, w którą zagramy stojąc w kolejkach lub czekając na znajomych. Nie ma tu skomplikowanej fabuły lub zawiłych zagadek. Żeby jednak zatrzymać nas przed ekranami na dłużej, twórcy gry zadbali o zadania, które będziemy wykonywać. Ich wykonanie nagrodzone będzie monetami lub kryształami. Te z kolei będziemy mogli wymienić na nowe elementy stroju naszego gołębia lub dodatkowe boostery pozwalające osiągnąć lepsze wyniki w grze.  Pobierając What a Stupid Pigeon z Google Play nie oczekiwałem zbyt wiele i być może dlatego gra mnie nie zawiodła. Jest to pozycja, która raczej nie zagości w waszych tabletach i smartfonach na długo, jednak z drugiej strony, warto mieć w swoich zbiorach podobne gry, do których możemy sięgnąć na pięć minut i nie mieć żalu, kiedy trzeba będzie oderwać się od ekranu. Biorąc pod uwagę, że tytuł jest zupełnie darmowy, myślę, że gołąb może dostać od was szansę zaistnienia w waszym smartfonie lub tablecie. Gra dostępna jest również na urządzenia z systemem iOS. 