14.11.2011 Gry planszowe przeżywają swoją drugą (czy też którąś już z kolei) młodość. W coraz większej liczbie centrów handlowych można znaleźć odpowiednie stoiska z najnowszymi pozycjami, a temat ten niejednokrotnie przewija się przez głównonurtowe media zarówno telewizyjne jak i radiowe. I bardzo słusznie, bo to świetna alternatywa dla ciągłych wyjść do tych samych pubów/klubów czy ślęczenia przed telewizorem w domu. Planszówki trafiają też oczywiście na smartfony i jest ich całkiem sporo. Tytułem, który już wkrótce ukaże się na App Store, ale wzbudzającym niemało kontrowersji, jest War on Terror.  Sam fakt, że ktoś przenosi amerykańską Wojnę z Terrorem do świata gier planszowych, utrzymanych na dodatek w prześmiewczej konwencji, już zapaliło niektórym światło ostrzegawcze. Sam w oryginał nie grałem, ale ci co mieli przyjemność określają War on Terror jako połączenie Ryzyka, Osadników z Catanu i Monopoly. Nie jest to więc najbardziej skomplikowana rozrywka, a celem jest albo stanięcie po stronie Imperium i eliminacja terroryzmu, albo wręcz przeciwnie – jako terrorysta walka o świat bez imperialistów. W trakcie zabawy można spodziewać się, jak twórcy mówią, samobójczych ataków bombowych, porwań politycznych, wojen międzykontynentalnych, okropnej propagandy, paranoi i tajemnych porozumień.  War on Terror obecnie poddawany jest procesowi certyfikacji i powinien ukazać się jeszcze w tym miesiącu. [źródło] 