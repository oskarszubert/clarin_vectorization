07.08.2013 Trauma z dzieciństwa, kiedy mama na długie godziny potrafiła zająć mój komputer i grać w „kulki”, wciąż każe mi trzymać się z daleka od gier tego typu. Jak na złość, gry polegające na eliminowaniu z planszy elementów w tym samym kolorze trafiają do mojego smartfona coraz częściej. Dopiero co usunąłem Squarge oraz Cookie Trouble, a już na ich miejscu pojawił się Pokopang. Biorąc pod uwagę rozbudowaną oprawę dodaną do klasycznego „zbijania kulek”, obawiam się, że po raz kolejny dałem się wciągnąć w grę-pułapkę… Napisanie tej recenzji okupione było naprawdę wielkim poświęceniem. Najpierw, jak na złość, każda próba pobrania gry z Google Play kończyła się niepowodzeniem, a później pojawiły się problemy przy instalacji. Kiedy w końcu się udało i już witałem się z gąską, okazało się, że na grę w Pokopang będę musiał jeszcze poczekać. Twórcy gry zdecydowali, że do zabawy niezbędne jest posiadanie aktualnej wersji aplikacji LINE i zalogowanie się za pośrednictwem konta w tymże serwisie. Moja cierpliwość była już na wyczerpaniu, ale posłusznie pobrałem wspomniany komunikator. Zakładanie konta również nie było proste. Proces weryfikacji, że „ja” to naprawdę „ja” obejmował jeden kod przesłany smsem oraz drugi wysłany na maila. Cieszę się, że twórcy LINE cenią sobie bezpieczeństwo, ale na litość boską – przecież chciałem tylko zagrać w grę! W końcu jednak się udało i szczęśliwie zalogowałem się do świata Pokopang.  Największym atutem gry jest jej bajkowy interfejs, którego bohaterami są sympatyczne zwierzaki z lasu, który przyjdzie nam ratować przed nieproszonymi gośćmi. Z wyeliminowanych rzędów kolorowych figur „strzelamy” do przeciwnika, który znajduje się u góry ekranu. Mamy minutę czasu, aby doprowadzić jego pasek życia do zera. Brzmi jak gra dla dzieci i z pewnością powinna ona przypaść do gustu najmłodszym, jednak również dorośli będą się dobrze bawić. Wraz z rozwojem zabawy zdobywamy dodatkowe power-upy i nowych sojuszników. Za zdobyte wisienki możemy rozwijać postaci, co znacznie ułatwi nam pokonywanie kolejnych poziomów. Grze towarzyszy naprawdę przyjemna muzyka, co na pewno zasługuje na uwagę, ponieważ oprawa dźwiękowa w podobnych tytułach często pozostawia wiele do życzenia.  Pokopang to gra, która nie tylko ładnie wygląda ale i wciąga, pomimo prostego i dobrze nam znanego mechanizmu. Niestety, przez utrudnienia związane z zalogowaniem się do zabawy i konieczność instalacji komunikatora LINE, jestem zmuszony obniżyć jej ocenę, ponieważ wciskanie nam produktów, których nie chcemy, to naprawdę słaba zagrywka marketingowa. Jeśli jednak nie przeszkadza wam taka procedura instalacji albo jesteście już użytkownikami LINE, zachęcam do sprawdzenia się z leśnymi zwierzakami Pokopang. 