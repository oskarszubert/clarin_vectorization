10.09.2012 Jeżeli chodzi o gatunki gier których fenomenu zupełnie nie rozumiem, to na ich czele znajdzie się z pewnością dość niszowa kategoria, do której zalicza się także recenzowana dziś pozycja. Powitajcie Airbag Frank 3D, w którym wszystko co się dzieje jest… dziełem przypadkiem i zależy wyłącznie od naszego szczęścia. Kojarzycie gry, w których do naszych powinności należy tylko wyrzucenie bohatera w powietrze, a dalej możemyjedynie obserwować co się z nim stanie i jak daleko uda mu się dolecieć? Airbag Frank 3D to jedna z nich. A ja wciąż nie jestem w stanie zrozumieć fenomenu tego typu produkcji.  Do naszych zadań należy naciągnięcie procy, nakierowanie tytułowej poduszki powietrznej i wyrzucenie jej. Później przyglądamy się jej poczynaniom — temu od czego się odbija, ile żetonów zbiera na swojej drodze i jak daleko uda jej się dotrzeć bez naszej pomocy. W tym celu pomoże przysłuży się architektura starannie zaprojektowanych plansz, w której znajdziemy wiele pomocnych przedmiotów, ale także i rzeczy, które automatycznie nas zatrzymają. Strzelamy, lecimy i… to wszystko — Airbag Frank 3D to gra, która polega głównie na obserwowaniu, mało tam naszej naszego wkładu.  Złapane po drodze złote monety możemy wymienić na udoskonalenia, dzięki którym nasz bohater będzie mógł łatwiej poprawiać swoje rekordy. Co ciekawe i, nie powiem — wręcz niespotykane, wszystkie żetony musimy zdobyć samodzielnie. Twórcy nie pozwolili nam pójść na łatwiznę i zapłacić za wygraną, do wszystkiego trzeba dojść samodzielnie.  Airbag Freeway 3D przykuło moją uwagę głównie tym, że mimo iż doskonale się do tego nadaje, to jest pozbawione mikropłatności. Twórcy postawili na dostarczenie rozrywki bez konieczności wnoszenia dodatkowych opłat, co z pewnością jest dużym atutem. Jednak dla mnie zdecydowanie w grze za mało jest… gry. Doceniam starania twórców, urocze projekty świata i możliwość zmniejszenia ilości szczegółów dla posiadaczy smartfonów i tabletów z gorszymi parametrami, jednak to wciąż nie wystarczy by przyciągnąć mnie na dłużej. Mimo wszystko gra dostępna jest za darmo zarówno na Androida jak iOS, dlatego jeśli chcecie wpatrywać się w ekran z nadzieją, że tym razem w końcu pobijecie rekord, nie ma na co czekać. Ocena: 3/6 