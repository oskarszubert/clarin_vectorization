21.06.2012 Nie wiem czy kojarzycie platformę blogową, a właściwie miniblogową, Tumblr. W Polsce nie jest ona szczególnie popularna, choć coraz więcej polskich blogerów sięga po nią, za to w USA świeci obecnie sukcesy i przeżywa prawdziwy rozkwit. Tumblr wydał również własną aplikację na iPhone’a, która, do tej pory, była całkiem dobra. Ale teraz, po aktualizacji, to zupełnie nowy produkt. Tumblr 3.0 wygląda znacznie lepiej, niż jego poprzednik, oraz ma dużo lepiej rozplanowaną nawigację, wykorzystującą gesty – wszystko, aby tworzenie wpisów na platformę było jak najprostsze i najszybsze. Zacznijmy jednak od początku. Nowa aplikacja ma obecnie 4 karty. Na pierwszej znajdziemy wpisy z obserwowanych przez nas blogów, na drugiej nową opcję: Radar. Wyświetla ona nam najbardziej popularne wpisy na Tumblr. Co ciekawe, postanowiono, że wpisy zostaną wyświetlone w postaci obrazków (wpływ Pinterest?). W ten sposób de facto musimy ocenić, czy chcemy przeczytać dany wpis na podstawie grafiki. Interesujący zabieg, choć ta obrazkowa kultura zaczyna mnie powoli przytłaczać. Oznacza to również, że warto zastanowić się, jakiej grafiki użyjemy w naszym wpisie. Trzecia karta to oczywiście nasze konto. Tutaj możemy ustawić powiadomienia, zobaczyć odnośniki do blogów, które obserwujemy, przejrzeć naszego bloga, zobaczyć wiadomości, etc. Wszystko wydaje się niezwykle minimalistyczne, ale taki jest właśnie Tumblr. Najciekawsza jednak jest ostatnia funkcja, czyli edytor postów. Po wejściu w niego dostajemy widok ikonek odpowiedzialnych za charakter wpisu, a więc tekst, zdjęcia, cytat, etc. Po wejściu w tekst otwiera nam się edytor wpisu, w którym możemy ustawić wszystkie te rzeczy, które mamy w webowej wersji: tagi, kolejkę, własny link i tym podobne. I tutaj pojawia mi się pierwszy zgrzyt. Aplikacja nie obsługuje widoku poziomego. Trudno szybko i wygodnie pisać w normalnym widoku klawiatury. Naprawdę jestem zdziwiony, że w nowym Tumblrze nie implementowano tej funkcji. Ciekawie za to wygląda opcja aparatu. Po zrobieniu lub wybraniu fotki od razu przechodzimy do edytora tekstu.   W nowej wersji dodano również obsługę gestów. Jeżeli przeciągniemy ikonkę wpisu z głównego panelu do góry, uruchomi się nam aparat, jeżeli zaś w prawo, przejdziemy do edytora wpisu. Tumblr obsługuje również teraz dodawanie zdjęć w wysokiej rozdzielczości, a także ma moduł offline. Aplikacja działa zdecydowanie szybciej, niż poprzednio. Twórcy Tumblra przygotowali dla swoich użytkowników naprawdę dobry produkt. Obecna wersja aplikacji w niczym nie przypomina poprzedniego produktu. Wszystko działa płynnie i szybko, nawigacja jest intuicyjna, a dodawanie postów nigdy nie było tak proste. Naprawdę, brawo! Jednak brak widoku poziomego do spory minus. Niemniej jednak, jeżeli blogujecie na Tumblrze, to tę aplikację mieć musicie. Ocena 4+ (pisanie postów w pionie? Serio?) 