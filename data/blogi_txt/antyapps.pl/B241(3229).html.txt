03.09.2013 Jak już wspominałem, okręgi ze skrótami do rozmów Facebook Messengera w których bierzemy udział spotkały się z naprawdę ciepłym przyjęciem. Ma to bezpośredni wpływ na coraz większą liczbę aplikacji korzystających z podobnych rozwiązań. Było już CallHeads, a teraz czas na pasek skrótów do najczęściej używanych usług. Również utrzymany w podobnym stylu, ma się rozumieć. Po włączeniu Portalu na naszym ekranie pojawia się okrąg, po kliknięciu na który włączamy rozwijane menu z czterema skrótami: SMS, Facebookiem, Twitterem oraz przeglądarką internetową. Ten skrót możemy dowolnie przenosić po ekranie, jednak po kliknięciu nań otwierane jest zawsze w tym samym miejscu — przy górnej krawędzi ekranu (w wydaniu poziomym, przy prawej górnej krawędzi). Może zacznę od najmniej przyjemnych doświadczeń, czyli próbie skorzystania z najpopularniejszego serwisu. Miałem sporo problemów z autoryzacją aplikacji — dopiero za którąś z kolei próbą po resecie urządzenia udało mi się sfinalizować proces. Poza tym na szczęście nie napotkałem więcej problemów. Aplikacja poza szybszym dostępem do tych czterech usług, oferuje również system powiadomień. Ten działa obecnie tylko z wiadomościami tekstowymi. Skróty do Facebooka i Twittera niestety nie pozwalają na przeglądanie portali, a pozwalają jedynie na sprawne wysłanie ćwierknięcia czy dodanie wpisu na naszą tablicę.  Sam pomysł jest zacny, jeżeli jednak chodzi o wykonanie, to niestety — jeszcze jest sporo do zrobienia. Aplikacja działa, ale jest niezwykle… prosta. Brakuje tak istotnych rzeczy, jak choćby opcja personalizacji paska. Jako że nie korzystam ze społecznościówki Zuckerberga, jeden skrót jest dla mnie zupełnie bezużyteczny. Coś takiego jak ustawienia dla aplikacji w ogóle nie istnieją — jest tylko jeden rodzaj skrótu, ze z góry określoną już przeźroczystością. Na tle konkurencji korzystających z podobnego schematu, wypada to dość biednie. Na szczęście jest to dopiero wersja beta aplikacji, co daje nadzieję, że wraz z rozwojem projektu doczekamy się kolejnych usprawnień i funkcji. Portal zapowiada się naprawdę interesująco — Facebook udowodnił, że takie rozwiązanie jest wygodne i sprawdza się znakomicie, dlaczego zatem by go nie wykorzystać do innych celów? Póki co jednak jest jeszcze za wcześnie, by wyrokować. Obecna forma programu zasługuje co najwyżej na trójkę, a i to na zachętę — daleko im do Floating Notifications. Liczę jednak, że wraz z rozwojem będzie coraz lepiej i wygodniej, a funkcjonalność aplikacji będziemy definiować samodzielnie, a nie korzystać z wymuszonych przez autorów szlaków. Aplikację można pobrać za darmo na platformie Google Play. 