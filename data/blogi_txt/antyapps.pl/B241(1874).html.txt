03.05.2013 Fascynacji pociągami chyba nigdy nie zrozumiem, to zupełnie nie moja bajka, jednak gry z ich udziałem to co innego. Railroad Tycoon skradł mi w życiu wieele godzin, ale nie o takiej zabawie tu mowa. Train Legend do nic innego, jak kolejna gra typu „połącz dwa punkty w tym samym kolorze” — zasady której będą doskonale znane miłośnikom chociażby opisywanego już u nas Trainyard. Ale nie szkodzi, bo to wciąż świetna zabawa — szczególnie, jeśli zechcemy wszystkie plansze zaliczyć na trzy gwiazdki.  A w tym celu nie wystarczy nam samo ich przechodzenie. By zaliczyć level wystarczy tylko połączyć wszystkie stacje tak, by żadne ścieżki się nie przecinały. Jeśli jednak zechcecie wykręcić trochę lepszy wynik, konieczne będzie zmieszczenie się w jak najmniejszej liczbie ruchów, a przy okazji prowadzenie torów tak, by zajęły jak najwięcej powierzchni na mapie. Początkowo mapy nie należą do największych, lecz wraz z podróżami do kolejnych państw (czyli po prostu zestawów kolejnych łamigłówek), sprawa zaczyna się komplikować, gdyż nie dość że dochodzi więcej punktów które musimy połączyć, to mapy zwielokrotniają swoją objętość. Łatwiej już w każdym razie nie będzie.  W Train Legend dostępnych jest ponad sto łamigłówek w trybie story, który to wciska nam krótką fabułę przedstawioną na kilku graficznych planszach. Ponadto do każdej z nich możemy powrócić w quick play. Na wymagających, którzy wszystkie inne plansze mają już za sobą czeka zabawa custom game, gdzie samodzielnie ustalają wielkość mapy oraz ilość obiektów które będą łączyć. By go jednak odblokować, zmuszeni będziemy wydać trochę ponad 3 złote, gdyż jest to element płatny. Podobnie jak usunięcie reklam czy — odblokowanie wszystkich światów. Najtaniej, naturalnie, wychodzi w pakiecie, gdzie wszystko nabyć można za niewiele ponad 12 złotych.  Gra prezentuje się estetycznie, a co ważniejsze — również brzmi nieźle. Ze sterowaniem nie miałem najmniejszych problemów — wszystkie trasy po prostu rysujemy, mażąc palcem po ekranie naszego smartfona lub tabletu. Zawiodłem się jedynie na poziomie trudności. W trybie z fabułą co prawda wzrasta on wraz z każdym odwiedzanym światem, jednak mimo wszystko nie spotkałem się tam z wielkimi wyzwaniami — największymi było rysowanie tras dookoła tak, by zamalować jak największy teren, zmieścić się w najmniejszej liczbie ruchów i zostać obdarowanym trzema gwiazdkami. Train Legend niespecjalnie wyróżnia się czymś na tle konkurencji. Przyzwoite technikalia, podobny system zabawy, a wszystko to udostępnione za darmo w sklepach z mobilnymi grami. Tytuł można pobrać zarówno w Google Play jak i AppStorze. 