10.09.2013 PizzaPortal.pl wbrew swojej nazwie jest serwisem nie tylko dla miłośników pizzy. Za jego pomocą w łatwy sposób skompletujemy swoje zamówienie, w jednej z setek współpracujących z nim restauracji. Po aplikacji na iOS i Androida, przyszła kolej na Windows Phone. I choć na razie widnieje na niej dopisek beta autorzy już teraz postanowili udostępnić ją w sklepie Przygodę z aplikacją rozpoczynamy od podania swojego miasta, ulicy oraz nr domu, pod który będą dostarczane zamówienia. Niestety nie mamy możliwości zalogowania się nasze konto. Po ich wypełnieniu (aplikacja nam w tym pomaga, podpowiadając nazwy miast i ulic) wczyta się odpowiednia lista lokali i restauracji, przypisanych do naszej lokalizacji. Nie do końca wiem według jakiego klucza dobrana jest ich kolejność, na szczęście w odnalezieniu ulubionych pomaga mechanizm filtrów i wyszukiwarka. Filtry nie są zbyt rozbudowane i ograniczają się jedynie do rodzaju kuchni, jednak w wielu przypadkach to wystarczy. Karta restauracji dzieli się na 3 części. W pierwszej mamy menu, za pomocą którego tworzymy zamówienie. Autorzy bardzo dobrze rozwiązali problem z chowaniem i wyświetlaniem informacji, dzięki czemu niepotrzebne dane nie zaśmiecają nam ekranu. Kolejne etapy wyświetlają się dopiero po dokonaniu wyborów, ich ilość zależy od oferty lokalu. W koszyku na bieżąco możemy sprawdzić cenę oraz wybrane produkty. Z jego poziomu możemy je usuwać oraz powielać, jeżeli zajdzie taka potrzeba. Pomysł ciekawy, niestety jego intuicyjność pozostawia wiele do życzenia. Nigdzie nie ma żadnego komunikatu o możliwości edycji kosza. Po prostu, trzeba przytrzymać na produkcie palec, a odpowiednie opcje pojawią się. Owszem jest to rozwiązanie standardowe dla Windows Phone, jednak aplikacja PizzaPortal wspiera je tylko w jednym miejscu. Ostatnia karta zwiera informacje o lokalu: godziny dowozu, jego zasady oraz jak się domyślam oceny wystawione przez użytkowników.  Gdy skompletujemy zamówienie wybieramy przycisk zamów, czeka nas jeszcze podanie podstawowych danych kontaktowych i potwierdzenie. Zamówienie trafia do Trackera gdzie możemy śledzić jego status. Informacje będą wyświetlane także na kafelku. To tyle jeżeli chodzi o główne cechy i zalety aplikacji. Niestety, jak przystało na wersję beta, nie obyło się bez błędów i braków. Nie ma możliwości tworzenia list ulubionych restauracji czy też potraw. Nie przypniemy ich także jako kafelków. Jeżeli macie swoje ulubione lokale, a w nich dania, za każdym razem czeka Was przeprawa przez listę, bądź też filtry i wyszukiwarki oraz kompletowanie zamówienia. Irytuje brak możliwości zapamiętania domyślnych danych dostawy. Przy każdym zamówieniu musimy powtarzać imię i nazwisko, telefon, adres mailowy. Jeżeli zechcemy skorzystać z aplikacji będąc u znajomego, na sztywno i tak zostanie wyświetlony adres podany przy pierwszym uruchomieniu aplikacji. Aby go zmienić trzeba… powrócić do menu głównego, wybrać strzałkę cofania i tam edytować dane. Nie jest to rozwiązanie zbyt intuicyjne. Listę braków zamyka Tracker. Naraz wyświetla dane tylko jednego zamówienia, tego które złożymy jako ostatnie. W przypadku gdy za jednym razem złożymy kilka zamówień, otrzymamy dane, nr. zamówienia oraz telefon tylko do ostatniego z nich. Szkoda że nie posiada funkcji historii, z możliwością wglądu w archiwalne zlecenia.  Błędem który najbardziej dał mi się we znaki, jest losowe resetowanie części danych po wyjściu z aplikacji. Prawie zawsze gdy złożę zamówienie i opuszczę program, po powrocie Tracker jest pusty. Zaledwie parę razy podczas kilkunastu prób na start przywitał mnie spis lokali i podgląd stanu ostatniego zamówienia, a nie formularz z danymi o naszej lokalizacji. Nie pomogło przeinstalowywanie programu. Każda oficjalna aplikacja, która spełnia swoja podstawowe założenia powinna cieszyć. Tak też jest z Pizzaportal, jednak lista braków i niedoróbek jest zbyt długa. Oczywiście mamy do czynienia z wersją beta, skoro jednak trafiła do sklepu, autorzy widocznie uznali ją za odpowiednio dobrą. Na chwilę obecną oferuje zbyt mało korzyści, jest po prostu przeniesieniem części możliwości ze strony www na prostą aplikację. Choć czasem wykonaną zaskakująco dobrze (lista kompletowania zamówienia), to w większości prezentującą się po prostu pospolicie. PizzaPortal jest dostępna tylko dla urządzeń z Windows Phone 8. 