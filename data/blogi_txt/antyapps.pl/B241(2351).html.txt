31.01.2014 Nieczęsto mi się zdarza tak, że przed napisaniem recenzji spędzę przy jakiejś produkcji więcej niż 2-4 godziny. Minigore 2 wyciągnęłoby mi z życiorysu znacznie więcej, gdyby nie rozładowująca się bateria telefonu. Produkcja ta jest typowym shooterem, w którym widzimy naszego bohatera z góry i odpieramy hordy napierających przeciwników. Co czyni ją tak wyjątkową? Nie wiem jak to się stało, ale gdzieś między instalacją tej gry, a rozpoczęciem pisania recenzji zaginęły mi trzy godziny. Aż trudno uwierzyć, że Minigore 2 tak skutecznie mnie przykuło do małego ekranu smartfona. Nie ukrywam, że nie jestem szczególnie zapalonym graczem mobilnym i zamiast ślęczeć przy Nexusie wolę, odpalić Steama i Fallouta, Cywilizację albo Football Managera. Tym razem było inaczej. Minigore 2 jest pewnie dobrze znane posiadaczom urządzeń z iOS. Grę można pobrac z AppStore od jakiegoś roku. Dopiero kilka dni temu zadebiutowała jednak na Androidzie, a to daje mi prawo do zachwyc… ekhm zrecenzowania jej na łamach AntyApps.  Minigore 2 z pozoru niczym nie różni się od dziesiątek innych tego typu produkcji. Oto bowiem otrzymujemy broń z ograniczonym zapasem amunicji i musimy przetrwać na planszy, którą nawiedzają niekończące się hordy stworów. Co i rusz natkniemy się na skrzynki z zaopatrzeniem, które dają nam możliwość (na ogół przez dość krótki czas) nacieszyć się SMG, strzelbą, pistoletami automatycznymi, karabinem m60, granatnikiem i innymi zabawkami. Nie brakuje też mieczy, młotów, szabel i innych takich. Słowem, arsenał jest obszerny, a to nie wszystko, bo za zebrane w trakcie zabawy monety możemy odblokować jeszcze więcej nowych broni, power- upów, scenerii, a także postaci, w które się wcielimy. Mało tego, wszystkie te elementy możemy ulepszać, zwiększając w ten sposób np. zapas amunicji oraz siłę rażenia.  Co najciekawsze Minigore 2 nie posiada systemu mikropłatności. Gra jest darmowa, ale twórcy nie chcą zarabiać na sprzedaży monet. Zamiast tego co kilkanaście-kilkadziesiąt minut zabawa jest przerywana przez ekran z reklamą. W sumie sam nie wiem co gorsze. Zastosowane rozwiązanie jest dość inwazyjne, ale na dłuższą metę można się do niego przyzwyczaić, bo ekran wyskakuje dość nieregularnie i rzadko.  Grę utrzymano w bajkowej, groteskowej scenerii, co pewnie widać już na trailerze. W trakcie zabawy napotkamy krwiożercze króliki, drwali, hordy zombie, krokodyle, a nawet samą kostuchę. Wszelkiego tałatajstwa jest tutaj pod dostatkiem i będziemy raczej cierpieli na brak amunicji aniżeli celów. Graficznie całość utrzymano w dość prostym 3D. Niemniej gra wygląda bardzo przyjemnie. Modele postaci są bardzo spójne i wpisują się w ten groteskowy klimat. Same plansze, mimo, że nie zachwycają, wydają się zróżnicowane i całkiem starannie zaprojektowane.  Minigore 2 to gra narkotyk. Nie wiem co stoi za tym fenomenem, ale produkcja szybko pożarła mi kilka godzin z życiorysu i wiem, że na tym się nie skończy. Być może wynika to z miodnego gameplayu, a może przyczyna leży po stronie świetnego klimatu. Polecam Wam sprawdzić to samodzielnie. 