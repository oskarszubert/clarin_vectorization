21.06.2013 W mijającym tygodniu upał dokuczał nie tylko na polu – gorąco było również w AppStore. Jak co tydzień, zebrałem dla Was najważniejsze premiery, promocje i aktualizacje bieżącego tygodnia. 3, 2, 1… startujemy! Premiera: Where’s My Mickey? Historia zaczęła się od sympatycznego krokodyla Swampy’ego. Potem poznaliśmy niebieskiego dziobaka o imieniu Perry, a teraz przyszła kolej na… Myszkę Miki. Where’s My Mickey? to trzecia część trylogii Disney’a, w której głównym zadaniem gracza jest dostarczenie wody tytułowemu bohaterowi. Dwie pierwsze części gry trzymały bardzo wysoki poziom i zajmują miejsce w ścisłej czołówce najlepszych gier zręcznościowo-logicznych na urządzenia mobilne. Czas pokaże czy przygody najsłynniej myszy na świecie utrzymają wysoki poziom poprzedników. Nieco szerzej o dzisiejszej premierze Where’s My Mickey? napisał Paweł. WMM? na iPhone’a został wyceniony na 0,89€, natomiast wersja na tablety dostępna jest w cenie 1,79€. Niestety gra nie została wydana w wersji uniwersalnej. Premiera: XCOM: Enemy Unknown  Remake hitu sprzed 19 lat – UFO: Enemy Unknown, w wersji na konsole i komputery osobiste został zaprezentowany w październiku zeszłego roku. Ponad pół roku musieliśmy czekać na mobilną wersję tej świetnie przyjętej przez krytyków i graczy strategii turowej. XCOM: Enemy Unknown pojawił się w AppStore w tym tygodniu i z miejsca zawędrował na czołowe miejsca rankingów najchętniej pobieranych aplikacji na urządzenia z systemem iOS. Pierwsze recenzje w zagranicznych mediach są bardzo pozytywne (oceny oscylują w granicach 90%), co daje nadzieję na masę dobrej zabawy. Ciekawostką jest fakt, że wersja gry na urządzenia mobilne oferuje dokładnie tą samą kampanię dla pojedynczego gracza, co produkt na komputery osobiste i konsole. Za jakiś czas w grze ma zostać zaimplementowany wieloosobowy model rozgrywki. Obok “dorosłej” zawartości, XCOM: Enemy Unknown ma również cenę, do jakiej przyzwyczaiły nas produkcje przeznaczone na “poważne” platformy. Za grę zapłacimy 17,99€. Promocja: Tapatalk Forum App  Aplikacje z serii Tapatalk to jedyne znane mi rozwiązanie umożliwiające wygodną obsługę forów internetowych na smartfonie i tablecie. Dostępny w promocji Tapatalk Forum App to program uniwersalny i szalenie wygodny w obsłudze. Szkoda,że w Polsce tak niewielu administratorów internetowych społeczności decyduje się na aktywację usługi (ta bezpłatna czynność jest niezbędna, by można było za pomocą aplikacji korzystać z danego forum) w swoich serwisach. Program Tapatalk Forum App jest obecnie dostępny za darmo (normalna cena wynosi 2,69€). Promocja: Infinity Blade II  Aż do 30 czerwca praktycznie za bezcen mamy okazję kupić jedną z najbardziej efektownych gier, jakie zawitały na urządzeniach mobilnych. Druga część Infinity Blade działa na silniku Unreal i to widać na każdym kroku. Świat przedstawiony w grze prezentuje się olśniewająco, a tytuł działa również na starszych urządzeniach (obsługiwane są nawet iPhone 3GS, iPod Touch 3 oraz iPad pierwszej generacji). Zabawa jest naprawdę przednia mimo, że gra jest całkowicie liniowa. Polecam! Cena została obniżona z 5,99€ na 0,89€. Aktualizacja: Instagram Nowa wersja (oznaczona numerem 4.0.0) niezwykle popularnej aplikacji do „upiększania” fotek zyskała funkcję, o której huczy już w całej sieci. Od wczoraj za pomocą Instagrama możemy nie tylko dzielić się zdjęciami, ale i krótkimi formami wideo. Materiały nagrywane za pośrednictwem programu mogą trwać do 15 sekund. Wraz z możliwością rejestracji ruchomych obrazów Instagram został wzbogacony o stabilizację obrazu i 13 nowych filmowych filtrów.  Bezpłatną aplikację możecie pobrać stąd. Porażka tygodnia: Baldur’s Gate: Enhanced Edition  Właściwie nie wiem co napisać. Najbardziej oczekiwana przeze mnie gra tego roku zawodzi po raz kolejny. Kultowe RPG oferujące dziesiątki godzin wspaniałej przygody zostało wycofane z AppStore i nie wiadomo kiedy (i czy wogóle) pojawi się tam ponownie. Jednocześnie poinformowano o wstrzymaniu prac nad wersją gry przeznaczoną na Androida. Komunikat twórców dotyczący powodów wycofania gry z oficjalnych ścieżek dystrybucji jest bardzo ogólnikowy i ciężko z niego wywnioskować cokolwiek konkretnego, prócz tego, że poszło o licencje i pieniądze. Ci fani, którzy zdążyli grę zakupić zostają na chwilę obecną z bugami i bez obiecanej Polskiej wersji językowej. Brak słów. Moją recenzję Baldur’s Gate: Enhanced Edition możecie przeczytać tutaj. 