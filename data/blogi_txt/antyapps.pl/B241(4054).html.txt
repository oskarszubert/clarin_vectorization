29.04.2013 Jeśli należycie do osób, które lubią wydawać pieniążki, a kupowanie to dla was największa radość życia, aplikacja Svpply powinna pomóc wam w codziennym odnajdywaniu małych (lub nieco większych) przyjemności. Użytkownicy systemów iOS i Android otrzymali właśnie możliwość obejrzenia prawie 3 milionów produktów w przeszło 100 tysiącach sklepów z całego świata. Konsumenci całego świata, łączcie się! Svpply to serwis społecznościowy działający na zasadzie wirtualnej tablicy korkowej. Tym razem będziemy do niej przyczepiać najróżniejsze produkty, które chcielibyśmy posiadać lub te, które już udało nam się kupić. Wirtualny raj każdego obiektofila to mało powiedziane. Jako że podobno największymi zakupoholiczkami są kobiety, główną domeną serwisu są ubrania. Podzielono je jednak na kategorie: damską i męską. W dalszej części aplikacji wydzielono działy dla gadżetów technologicznych, akcesoriów dla domu oraz mediów, gdzie znalazły się książki i filmy. Na samym końcu kategorii głównych znalazła się sztuka oraz uniwersalny dział „inne”, gdzie przekrój produktów, jakich nie udało się dopasować do podstron wymienionych wcześniej, jest naprawdę szeroki.  Przeglądanie zasobów poszczególnych sklepów to jednak dopiero początek. Serwis Svpply oferuje cały wachlarz funkcji społecznościowych. Użytkownik może założyć własne konto w serwisie, dzięki czemu wszystkie wybrane przez niego produkty będą mogły znaleźć się w jednym miejscu. Możemy śledzić profile innych, oglądać jakie osoby wybrały podobne produkty do naszych oraz zaznaczać, które z artykułów chcielibyśmy kupić lub zaprezentować innym, a które znalazły się już w naszym posiadaniu. Czysty konsumpcjonizm w wydaniu mobilnym. Każdy z produktów opatrzony jest dodatkowo linkiem do sklepu, gdzie możemy go nabyć oraz informacjami o tym, jacy inni użytkownicy mają go na swojej liście życzeń. Poza widokiem produktowym, możemy także przeglądać poszczególne profile innych osób wykorzystujących aplikację. Widok przypomina serwisy takie jak Tumblr czy Pinterest. Profile możemy dodawać do ulubionych i zupełnie jak na Instagramie, śledzić aktywności innych entuzjastów kupowania. Twórcy Svpply zadbali również o funkcję nawigacyjną, jednak w tym przypadku byłem nieco rozczarowany. Jest to niestety tylko zwykła mapa, bez jakichkolwiek oznaczeń sklepów znajdujących się w naszej okolicy. Być może w USA funkcja ta spełnia swoją rolę w prawidłowy sposób, jednak najwyraźniej nasze rodzime sklepy nie współpracują jeszcze z aplikacją Svpply.  Svpply to kolejny pochłaniacz czasu dla tych, którzy cenią sobie konsumpcyjny styl życia i lubią go eksponować w sieci. Ci na pewno znajdą w serwisie wiele pokrewnych dusz i jeszcze więcej gadżetów, które koniecznie muszą kupić. Wszyscy inni niech zostaną lepiej przy swoich Instagramach, Pinterestach i Tumblrach, gdzie marnowanie czasu na miarowym przewijaniu w dół ma przynajmniej minimalny charakter odkrywania ciekawostek i obcowania z obrazem mającym przynajmniej czasami jakąkolwiek wartość niematerialną. 