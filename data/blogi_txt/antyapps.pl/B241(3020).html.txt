02.01.2013 Jeszcze jedno podejście do tapety na Androidze — tym razem bez żadnych specjalnych udziwnień, po prostu automatycznie zmieniający się zestaw zdjęć na ekranach Waszych urządzeń. Mimo że Photo Wall FX zaliczany jest do kategorii żywych tapet, to spokojnie — nie uświadczycie tutaj żadnych wybuchowych fajerwerków ani żywych animacji od których lasuje się mózg. To aplikacja, w której zaczynamy od wyboru zestawu zdjęć jakie mają szansę pojawiać się na pulpicie naszego smartfona czy tabletu. Dalej już ustawiamy częstotliwość zmiany i na dobrą sprawę, jeśli nie chcemy specjalnie dopieszczać czy personalizować, możemy cieszyć się zawsze świeżą tapetą z materiałów, które sami podrzuciliśmy.  Dla bardziej wymagających sam wybór zdjęć pewnie okaże się zbyt skąpy — twórcy pomyśleli i o nich. Co prawda większość z tych elementów wiąże się z koniecznością wykupienia wersji pro, jednak wówczas zdejmowane jest jakiekolwiek ograniczanie związane z ilością fotek, poza tym można dostosować formę kolażu zarówno dla widoku pionowego jak i poziomego. Miłym dodatkiem są efekty — i nie tylko przejść między kolejnymi zdjęciami, ale także tymi, które możemy nałożyć na fotografie. Photo Wall FX to ciekawa alternatywa dla wszystkich, którzy mają problem z tym, by zdecydować się co tak naprawdę chcą oglądać każdorazowo sięgając po smartfon czy tablet. Miły dla oka kolaż z własnych fotografii, kilka opcji pozwalających dostosować go do naszych potrzeb — ale jednocześnie brak żmudnego, nudnego ustawiania — sprawia, że aplikację mogę polecić naprawdę wszystkim. Choć najbardziej tym niezdecydowanym, oczywiście! 