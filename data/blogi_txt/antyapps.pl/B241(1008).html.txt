09.02.2012 Jeśli regularnie zaglądacie na AntyApps to mogliście już zauważyć, że do staroszkolnych strzelanin, gdzie lecimy statkiem w górę, strzelamy do wszystkiego i omijamy setki pocisków dwa razy przekonywać mnie nie trzeba. Dziś w nocy mistrzowie tego gatunku, Cave, wypuścili na iOS kolejny swój hit. DoDonPachi Blissful Death to nowa nazwa DDP DaiOuJou, które pierwotnie ukazało się na automatach w 2002 roku. Czy po 10 latach ta sama gra wciąż bawi?  Bawi i to nawet bardziej, niż moglibyście się spodziewać. Tytuł ten ukazał się jako 4 z kolei w serii, natomiast uważany jest za prawdziwy sequel oryginalnego DoDonPachi. O historii nie ma co się rozwodzić – tej zresztą w ciągu zabawy nie poznacie. Tutaj ważna jest sama rozgrywka, piekło pocisków i setki milionów nabitych punktów. System przypomina oryginał, z tym że oczywiście przemodelowano sterowanie. Statek strzela sam (możemy jednak zatrzymać atak), a my nim poruszamy „palcem po mapie”. Przez cały czas możemy wybierać pomiędzy zwykłymi pociskami o nieco szerszym zasięgu, a skupionym laserem, którego moc jest jednak znacznie większa. Ten ostatnio może przydać się szczególnie na bossów. Poza tym mamy jeszcze bomby. Dodatkowo zaimplementowano system Hyper, który przypomina nieco choćby Super Combo ze Street Fighterów. Jeśli udaje nam się utrzymać combo (o tym za chwilę) czy zdarzy zginąć – to wszystko wpływa na pasek Hyper. Jeśli go naładujemy, pojawi się specjalny przedmiot podnoszący moc naszej broni. Możemy ich mieć do 5 sztuk na raz, a wykorzystanie ich wszystkich spowoduje wprost proporcjonalny wzrost mocy. Wspomniane combo zaś to podstawowy sposób, aby nabić odpowiednio wysoki wynik punktowy – a to jest podstawowe źródło radości zabawy z DonPachi. Warto cały czas mieć kogoś na celowniku. Aby również początkujący w temacie mogli się dobrze bawić, Cave wsadziło poza standardowym poziomem trudności także kilka prostszych. Do tego tryb treningu, gdzie każdy przećwiczy sobie odpowiednie „przeloty”. Dwa typy statków i 3 pilotów zaś pozwoli na dopasowanie stylu gry do swoich wymagań. DoDonPachi Blissful Death to gra dla prawdziwych hardkorowców i znawców gatunku, ale przystosowana jednocześnie dla graczy początkujących. Ci pierwsi odnajdą w nim głębię i mimo jedynie 5 plansz, wiele godzin zabawy. Początkujący zaś będę mieli radość z niesamowitej pożogi sianej dookoła. Jedyny prawdziwy minus to brak wsparcia dla iPada – gra na nim działa najpłynniej, ale ekranik jest rozciągnięty i mocno rozpikselowany. DoDonPachi Blissful Death można nabyć tutaj. 