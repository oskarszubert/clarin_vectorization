24.07.2013 Jeżeli istnieją gry, o których można napisać, że zostały od początku do końca stworzone z myślą o iPadzie, to Halcyon z dużym prawdopodobieństwem zalicza się właśnie do takich tytułów. Ta nadspodziewanie grywalna produkcja o prostej grafice i pomysłowej oprawie dźwiękowej znakomicie wykorzystuje możliwości oraz powierzchnię ekranu dotykowego. Zabawa jest przednia i co nie pozostaje bez znaczenia, jeszcze przez jakiś czas – darmowa. Halcyon opiera się na znanym, choć wbrew pozorom wcale nie często wykorzystywanym pomyśle na rozgrywkę. Do dyspozycji użytkownika oddano kilka (w zależności od etapu i stopnia trudności: od trzech do dziewięciu) ścieżek przebiegających przez całą szerokość ekranu. Po ścieżkach tych poruszają się obiekty (w tym przypadku różnokolorowe trójkąty), które należy odpowiednio sparować. Dokonać tego możemy w bardzo prosty sposób – “rysując” na ekranie tabletu ścieżkę, po której wybrane trójkąty mają się poruszać. Spotkanie dwóch figur o jednakowym kolorze doprowadza do ich zniknięcia – w zamian za to na koncie gracza pojawiają się punkty. Zderzenie obiektów o odmiennej kolorystyce kończy rozgrywkę. Tylko tyle i aż tyle.  Ten jakże banalny pomysł na zabawę mogliście już zobaczyć w rewelacyjnym Train Conductor, z tym że w tamtym przypadku gra polegała na unikaniu połączeń, tzn. należało zrobić wszystko by nadjeżdżające pociągi nie zaliczyły opłakanej w skutkach kolizji. W przypadku Halcyon szukamy połączeń, a nie ich unikamy, ale rozrywka jest równie dobra.  Oprawa wizualna gry jest bardzo prosta, co w tym przypadku uznaję za zaletę. Halcyon działa bardzo płynnie nawet na starszych urządzeniach, a podczas rozgrywki zamiast na oszałamiających efektach świetlnych możemy w pełni skupić się na szukaniu odpowiednich połączeń. Pomysłowo rozwiązano kwestię tła dźwiękowego towarzyszącego nam podczas zabawy. Ścieżkę dźwiękową w znacznym stopniu tworzy sam gracz, gdyż tory po których poruszają się trójkąty posiadają pewne cechy strun instrumentu muzycznego – każda zmiana położenia poruszającego się obiektu wywołuje ich drgania, a co za tym idzie, dźwięki.  Halcyon w obecnie dostępnej wersji ma do zaoferowania 36 poziomów w czterech odmiennych światach oraz dwa tryby “nieskończone”, w których poziom trudności dynamicznie dostosowuje się do poczynań osoby zasiadającej “za sterami”. Polecam! 