12.07.2013 Smartfony wręcz idealnie nadają się do zamawiania jedzenia i bynajmniej nie mam tutaj na myśli ich telefonicznych funkcji, a raczej ciągłą dostępność pod ręką i możliwość bezprzewodowej łączności z internetem. Sprzyja to wygodnemu przeglądaniu menu bez ruszania się z fotela i dobijania na zajęte linie telefoniczne. Nie obejdzie się tu oczywiście bez odpowiedniej aplikacji, jak np. Pyszne.pl. Pyszne.pl to obok Pizzaportal.pl jeden z największych serwisów umożliwiających zamawianie jedzenia przez internet. Jego baza mieści ponad 1,2 tys. restauracji, w których możemy płacić na różne sposoby, zbierając przy tym punkty lojalnościowe. Jak wobec tego wygląda ich aplikacja mobilna?   Pierwsze co zaskakuje po uruchomieniu aplikacji to brak obsługi modułu GPS, na podstawie którego można przecież określić lokalizację użytkownika. Ja niestety musiałem ręcznie wprowadzić nazwę miasta i ulicy, a szkoda, bo można to rozwiązać znacznie szybciej i przyjemniej. Na ekranie startowym znajdziemy też formularz logowania, dzięki czemu aplikacja będzie mogła zapamiętać część ustawień i działać w sposób spersonalizowany. Baza restauracji obejmuje głównie największe miasta, w których wybór lokalów jest relatywnie szeroki. Listę wyników możemy przedstawić na dwa sposoby – w postaci ułożonych pod sobą pozycji ze szczegółami lub kafelków w formie miniaturek zdjęć/logo lokali.  Twórcy zadbali też o szerokie możliwości sortowania oraz filtrowania wyników. Za jedzenie możemy płacić na trzy sposoby – za pośrednictwem PayPala, kartą kredytową lub gotówką przy odbiorze. Brakuje tutaj obsługi któregoś z polskich dostawców płatności, jak DotPay czy PayU, dzięki czemu możliwe byłoby przelewanie pieniędzy wprost z konta. To duże ograniczenie i jednocześnie wada aplikacji.   Ogólnie rzecz biorąc interfejs Pyszne.pl średnio przypadł mi do gustu. Wykorzystano tutaj kilka elementów typowych dla Holo UI, ale stylizowane na drewno tło, które nijak zgrywa się z szarymi ramkami psuje cały efekt. Program działa dość szybko, choć nagłówki ze zdjęciami przypadkowych potraw przy górnej krawędzi niepotrzebnie go spowalniają i zajmują cenne miejsce na ekranie. Zdecydowanie przydałoby się tutaj więcej minimalizmu. Pyszne.pl nie jest idealną aplikacją do zamawiania jedzenia. Osoby, które nie dysponują kartą kredytową lub kontem PayPal raczej nie ucieszą się, widząc dostępne formy płatności. Jarmarczny interfejs nie jest zbyt przystępny i nieefektywnie wykorzystuje przestrzeń niewielkich wyświetlaczy. Całość właściwie niczym nadzwyczajnym nie zaskakuje, co skłoniłoby do pozostania z Pyszne.pl na dłużej.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 