06.01.2014 Aplikacja fotograficzna? Nie do końca — Path on to po prostu program do nakładania napisów. Wyjątkowo wdzięczna w użytku i oferująca trochę więcej, niż większość dostępnych na rynku produktów. Kolejna cegiełka przy tworzeniu biblioteki kreatywnych, użytecznych aplikacji, które na co dzień powinny znaleźć się pod ręką w naszych tabletach oraz smartfonach! Na starcie, jak to zawsze bywa, prosi nas jednak o dostęp do naszych fotografii; możemy także wykonać zdjęcie już z poziomu programu. Kiedy już zdecydujemy się na grafikę którą chcielibyśmy ozdobić, możemy przejść do głównej części programu. No, prawie. Bo warto byłoby jeszcze przyciąć obraz do interesującej nas wielkości. Według własnego widzimisię, albo korzystając z gotowych szablonów według których kadrujemy obraz. Oprócz różnych aspect ratio do wyboru, autorzy przygotowali dla nas miary pod instagram, okładkę na facebooku czy tamtejsze zdjęcie profilowe. Gotowe? Klik!  Teraz przed nami stoi wybór ścieżek. Do wyboru jest pięć szablonów (kwadrat, koło, tradycyjny paragraf, spirala, serce — by odblokować to ostatnie, konieczne będzie uiszczenie opłaty w postaci… lajka na facebooku) oraz najbardziej twórcza opcja — swobodne rysowanie linii, po których będzie wędrował nakładany przez nas tekst. Dowolne kształty, jednak nie łudźcie się, nałożenie ich idealnie prosto wcale nie będzie łatwym zadaniem. Na szczęście twórcy pomyśleli o tym i w każdym momencie możemy przybliżyć obraz by precyzyjniej je narysować. Kiedy wytyczyliśmy już szlaki, możemy zacząć wprowadzać tekst. Na podręcznym menu znalazły się opcje powiększania i pomniejszania oraz odnośnik do większej edycji. Ten drugi prawdopodobnie zainteresuje Was o wiele bardziej, bo to klikając weń otwiera się cały wachlarz nowych możliwości. Wyśrodkowanie, barwa, rozstrzelenie po całej ścieżce, pozycja: nad, po środku, pod ścieżką, odwrócenie, cień i jego wygląd, odstęp między znakami czy najważniejsze — wybór czcionki spośród całej ich biblioteki — to wszystko dostępne jest właśnie tam. Z przybornika możemy również wybrać efekty, które są niczym innym, jak zestawem kolorystycznych filtrów, z których raczej żaden nie zrobił na mnie specjalnie dobrego wrażenia — nie wybijają się poza standardy, które wytyczyły inne programy tego typu. Path on to zdecydowanie godny polecenia program. Prawdopodobnie najlepszy jeżeli chodzi o nakładanie napisów po ścieżkach, a jeśli coś mnie ominęło, to i tak nie spadnie poniżej podium. Dopracowany, bogaty w opcje i — jak wyżej wspomniałem — godny znalezienia się w przyborniku każdego miłośnika mobilnej obróbki grafik. Można go nabyć w AppStorze za ok. dwa dolary. 