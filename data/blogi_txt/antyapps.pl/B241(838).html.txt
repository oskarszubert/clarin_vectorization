20.12.2013 Każda platforma ma swoich bohaterów i gry, które z różnych powodów uznawane są za kultowe i nieśmiertelne. Do wyjątków nie należą systemy mobilne, które choć stosunkowo młode, doczekały się w krótkim czasie kilku produkcji uznawanych przez wielu użytkowników za kanon mobilnej rozrywki. Takie tytuły jak Angry Birds, Where’s my Water czy Cut the Rope są nie tylko klasą samą w sobie, ale i wytyczają ścieżki, którymi podążają inni twórcy aplikacji mobilnych. Wczoraj miała miejsce premiera drugiej części jednego z klasyków i moich osobistych ulubieńców – Cut the Rope. Choć przy tytule najnowszej produkcji od ZeptoLab widnieje cyfra 2, to gra jest tak naprawdę już 7 tytułem, w którym pierwsze skrzypce gra sympatyczny zielony stworek o imieniu Om Nom. Wśród tej szczęśliwej siódemki aż trzy aplikacje można uznać za pełnoprawne gry: Cut the Rope, Cut the Rope: Experiments oraz Cut the Rope: Time Travel to łącznie ponad 500 poziomów zapewniających kilkadziesiąt godzin rozrywki na najwyższym poziomie. Kolejnym „pełnym” tytułem jest debiutujący właśnie Cut the Rope 2.  Nowa odsłona przygód wygłodniałego Om Noma na pierwszy rzut oka nie przynosi znaczących zmian w sposobie rozgrywki. Nadal nadrzędnym celem użytkownika jest nakarmienie zielonego stworka cukierkami. Przyznam, że miałem spore obawy co do tego, czy twórcom uda się zainteresować graczy nowymi zadaniami i zagadkami – wydaje mi się, że moje obawy były bezpodstawne. Nowe Cut the Rope, mimo dużego podobieństwa do poprzednich części nadal bawi, a pod wieloma względami wydaje się nawet przewyższać poprzedników. Zagadki są przemyślane, pomysłowe, a jednocześnie nie przekombinowane, sporo świeżości wnoszą również nowi bohaterowie, których zadaniem jest pomóc Om Nomowi w dotaciu do cukierków.  Pierwsze kilkadziesiąt minut spędzonych z Cut the Rope 2 pozwala żywić nadzieję, że i tym razem czeka nas zabawa na najwyższym poziomie. Gra dostępna jest obecnie tylko dla posiadaczy systemu iOS. Najnowsza część perypetii Om Noma została wyceniona na 0,89 euro za wersję uniwersalną. Więcej o serii Cut the Rope możecie przeczytać klikając w poniższą grafikę:) 