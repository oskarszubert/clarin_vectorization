16.10.2012 Lądując w nowym miejscu i nie mając pojęcia o okolicy zwykle korzystam z wielu narzędzi, które mogą pozwolić mi zlokalizować najbliższą dobrą restaurację czy kino. Wszyscy je znamy: Foursquare, Google Lokalnie, Search, ostatnio również Yelp. Jednak każde z tych narzędzi, to osobna aplikacja. Ostatnio zaś natknąłem się na produkt, nie nowy bynajmniej, który łączy je wszystkie i zostanie chyba moim podstawowym narzędziem do wyszukiwania. Aplikacja nazywa się Localscope. Localscope to jedna wielka wyciskarka informacji. Dlaczego tak piszę? Gdyż aplikacja ta dosłownie wyciska informacje na interesujące nas tematy z kilkunastu różnych serwisów, dzięki czemu możemy w jednym miejscu zgromadzić jak najpełniejsze spektrum wyników. Jak działa Localscope? Bazuje oczywiście na geolokalizacji, ale ma również, co jest bardzo przydatne, szczególnie na pieszych trasach, wmontowany kompas. Aplikacja dzieli się na dwie podstawowe funkcje: „poznaj” i „szukaj”.  W pierwszej z kart Localscope pokazuje nam miejsca, ale również zdjęcia, filmy i innego rodzaju informacje, które zostały geotagowane w naszej najbliższej okolicy. Aplikacja wyciśnie więc zdjęcia z Instagram czy Flickra, filmy z YouTube’a, dane z Wikipedii a nawet posty z Facebooka czy Twittera. Dla mnie jednak dużo ciekawsze są źródła mówiące o konkretnych miejscach, jak Foursquare, Google Lokalnie, Yelp czy Google Places. Wyniki podawane są w postaci listy, ale możemy również wyświetlić je na mapie lub poprzez Augmented Reality. Po wejściu w daną lokalizację dostajemy o niej podstawowe informacje, ocenę i opinię, możliwość podzielenia się nią, wyszukania na mapie czy ustawienia jej jako lokalizacji. Co jednak ciekawe, aplikacja integruje się z Przypomnieniami, i daną lokalizację możemy do nich dodać – świetne rozwiązanie. Oprócz tego z poziomu samej listy wyników, po wyświetleniu ukrytego menu, możemy daną lokalizację wyświetlić na applowskich mapach lub w Google Maps, albo, jeżeli podany jest numer telefonu, od razu zadzwonić. Z kolei w karcie „szukaj” mamy długą listę kategorii, od restauracji, po szpitale, stacje paliw czy nawet hot-spoty. Po wejściu w daną kategorię ponownie pokazuje się ekran wyników, a na dolnym pasku możemy dopasowywać, z którego źródła chcemy pozyskać informacje. Jest również wyszukiwarka, która działa całkiem nieźle.  Muszę powiedzieć, że aplikacja ta jest po prostu rewelacyjna i aż dziw, że do tej pory jej nie znałem. Oczywiście nie wszystko jest „ekstra i cacy”. Z chęcią zobaczyłbym możliwość kumulowania wyników w jedną listę, bez ich dublowania. Przeskakiwanie między źródłami bywa męczące. Poza tym dobrze by było, aby aplikacja lepiej współdziała ze źródłami, a dokładniej z aplikacjami serwisów, z których bierze dane. Z niektórymi działa jak należy – po kliknięciu odsyłani jesteśmy do danej aplikacji, ale w innych przypadkach możemy co najwyżej odwiedzić stronę danego serwisu w wewnętrznej przeglądarce, chociaż serwis ma własną aplikację. Co jednak nie zmienia mojego zdania o Localscope. To naprawdę bardzo dobra aplikacja, pożyteczna i użyteczna, ułatwiająca przeszukiwanie wielu źródeł, dopracowana graficznie i szybko działająca. Na pewno nie wszystko tutaj znajdziemy i zdarzają się błędy, ale aplikacja jest zacna. Kosztuje ona 1,59 euro, ale osobiście uważam, że warta jest tej ceny. Ocena: 5+ 