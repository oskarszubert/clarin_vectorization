23.02.2012 Tak, to już połączenie dwóch świetnych gatunków – skradanki, gry rytmicznej, ale nie zabrakło również zagadek logicznych. Bardzo szeroki koncept, ale ujęty w prostą i spójną mechanikę, co jest prawdziwym sukcesem tej gry. Beat Sneak Bandit to jedna z tych gier, dla których warto mieć iPhone’a, bo na żadnej innej platformie ta gra, by się po prostu nie ukazała. Tutaj natomiast proste stukanie w ekran jest świetnym wstępem do rewelacyjnej produkcji.   Zacznijmy od wyjaśnienia na czym polega zabawa. Zły bogaty hrabia zebrał wszystkie zegary świata i ukrył w swojej naszpikowanej pułapkami rezydencji. My, jako główny bohater i wprawny włamywacz postanawiamy je odzyskać. Plansze mieszczą się na jednym ekranie, a postać porusza się o małe kroki, co każde nasze poprawne stuknięcie do rytmu. Jeśli spudłujemy to tracimy zegarek widoczny na tym piętrze. Musimy unikać zapadni, świateł, które wykryją naszą obecność oraz strażników chodzących po określonych ścieżkach, ale również do rytmu. No i to jest cały sens gry – musimy kombinować, kiedy iść, a kiedy zaczekać, ponieważ nie sterujemy bezpośrednio postacią to musimy też przewidywać, na które schody powinniśmy wejść, by dotrzeć do zegarka kończącego planszę. Początkowo jest dość łatwo, ale z czasem gra zaczyna się komplikować i nawet samo jej przejście było dla mnie trudne. Tyle tylko, że ja mam problemy z jakąkolwiek rytmiką, więc to już zupełnie inna kwestia. Sądzę, że większość z Was poradzi sobie bez problemu.  Dużym atutem Beak Sneak Bandit jest również oprawa audiowizualna. Zerknijcie na tę komiksową stylistykę – moim zdaniem wygląda dość nietypowo i chociaż początkowo nie zrobiła na mnie jakiegoś wielkiego wrażenia to z czasem naprawdę ją polubiłem. Szczególnie, gdy zobaczyłem to w ruchu razem z tymi wszystkimi elementami „tańczącymi” do muzyki. Osobiście wiem, jak trudno zgrać dźwięki z obrazem, aby wywoływały one taki efekt, a tutaj udało się to całkowicie. Pod tym względem to rewelacyjna produkcja, zresztą nominowana do głównej nagrody na festiwalu gier niezależnych. Czy warto? Beat Sneak Bandit to jeden z tych tytułów, których każdy powinien spróbować. Co prawda nie każdemu przypadnie do gustu, ale moim zdaniem i tak warto spróbować. Gra ma świetną stylistykę, pomysł na siebie i dostarcza masy frajdy. Niestety jak byłem mały to słoń nadepnął mi na ucho i zepsuł całkowicie moje wyczucie rytmu, ale mimo wszystko bawiłem się przy Sneak Bandit świetnie. Zatem wszyscy inni powinni tym bardziej próbować. Link do aplikacji (wersja uniwersalna). 