15.12.2011 Przyznam, że nie znam baranka Shauna i bajek z jego udziałem, ale do gry przykuła mnie nietuzinkowa oprawa graficzna kojarząca się z faktycznie rysowanymi bajkami w starym stylu. Żadnych nowoczesnych animacji, prosta kreska i 3 zwierzaki do uratowania. Wystarczyło, żebym poświęcił temu tytułowi trochę czasu i 0,79 Euro.  Sama rozgrywka jest dość złożona pomimo tego, że opiera się na prostych zasadach. Całość ma polegać na dostarczeniu trzech owieczek do końca planszy korzystając z ich różnych umiejętności – największa owca jest najcięższa, średnia to wybitny skoczek, a maleństwo za to potrafi się przeciskać wąskimi ścieżkami. To odwrotność Angry Birds, gdzie plansz jest dużo, ale w zasadzie nie mamy skomplikowanej strategii, by je przejść. Tu jest tego zdecydowanie mniej, ale sposób przejścia jest bardziej rozbudowany i często wymaga wykorzystania przedmiotów jednorazowego użytku, więc jak wykonamy element zręcznościowy źle to musimy powtarzać całą sekwencję od początku. To potrafi sfrustrować, ale z drugiej strony, gdy wszystko pójdzie dobrze to mamy ogromną satysfakcję z rozwiązania zagadki. To trochę jakby ktoś wziął i podzielił grę przygodową na oddzielne fragmenty i dał nam do grania. Przykładowo mamy ładunki TNT, które detonując pod naszymi zwierzakami podrzucają je do góry. Niestety są one jednorazowego użytku, więc jedno złe wykorzystanie i musimy nacisnąć przycisk restart.  To, co jest niekwestionowanym atutem Home Sheep Home 2 to stylistyka – wygląda to naprawdę, jak namalowana bajka w starym stylu. Na iPhonie, jak i iPadzie prezentacja to powód, dla którego powinniście grę zakupić. Nawet, jeśli nigdy nie przejdziecie wszystkich plansz to taką ładną grafikę warto nagrodzić, płacąc to 0,79 Euro. Czy warto? Jeśli podoba Wam się taka specyficzna stylistyka graficzna bajki to spokojnie mogę polecić Home Sheep Home 2. Co prawda, przy niektórych zagadkach będzie ciężko, ale satysfakcja z efektu końcowego, gdy wszystkie trzy zwierzaki docierają do końca planszy jest bardzo duża. Mimo wszystko traktujcie to jako wyzwanie, bo zebrać wszystkie przedmioty, zdobyć gwiazdki i ukończyć grę jest bardzo trudno. Mimo wszystko to jedne z lepiej wydanych 79 eurocentów ostatnimi czasy. Link do aplikacji (wersja uniwersalna). 