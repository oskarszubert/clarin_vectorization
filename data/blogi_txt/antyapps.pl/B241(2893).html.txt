22.08.2013 Nigdy nie wiadomo, co może pokrzyżować nasze wakacyjne plany. Biura podróży plajtują, a losowych zdarzeń nie da się przewidzieć, dlatego aplikację taką jak Orbitz warto mieć przy sobie podczas zagranicznych wojaży. Jestem pewny, że każdy z nas lepiej lub gorzej radzi sobie z wcześniejszym planowaniem wyjazdów z pomocą przeglądarki internetowej, jednak będąc już w nieznanym miejscu, na pewno nie zaszkodzi przygotować się na sytuację, w której niespodziewanie znika nasza hotelowa rezerwacja albo sami postanawiamy zmienić plany i zamiast z powrotem do kraju, polecieć w dalszą podróż. A jeśli jedynym urządzeniem, które będziemy mieli pod ręką będzie smartfon, to z pewnością szybkość i wygoda odnalezienia niezbędnych informacji będą niezwykle cenne. Aplikacja jeszcze do niedawna ograniczała się tylko do hoteli, jednak najwidoczniej jej twórcy doszli do wniosku, że ciepłe łóżko i schronienie przed deszczem to nie wszystko. Nowa odsłona aplikacji Orbitz, która właśnie pojawiła się w Google Play oraz App Store, oferuje znacznie więcej informacji dla podróżnych. Na wstępie warto jednak zaznaczyć, że z apki skorzystają raczej zamożniejsi użytkownicy Androida oraz systemu iOS. Zwolennicy budżetowych podróży raczej nie mają tu czego szukać. Korzystając z okazji, polecałbym im bardziej apkę CouchSurfing.  Pierwsza zakładka, która z pewnością może się przydać za granicą, to „hotele”. Aplikacja wskazuje miejsca noclegowe znajdujące się w naszej najbliższej okolicy. Obok wyświetlana jest również cena doby hotelowej. Szkoda, że twórcy apki nie zadbali o uporządkowanie cen, ponieważ waluty, w jakich są one wyświetlane, są bardzo różne i może to nieco namieszać lub wprowadzić w błąd. Apka zawiera również komentarze użytkowników na temat wybranych miejsc oraz możliwość rezerwacji pokoju z jej poziomu. Dobrze jest wcześniej założyć konto w serwisie Orbitz, co znacznie przyspieszy robienie rezerwacji oraz da nam dostęp do działu „moje podróże”. Wszystkie miejsca możemy również wyszukiwać ręcznie, jeśli nie chcemy opierać się na nawigacji, a na własnych preferencjach lub zasłyszanych informacjach. Podobnie działa wyszukiwarka lotów, gdzie możemy wybrać, jaka podróż nas interesuje oraz dokąd zmierzamy. Aplikacja, podobnie jak w przypadku hoteli, również pozwala nam zabookować miejsce (tym razem w samolocie) z poziomu naszego smartfonu lub tabletu. Przydatna może okazać się również funkcja „flight status” pozwalająca śledzić wybrane loty i ewentualne opóźnienia. Ostatnią z przydatnych funkcji apki jest rezerwacja samochodów pozwalająca zdalnie ustalić, gdzie i kiedy możemy wypożyczyć auto. Niestety albo jest to niedopracowany element aplikacji, albo po prostu żadne z polskich wypożyczalni nie są wprowadzone do systemu, ponieważ jakiegokolwiek miasta bym nie wybrał, wciąż towarzyszył mi komunikat informujący o tym, że nadal nie wskazałem lokalizacji.  Jeśli wasza praca wymaga wielu dalekich podróży służbowych albo po prostu lubicie komfortowe wypady za granicę, warto na wszelki wypadek wyposażyć się w Orbitz. Nie przyda się ona jednak tym, którzy preferują podróże pełne przygód, które opierają się bardziej na Couch Surfingu i przemieszczaniu się autostopem lub własnym samochodem. 