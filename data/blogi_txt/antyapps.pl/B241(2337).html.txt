23.03.2012 Pamiętacie Tiny Wings? Prostą i przyjemną grę, która jakiś czas temu święciła triumfy i była poważnym konkurentem Angry Birds w rankingu sprzedaży AppStore? Dziś tego tytułu nie znajdziemy już w TOP 25 sklepu, gra jednak doczekała się godziwego następcy – Mighty Fin.  O ile w Tiny Wings naszym zadaniem było czerpanie energii ze słońca i kierowanie małym, sympatycznym ptaszkiem, w Mighty Fin przejmiemy kontrolę nad równie sympatyczną rybką, która przemierza najszersze oceany świata. Sterowanie gry jest bliźniaczo podobne do tego, znanego z Tiny Wings, zatem jeżeli ktoś, podobnie jak ja, spędził długie godziny nad tym tytułem, kierowanie postacią w Mighty Fin nie sprawi mu większych problemów.  Zabawa z Mighty Fin jest naprawdę przednia. Gra oferuje nam aktualnie 19 poziomów, które za każdym kolejnym uruchomieniem nie wyglądają tak samo jak poprzednio! To sprawia, że zamiast 19 poziomów mamy ich teoretycznie kilka razy więcej, a warto wspomnieć, że nie są to plansze najłatwiejsze. Główną misją w grze, jest oczywiście zbieranie punktów, na naszej drodze czeka jednak wiele przeszkód i niespodzianek, które są wymierzone przeciwko nam – co jest przyjemną odmianą w porównaniu do Tiny Wings gdzie jedyną przeszkodą było zachodzące słońce. Opisując tą aplikację, grzechem byłoby nie wspomnieć o bajecznej grafice, która przyciąga do tego tytułu jak magnes. Oprawa Mighty Fin jest po prosu magiczna. Piękne kolory, świetnie wykonane animacje… wielkie brawa należą się zespołowi, który pracował nad tym elementem gry. Do koszyka zalet, można także wrzucić przyjemną ścieżkę dźwiękową, która umila czas spędzony nad grą.  Pomimo swojej prostoty, Mighty Fin jest przyjemną odskocznią od rzeczywistości i świetnym sposobem na spędzenie przerwy w pracy. Uważajcie jednak, by nie przegiąć z czasem, bo gra potrafi naprawdę wciągnąć. Z trudem oderwałem się od niej by napisać ten tekst.  Tytuł godny polecenia każdemu. Obecnie gra jest dostępna w AppStore za jedyne 0,79€. Warto! 