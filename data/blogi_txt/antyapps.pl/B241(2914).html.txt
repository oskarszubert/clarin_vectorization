24.04.2013 W 2010 roku na Xboksie 360 i PC pojawiła się strzelanina Monday Night Combat, która naprawdę spodobała się graczom i recenzentom, co znalazło odzwierciedlenie w ocenach jakimi ją obsypano. Po latach jej twórcy, tym razem na urządzenia mobilne, skroili świeżą grę, w której możemy spotkać dawno niewidzianych bohaterów. Z tą jednak różnicą, że tym razem zamiast nastawionej na sieciowe potyczki strzelanki dostarczyli solidnego infinity runnera: Outland Games.  Tego z rodzaju, w którym biegniesz nieustannie w prawo, usiłując nie dać się żadnym przeciwnościom — ani zawiłej topografii terenu, najeżonego wszędzie pułapkami, ani przeciwnikom czyhającym na twoje życie. Skoki, podwójne skoki, potrójne skoki, bomby, power-upy oraz ataki pozwalające zmieść wrogo nastawionych do nas bohaterów, którzy czekają na drodze pomiędzy złotymi żetonami, po zebraniu których możemy udać się na porządne zakupy. To wszystko zamknięte w grze, gdzie tempo i liczba niebezpieczeństw z każdą sekundą rośnie niezwykle szybko, a my do dyspozycji mamy jedynie dwa wirtualne przyciski. Skok i atak, te, jeśli dobrze będziecie nimi zarządzać, wystarczą. Przynajmniej do czasu, kiedy nie wykupicie kolejnych strojów, broni czy ulepszeń dla porozrzucanych boosterów. Nabyć możecie jeszcze mnożnik żetonów oraz magnes, przyciągający je już z daleka. Po nie jednak będziecie musieli już sięgnąć do portfela i bez mikrotransakcji się nie obędzie — każde z nich wycenione zostało na 1,79 euro.  Nie będę ukrywał, że od dłuższego czasu bieganie bez końca tylko na punkty, przestało mnie już bawić jak przed laty. Po prostu się wypaliłem i po kilkudziesięciu minutach mam najzwyczajniej w świecie dość — nie pomagają ani przepiękne tła, ani boska muzyka, która wpada w ucho, ani nawet niespotykany na co dzień narrator który nieustannie komentuje co się dzieje na ekranie. W moim przypadku odpadł również aspekt społecznościowy, bo mimo że osiągnięcia w postaci punktów gromadzone są na tablicy wyników, żadna z zaprzyjaźnionych duszyczek w applowym Game Center nie grała w tę produkcję, przez co o próbie pobicia ich rekordów mogę zapomnieć.  Outland Games to dopracowana pod względem technicznym produkcja która, nie oszukujmy się, nie wyróżnia się niczym specjalnym na tle innych gier w których automatycznie biegniemy przed siebie. Co prawda bez problemu można ją zestawić obok największych hitów gatunku, ale wydaje mi się, że w 2013 roku to mimo wszystko trochę za mało, by wciągnąć masy. Za produkcję przyjdzie nam zapłacić 0,89 euro, jednak do 29 kwietnia dostępna jest w promocji za darmo, także kto ma ochotę, niech się pospieszy. Wersja uniwersalna czeka na Was w AppStorze! 