28.11.2013 Wszystko zaczęło się od aplikacji WashApp, na którą przez przypadek trafiłem kilka dni temu. Jeśli dobrze wydedukowałem po dostępnych screenach, jej zadaniem jest pomoc podczas prania (odpowiednie dobieranie detergentów, temperatura itp.). Niestety wygląda na to, że aplikacja dostępna jest jedynie po włosku, dlatego z powodu bariery językowej porzuciłem pomysł przedstawiania jej na łamach AntyApps. Traf chciał, że całkiem niedawno wymienialiśmy w domu pralkę i przypomniałem sobie, że w instrukcji obsługi trafiłem na wzmiankę o mobilnej aplikacji. Droga do Samsung Wash Guide była już stamtąd bardzo prosta… Oczywiście moje fantazje na temat aplikacji wybiegły znacznie dalej niż pozwalają na to jej możliwości. Nie wiem czemu, wzmianki, jakie pojawiły się w instrukcji, naprowadzały mnie bardziej na cudowne możliwości uruchamiania pralki przez Wi-Fi, sprawdzania czasu pozostałego do końca pracy urządzenia z poziomu smartfona czy zdalne uruchamianie dodatkowego wirowania lub płukania. Niestety pobranie apki z Google Play szybko sprowadziło mnie na ziemię. Być może takie możliwości oferuje inna aplikacja, jednak Samsung Wash Guide to tylko praktyczny przewodnik po tym,jak należy w prawidłowy sposób wykonywać pranie. Jak przystało na aplikację, która, chcąc niechcąc, pełni przede wszystkim funkcję reklamową technologii eco bubble i samych pralek Samsunga, zadbano o to, żeby całość wyglądała atrakcyjnie i przejrzyście. Na samej górze znajduje się pasek, z poziomu którego możemy otworzyć „broszurę” informacyjną dotyczącą nowych urządzeń koreańskiego producenta. Na szczęście reklama ogranicza się tylko do 5 slajdów. Ta część apki, która naprawdę może nam się przydać, znajduje się na dole ekranu. Pierwsza zakładka nosi nazwę „sort”. Z tego miejsca dowiemy się, jak dzielić kolory na ciemne, jasne i jaskrawe oraz w jakich konfiguracjach możemy prać je razem. Nie wiem jak wy, ale kiedy skończył się w moim życiu etap „pranka u mamusi”, początki mojej współpracy z pralką bywały naprawdę trudne. Druga zakładka, „wash”, gromadzi wszystkie informacje, które na co dzień można znaleźć na metkach naszych ubrań. Ciuchy podzielono według ich typu oraz materiału, z którego zostały wykonane. Poza informacjami o temperaturze prania, stopniu nagrzania żelazka czy możliwościach suszenia, nie zabrakło tu również wskazówek związanych ze spieraniem uporczywych plan. Ostatnią zakładką są „tips tricks”. To tu znajdziecie praktyczne porady dotyczące określonych zabrudzeń, na które zawsze znajdzie się stary, dobry, domowy sposób.  Samsung Wash Guide nie wniesie do waszego życia tak naprawdę nic, czego nie znaleźlibyście w internecie, jednak dobrze jest wiedzieć, że odpowiedzi na pytania związane z zasadami prania znajdują się w jednym miejscu. Apkę szczególnie polecam panom wiodącym kawalerski żywot oraz wszystkim studentom zaczynającym swoją przygodę z samodzielnym mieszkaniem. 