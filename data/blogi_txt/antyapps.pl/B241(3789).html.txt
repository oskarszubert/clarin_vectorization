20.09.2013 Wirtualną walkę z zarazkami, przeszło dwie dekady temu, podjął najsłynniejszy hydraulik w lekarskim kitlu, a mianowicie Dr. Mario, w wydanej na NESa grze od Nintendo. Tam naszym zadaniem było pozbycie się chorób za pomocą magicznych, kolorowych pigułek. Tym razem jednak zarazki przyjdzie nam pokonać z pomocą własnych palców. Jak widać konwencja wcale się nie zestarzała. Wprawdzie mechanizm gry Smart Germs to zupełnie co innego niż wspomniany przebój rodem z Królestwa Grzybów, jednak okazuje się, że złowrogie wirusy i bakterie to wciąż dobry przeciwnik, z którym możemy zmierzyć się w prostej grze logicznej. Smart Germs nie wymaga od nas rejestracji żadnego konta, by rozpocząć grę, jednak jeśli chcemy rozszerzyć zabawę o odblokowywanie achievementów i udostępnianie naszych wyników w Google+, niezbędne będzie połączenie gry ze wspomnianym serwisem społecznościowym. Ostatnio coraz częściej gry mobilne rozszerzane są o usługi tego typu, jednak w tym przypadku twórcy potraktowali je bardzo po macoszemu. Przez całą grę, składającą się z 4 rozdziałów (każdy po 9 poziomów), możemy odblokować jedynie osiem osiągnięć. Biorąc pod uwagę, że przejście Smart Germs nie zajmie nam zbyt wiele czasu (oczywiście jeśli nie utkniemy na którymś z poziomów), dodatkowe achievementy mogłyby zatrzymać graczy na dłużej.  Sama rozgrywka polega na oczyszczaniu kwadratowej planszy z rozmieszczonych na niej tytułowych zarazków. Po kliknięciu na stworka znika on z miejsca na którym się znajdował, jednak na skosach od jego pola pojawiają się cztery inne. Musimy więc tak rozplanować ruchy, aby wirusy układały się „w krzyż” lub będąc w rogu planszy „literę L”. Dzięki temu pozbędziemy się wszystkich przeciwników, a na ich miejscu nie pojawią się nowe. Brzmi to może nieco skomplikowanie, jednak jest to mechanizm, który na pewno nieraz spotkaliście już w grach logicznych i po kilku pierwszych minutach z pewnością szybko odnajdziecie się w rozgrywce.  Smart Germs to tytuł, który właściwie niczym nie wyróżnia się z tłumu podobnych łamigłówek. Kolorowe i zabawne bakterie, które są znakiem rozpoznawczym gry, to jednak trochę za mało, żeby na dłużej zatrzymać graczy przy sobie. Oczywiście fani łamigłówek z poziomu na poziom będą mieli pole do popisu, jednak tęga głowa nie będzie potrzebowała zbyt wiele czasu, żeby przejść całą grę. PS. Nie zapomnijcie umyć rąk po graniu. Zarazki są wszędzie! 