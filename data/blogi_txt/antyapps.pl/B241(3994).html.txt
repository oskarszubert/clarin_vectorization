29.05.2013 Elastomania i Limbo to dwa tytuły, które na stałe zapisały się w historii gier komputerowych. Wydana w 2000 roku Elastomania, czyli produkcja, w której zadaniem gracza jest dotarcie motocyklem do mety w jak najkrótszym czasie zgromadziła wokół siebie liczną grupę fanów. Tytuł doczekał się również całej masy lepszych i gorszych naśladowców, których szczególny wysyp możemy zaobserwować w przypadku platform mobilnych. Limbo, z kolei to dzieło jeszcze stosunkowo świeże. Gra ujrzała światło dzienne w połowie 2010 roku i z miejsca podbiła serca graczy niesamowitym klimatem, niecodzienną oprawą i genialną fizyką. Czy z połączenia tych dwóch niepodważalnych hitów powstanie produkcja, która z miejsca zostanie okrzyknięta rewelacją sezonu? Przekonajmy się! Stick Stunt Biker 2 to sequel cieszącej się ogromną popularnością (ponad 10 milionów graczy) Stick Stunt Biker. Ogólne zasady gry z grubsza pozostały takie same jak w pierwowzorze, kolosalną transformację przeszła natomiast oprawa audiowizualna gry, która teraz jednoznacznie nawiązuje do wspomnianego w poprzednim akapicie Limbo.  Głównym celem w SSB2 jest dojechanie do mety w odpowiednim czasie. Przed nami ponad 50 zmyślnie zaprojektowanych torów, których pokonanie będzie sporym wyzwaniem nawet dla zaprawionych w bojach graczy. Pierwsze skojarzenia po uruchomieniu gry jednoznacznie wędrują w kierunku Limbo. Wszystko za sprawą charakterystycznej oprawy wizualnej, która pozostawia wiele niedopowiedzeń. Właściwie przez cały czas widzimy jedynie cienie postaci i zarysy przeszkód, a atmosfera tajemniczości podkręcana jest dodatkowo przez klimatyczne lokacje wśród których znajdziemy m.in. cmentarz i stary las. Poziomy zaprojektowane zostały z pomysłem, a zaliczenie każdego z nich na maksymalną notę (symboliczne trzy gwiazdki) jest ogromnym wyzwaniem, któremu nie byłem, mimo licznych podejść, w stanie podołać.  Świetna fizyka gry idzie w parze z dobrze zaprojektowanym sterowaniem. Motor kontrolujemy przy pomocy prawej i lewej strony ekranu – dotknięcie ekranu z prawej strony skutkuje dodaniem gazu, natomiast przytrzymanie palca z lewej strony wyświetlacza sprawi, że pojazd szybko wytraci wcześniej osiągniętą prędkość. Za pomocą wychyleń smartfona (lub tabletu) na boki balansujemy naszym kierowcą, dzięki czemu po każdym efektownym oderwaniu się od ziemi mamy szansę z powrotem wylądować na dwóch kołach. Dla graczy, którzy nie przepadają za wykorzystaniem żyroskopu do kontrolowania poczynań bohatera przygotowano możliwość zmiany sposobu sterowania na bardziej tradycyjne (dotykowe przyciski).  Stick Stunt Biker 2 to produkcja udana. Nie jest oczywiście w żadnej mierze rewolucyjna, czy zaskakująca, ale na tyle dobrze wykorzystuje znane i lubiane rozwiązania, że przyjemność płynąca z rozgrywki jest momentami bardzo wysoka. Tytuł dostępny jest na urządzenia działające pod kontrolą iOS oraz Android. W przypadku pierwszego z wymienionych systemów gra, z okazji trwającej właśnie promocji, jest możliwa do pobrania za darmo (wersja z irytującą reklamą wyświetlaną podczas rozgrywki, normalna cena wynosi 0,89 euro). Stick Stunt Biker 2 na Androida dostępny jest natomiast za darmo. Grę testowałem na iPadzie drugiej generacji wyposażonym w najnowszą wersję systemu operacyjnego (iOS 6.1.3). 