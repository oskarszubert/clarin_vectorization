31.01.2014 Kilka dni temu opisywałem na AntyApps  Podróże Bing Beta, wspominając że czekam na kolejne aplikacje z rodziny binga i doskonale znane z Windows 8. Jak się okazuje nie trwało to zbyt długo. Wczoraj do sklepu Windows Phone trafiła kolejna z nich. Tym razem coś dla miłośników gotowania. Osobiście jestem wielkim fanem Kuchnia Bing w wersji na Windows 8. Wykonanie, lista przepisów jak i smaczki w postaci sterowania bezdotykowego sprawiły, że stała się moją ulubioną kuchenną aplikacją. Wersja na smartfony wydaje się być jej idealnym dopełnieniem. Podobnie jak to miało miejsce w przypadku Podróże, wersja na Windows Phone 8 potrafi synchronizować dane z edycją na Windows 8. Znacznie zwiększa to przydatność chociażby listy zakupów. Teraz możemy ją spokojnie uzupełnić na komputerze, a po chwili dane ujrzymy w telefonie. Niestety na chwilę obecną nie działa synchronizacja kolekcji czyli także naszych własnych przepisów (wersja na smartfony nie posiada opcji ich dodawania). Ekran główny dzieli się na cztery zakładki. Pierwsza z nich (startowa) prezentuje polecany przepis, listę zakupów oraz wspomniane przed chwilą kolekcje. Mamy też szybki skrót do wyszukiwarki przepisów. Te, podzielone od razu na kilka rodzai znajdziemy także w zakładce nr. 2. Bez problemu znajdziemy coś pod swój gust, umiejętności, fundusze i czas. Dwie ostatnie poświęcono alkoholom, a są to koktajle i wina. Podczas nawigacji przez wszystkie zakładki u dołu widnieje przycisk globalnej wyszukiwarki. Tak więc jeżeli nie chcemy przebijać się przez wszystkie menu, możemy po prostu wpisać „jaja” i zobaczyć co nam zaproponuje program.  Interfejs jak to była w przypadku innych aplikacji binga stoi na bardzo wysokim poziomie. Sprawia, że z aplikacji miło się korzysta i nikt nie powinien mieć problemu z odnalezieniem potrzebnych informacji. Składniki z listy możemy jednym kliknięciem dodawać do listy zakupów, bądź też udostępniać znajomym. Zabrakło funkcji sterowania bez dotyku, ale w wersji na smartfony to zrozumiałe. Biorąc pod uwagę że to wciąż wersja beta, aplikacja działa bardzo stabilnie. Podczas testów ani razu się nie wysypała. Do ideału tak naprawdę brakuje mi tylko dwóch rzeczy. Po pierwsze przydatnych narzędzi takich jak przelicznik miar, wag, odliczanie czasu itp. Wprawdzie jakiś czas temu i tak przesiadłem się na zewnętrzne aplikacje, ale warto by Kuchnia miała je także w sobie. Po drugi możliwości dodawania przypisów. Czasem o wiele łatwiej zrobić zdjęcie i zanotować coś telefonem, nawet jeżeli później będziemy to edytowali na komputerze. Do tej pory moją ulubioną aplikacją z przepisami były przepisy.pl. Z czasem jej miejsce zajęła tabletowa wersja Kuchnia Bing, a teraz w duecie z wersją na smartfony raczej pozostanie bezkonkurencyjna. Oczywiście ważnym aspektem jest też baza przepisów. Zapewne nie trafi w gust każdego użytkownika, jednak na pewno warto dać jej szansę i samemu przekonać się o jakości aplikacji. Zwłaszcza w duecie z wersją na Windows 8/RT. 