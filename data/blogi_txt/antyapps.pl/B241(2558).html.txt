26.12.2012 Rok 2012 był rokiem ciężkim dla Windows Phone. Wprawdzie jakościowo i ilościowo lepszym niż poprzedni, ale jednak wielu wiązało z nim nadzieje, które nigdy nie zostały zrealizowane. Mowa oczywiście o aplikacjach i grach. Pojawiło się wiele wspaniałych tytułów i sam miałem problem z wyborem tych kilku, najlepszych, to jednak ciągle dało się odczuć, że jest to system drugiej kategorii.  2013 zapowiada się bardzo ciekawie dzięki premierze Windows Phone 8. Niech za potwierdzenie tych słów starczy fakt, że w grudniu na Windows Phone 8 pojawiło się więcej ciekawych i znanych gier nie Xbox Live, niż przez ostatnie pół roku na Windows Phone 7.  To jednak problemy roku 2013. Wróćmy do dobrego 2012. Wordament  – nasz opis Gra która była na tyle popularna, aby trafić z normalnej dystrybucji pod skrzydła Xbox Live. Na tyle lubiana w naszym kraju by wymóc na autorach najpierw polską wersję, a potem nawet polski słownik (w fazie beta, ale jest), w końcu gra na tyle dobra, aby stać się pierwszym tytułem Xbox Live na iOS (więcej o tym jutro). A to wszystko za darmo. Czym jest Wordament? To prosta gra słowna, w której naszym zadaniem jest odnalezienie jak największej ilości słów z przedstawionych nam liter. Cała rozgrywka uzależniona jest od internetu co uniemożliwia oszukiwanie, ale też granie gdy jesteśmy poza zasięgiem sieci.  Final Fantasy - nasz opis Ten port wśród wielu fanów budził kontrowersje. Pomimo niemiłego pierwszego wrażenia, z czasem jest tylko lepiej. Zdecydowanie nie jest to gra dla wszystkich, ale każdy fan serii Final Fantasy oraz jRPG poczuje się jak w domu.  Dziesiątki godzin dobrej zabawy, przyjemne sterowanie, płynne działanie nawet na starszych urządzeniach no i magia świata. Odstraszają dwie rzeczy, cena (około 25 zł) oraz brak możliwości synchrozniacji stanów gry. Niestety, niezależnie od tego ile godzin w grze rozegracie, wraz z utratą systemu, koniecznością zmiany telefonu wszystko idzie na marne. W grach tego typu jest to niedopuszczalne. Jest to jeden z tych nielicznych tytułów, który na Windows Phone trafił przed edycją Androidową.  Majesty – nasz opis Jeżeli chodzi o strategie Windows Phone nie ma się czego wstydzić. Coś dla siebie znajdą zarówno fani rozgrywek turowych jak i szybszych RTS. Jednym z najlepszych przedstawicieli tego gatunku niezmiennie pozostaje Majesty. Gra jest mobilnym odpowiednikiem tytułu znanego z komputerów PC i choć doczekała się kilku drobnych zmian to główny trzon rozgrywki pozostaje bez zmian. Dzięki swoim założeniom, świetnie sprawdza się na ekranach dotykowych. Jakie to rozwiązania? Otóż w Majesty nie kierujemy bezpośrednio naszymi poddanymi. Budujemy im domy, kuźnie, sklepy, ale to co robią i gdzie przebywają zależy już tylko od nich. Jedyną metodą perswazji jest złoto za pomocą którego przekonujemy poddanych do udania się w wybrane miejsce, bądź też zabicia konkretnego stwora.  Dużym plusem gry jest możliwość zachowywania stanów gry w chmurze, dzięki czemu mamy do nich zawsze dostęp. Niestety Majesty w wersji na WP ustępuję swoim odpowiednikom z Androida i iOS.  Radiant Defense – nasz opis Studio Hexage zawsze ceniłem za ich styl graficzny i to w jaki sposób potrafią przedstawić klasyczne growe gatunki. Radiant Defense jest tego świetnym przykładem. Do standardowego mechanizmu Tower Defense dodano wiele drobnych, ale znacznie urozmaicających rozgrywkę rozwiązań. Wszystko to okraszono typową dla Hexage grafiką oraz intrygującą warstwą muzyczną. Dzięki temu otrzymaliśmy jeden z ciekawszych i bardziej oryginalnych Tower Defense roku 2012. A w tym segmencie konkurencja była spora.  Contre Jour – nasz opis Recenzję tej gry zatytułowałem „Contre Jour udowadnia, że gry mobilne potrafią być małymi dziełami sztuki” i to zdanie najlepiej oddaje to czym jest Contre Jour. Jeżeli chodzi o rozgrywkę mamy do czynienia z jednym z wielu tytułów zręcznosciowo-logicznych, natomiast jego oprawa sprawia, że gra znacznie odróżnia się od innych tytułów. Oczywiście nie do każdego przemówi, ale jedna z najlepszych ocen w Marketplace i masa pozytywnych komentarzy mówią same za siebie. Obecnie Contre Jour dostępny jest w promocyjnej cenie 3,49zł.  MonsterUp Adventures – nasz opis Seriach tych platform jumerów towarzyszy systemowi Windows Phone prawie od początku. Druga część jest świetną mieszanką najlepszych pomysłów, a zarazem dobrze wykonaną grą. W MonsterUp Adventures otrzymujemy coś na kształt prostej fabuły oraz misje, które będą nas przybliżać do wykonania zadania. To wszystko wzbogacono drobnymi smaczkami, kilkoma zróżnicowanymi postaciami oraz możliwościami dopasowania rozgrywki do własnych preferencji. Jeżeli lubicie ten gatunek, koniecznie musicie zagrać w MonsterUP Adventures. Jeżeli nie, to może właśnie on przekona Was do niego.   Gun Bros – nasz opis Jedna z najlepszych darmowych gier Xbox Live mijającego roku. O ile nie przepadam za Glu, ich podejściem do gier i platformy Windows Phone, o tyle trzeba im przyznać, że Gun Bros kosztował ich trochę pracy. Po pierwsze gra doczekała się pewnej namiastki multiplayer, która choć jest tylko namiastką, to jednak zaktywizowała wielu graczy. Po drugie gra wspiera synchronizację danych z serwerem co na Windows Phone wciąż jeszcze jest sporą rzadkością (zwłaszcza wśród gier Xbox Live). Do tego grafika nawet na starszych urządzeniach z I generacji wygląda znośnie. Niestety całość dopełnia spora ilość błędów w tym nieprzyzwoicie długi czas ładowania gry oraz problemy z podłączeniem się do sieci. Nie zmienia to jednak faktu, że przez bardzo długi okres czasu Gun Bros królował na pierwszym miejscu najchętniej pobieranych tytułów na Windows Phone.  Angry Birds Star Wars – nasz opis Nie mogło też zabraknąć Angry Birds ze swoją najnowszą, a według wielu też najlepszą odsłoną czyli Star Wars. Gra trafiła nie tylko na Windows Phone 8 ale też 7.x w tym Lumie 610 (z jej obsługa ma problem podstawowa wersja wściekłych ptaków). Choć gra została wydana w dniu premiery i ukazała się razem z wersją na Androida i iOS, potem nie było już tak pięknie. Rovio już na start ograniczyła ilość dostępnych plansz, do tej pory nie wypuściło też dodatku z planszami na planecie Hoth. Niestety Windows Phone to wciąż niechciana platforma. Mirrors Edge – nasz opis Pierwszy efekt porozumienia EA Games i Nokii. Świetny runner bazujący na klimacie mocno niedocenionego hitu z PC. Wprawdzie rozgrywka jest prosta, ale dzięki klimatowi gry posiada swój urok. Dodatkowo Nokia zadbała o jej spolszczenie (tylko Windows Phone nim dysponuje), a przed świętami zafundowała prezent, udostępniając Mirrors Edge przez kilka dni za darmo.  Cut The Rope – nasz opis Kolejny długo nieobecny mobilny klasyk. Jako jedyna gra Xbox Live w historii Windows Phone nie dysponuje wersją testową, pomimo tego plasuje się wysoko na liście pobrań i ocen. Magia OM NOM-a jest wiecznie żywa i dobrze, że wreszcie dostępna także na naszych smartfonach. Gra działa zarówno na Windows Phone 7.x jak i 8. Snake – nasz opis Klasyczny tytuł w bardzo nowoczesnej oprawie. Autor choć umieścił w grze wiele ciekawych rozwiązań, utrzymał klimat klasycznego Węża. Oprawa graficzna wpisana w styl Metro przypomina klasyka z Nokii 3310, największa zmianą jest dotykowe sterowanie, które sprawuje się bardzo dobrze (zaskakująco dobrze). Jeżeli szukaliście dobrego węża na smartfony z dotykowym ekranem, koniecznie sprawdźcie Snake.  Jazz Jackrabiit - nasz opis Jedna z przyjemniejszych platformówek, a zarazem port gry z PC. Ucieszy nie tylko tych którzy spędzili wiele godzin przy sowich PC grając w pierwowzór. Jazz wyjątkowo dobrze sprawuje się na smartfonach, wprawdzie wirtualne klawisze nigdy nie zastąpią standardowych, ale i tak zabawa jest bardzo przyjemna. Szkoda, że autorzy nie rozwijają swojego produktu o nowe plansze. Gra dostępna jest kompletnie za darmo, do tego nie zawiera reklam.  Nokia…. Specjalne wyróżnienie należy się Nokii. Posiadacze jej telefonów otrzymali dostęp do 11 gier z czego aż 9 to tytuły Xbox Live. Dodatkowo jako jedyni mogą pobrać gry od Zyngii w darmowej wersji. Nokia zadbała też o całą społeczność Windows Phone, to głownie dzięki jej staraniom użytkownicy urządzeń z Windows Phone 7.x otrzymali dostęp do Angry Birds Star Wars oraz Angry Birds Space.  Rok 2013 zapowiada się jeszcze lepiej. 