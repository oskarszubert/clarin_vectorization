12.09.2013 Poczta e-mail mimo ewolucji i powstania ogromnej liczby alternatywnych sposobów komunikacji przez internet ma się dobrze. Jeszcze lepiej mają się aplikacje mobilne oferujące do niej dostęp. Do ich grona doliczył właśnie niezwykle interesujący Evomail. Głównym atutem tego rozwiązania ma być estetyczny interfejs oraz szereg nietuzinkowych rozwiązań. Czy aby na pewno? Aplikacja pozwala na podpięcie konta Gmaila, Yahoo! Maila oraz dowolnej innej usługi pocztowej obsługującej protokół IMAP. Tutaj pojawia się od razu pierwsze ograniczenie, bo twórcy nie zaimplementowali obsługi POP3, co dla wielu osób będzie być może nawet powodem rezygnacji z programu. Sam proces dodawania nowego konta jest bardzo prosty i przyjemny. W trakcie przygotowywania naszej skrzynki odbiorczej wyświetlana jest lista twórców z odnośnikami do ich kont na Twitterze, w razie gdybyśmy chcieli na bieżąco śledzić rozwój aplikacji.   Skrzynka odbiorcza jest wyświetlana w sposób tradycyjny. Nie ma tutaj żadnych zakładek typowych dla Gmaila, ani dodatkowych „usprawnień” – po prostu klasyczna lista wiadomości. Możemy ją odświeżać, przeciągając palcem w dół (uzyskujemy wówczas też dostęp do wiadomości). Poszczególnymi mailami również zarządzamy za pomocą gestów – archiwizujemy je przeciągając palcem w prawo i usuwamy przeciągając w lewo. Na ekranie listy wiadomości mamy również dostęp do dwóch paneli wysuwanych zza krawędzi. Po prawej stronie umieszczono spis wersji roboczych, a także przyciski umożliwiające napisanie nowego e-maila. Po lewej znajdziemy natomiast spis wszystkich folderów oraz etykiet, a także uzyskamy dostęp do innych kont (o ile mamy takie podpięte do programu). Całość obsługuje się w sposób prosty i intuicyjny. Najwięcej atutów Evomail kryje na ekranie wiadomości. Ich treść jest automatycznie dostosowywana do szerokości ekranu, więc nie ma obawy, że będziemy borykać się ze zbyt dużymi grafikami. Przy dolnej krawędzi ekranu umieszczono pasek z narzędziami, za pomocą którego możemy bardzo szybko dodać do e-maila wybraną etykietę, uśpić go na wybrany okres czasu (moim zdaniem spisuje się fantastycznie), a także zarchiwizować oraz usunąć. Te cztery przyciski właściwie w zupełności wystarczają do sprawnego operowania na wiadomościach. Interfejs aplikacji jest bardzo ładny, ale przydałoby się mu wprowadzenie ciemniejszej wersji – nie każdy preferuje tak jasne barwy. Co więcej, w programie nie mamy żadnego wpływu na proces automatycznego pobierania wiadomości oraz na powiadomienia push. Program nie dysponuje też żadnymi widgetami. Widać, że przed twórcami jeszcze daleka droga do uczynienia go w pełni funkcjonalnym. Niemniej potencjał, który tutaj tkwi jest ogromny i warto śledzić rozwój Evomail – być może któregoś dnia stanie się on Waszym podstawowym mobilnym klientem poczty. 