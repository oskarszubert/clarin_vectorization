01.10.2012 Zwolennicy kontroli swoich aktualnych przychodów i wydatków znajdą w AppStore przynajmniej kilkadziesiąt aplikacji, których przeznaczeniem jest ułatwienie zapanowania nad domowym budżetem. Osobiście zdarzyło mi się korzystać przynajmniej z kilku tego typu narzędzi, jednak żadne z nich nie spełniło moich wymagań w 100%. Potrzebowałem przejrzystej i prostej w obsłudze aplikacji, która jednocześnie nie byłaby zbytnio okrojona z funkcjonalności. Wbrew pozorom znalezienie  narzędzia spełniającego oba te warunki nie było łatwe – rozwiązaniem okazał się niewielki program o nazwie MoneyWiz. MoneyWiz – Personal Finance to kompletne narzędzie do zarządzania domowym budżetem. Aplikacja obsługuje kilkanaście języków wśród których znajdziemy (co jest dla mnie sporym zaskoczeniem) język polski. Wyróżnikiem MoneyWiz jest także minimalistyczny interfejs, niezwykle przyjazny nawet dla nowego użytkownika. Co ważne, prostota obsługi nie oznacza w tym przypadku ograniczenia funkcjonalności – duże możliwości programu sprawiają, że można postawić go na równi z najlepszymi aplikacjami finansowymi dostępnymi na urządzenia mobilne.  Menu MoneyWiz zostało podzielone na kilka zakładek ułatwiających nawigację w programie. Jest to wygodne rozwiązanie znakomicie sprawdzające się w praktyce (przy czym korzystanie z aplikacji jest zauważalnie wygodniejsze na większym ekranie tabletu, niż na iPhonie). Poniżej przedstawiam listę głównych sekcji MoneyWiz wraz z krótkim opisem ich możliwości. Konta: Miejsce, w którym założymy rachunek, którego stan mamy zamiar kontrolować przy użyciu MoneyWiz. Mamy możliwość założenia konta: gotówkowego, kredytowego, oszczędnościowego lub rachunku bieżącego. Brak ograniczeń względem ilości prowadzonych kont: bez problemu założymy kilka, a nawet kilkanaście rachunków, których stan możemy monitorować na bieżąco. Na głównym ekranie tej sekcji widzimy saldo wybranego konta oraz transakcje przeprowadzone z jego użyciem. Każdy zarejestrowany wydatek przyporządkować możemy do konkretnej kategorii, co ułatwia późniejsze sortowanie wydatków i przychodów. Budżety: Tutaj tworzymy budżet, który będzie automatycznie monitorowany przez MoneyWiz. Użytkownik wybiera kwotę, którą zamierza przeznaczyć na wydatki w danej kategorii w bieżącym miesiącu. Aplikacja będzie nas informować o stanie konta, jeżeli przekroczymy graniczną wartość wydatków (wartość tę ustawić można w opcjach programu). Narzędzie znakomicie sprawdza się jako ogranicznik zbędnych zakupów. Zaplanowane: Zakładka, z której korzystać będziemy najczęściej w przypadku comiesięcznych, stałych wydatków, przychodów oraz przelewów. Użytkownik  ma możliwość dodania w tym miejscu zaplanowanej transakcji, która zostanie automatycznie zrealizowana konkretnego dnia miesiąca. O zbliżającym się terminie transakcji otrzymamy oczywiście stosowne powiadomienie. Raporty: Bardzo rozbudowana sekcja, która zaspokoi z naddatkiem wymagania każdego miłośnika wykresów i zestawień wszelakich. To właśnie w tym miejscu obejrzymy raporty dotyczące stanu naszych finansów. Gotowy wykres możemy eksportować do pliku pdf lub csv. Wymienione powyżej opcje to nie wszystkie możliwości oferowane przez MoneyWiz. Aplikacja wyposażona została przez twórców w dwa mini-narzędzia: prosty w obsłudze kalkulator oraz konwerter walut. Przydatna jest także usługa o nazwie Sync Everything! dająca możliwość przechowywania wszystkich danych z MoneyWiz na serwerach producenta aplikacji. Dzięki tej funkcji zsynchronizujemy również nasze konta na wszystkich urządzeniach, na których zainstalowaliśmy program.  MoneyWiz jest aplikacją płatną, jej cena wynosi 3,99 euro, co moim zdaniem nie jest wygórowaną kwotą za tego typu program. Niestety, ogromnym minusem tego ciekawego narzędzia jest brak wersji uniwersalnej, a to oznacza konieczność dwukrotnego wydania prawie 4 euro, jeżeli chcemy cieszyć się możliwościami aplikacji np. na iPadzie i iPhonie. MoneyWiz w wersji na iPad’a kupicie tutaj a w wersję iPhone’ową zaopatrzycie się w tym miejscu. Ocena: 5- P.S. Program nie oferuje bezpośredniego importu danych z rachunku bankowego. Jedyną możliwością załadowania historii transakcji jest jej wgranie z odpowiednio przygotowanego pliku. Money Wiz obsługuje dane w formatach: CSV, OFX, QFX oraz QIF. 