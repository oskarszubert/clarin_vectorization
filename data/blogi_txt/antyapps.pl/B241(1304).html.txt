25.11.2011 Niejednokrotnie zdaża się, że znajdujemy się w sytuacji, gdzie mamy kilka minut czasu do zabicia z powodu oczekiwania – czy to na autobus, pociąg, czy na znajomą, która szykuje się do wyjścia. Powtórne czytanie smsów w tym czasie czy też przeglądanie listy kontaktów nie jest najgorszym pomysłem, ale na pewno nie jest to tak interesujące jak Fleya. Fleya to nie gra, przy której spędzimy godziny odkrywając kolejne poziomy, pokonując kolejnych przeciwników. Jest to raczej proste narzędzie pozwalające zabić kilka minut wolnego czasu w ciekawy sposób. W grze dostajemy z początku pustą planszę, po której malujemy dowolnie skonfigurowanymi kolorami – maksymalnie dwoma na raz (4 wraz z odcieniami).  Gra polega na tym, że poszczególne kolory farby cały czas są w ruchu, niejako rozlewają się po ekranie. Została tutaj zaimplementowana fizyka – i to w całkiem niezły sposób. Mamy możliwość wlewania farby innego koloru w kanaliki, które powstały po poprzednim kolorze itp. Całość sprawia wrażenie jakby kolory walczyły ze sobą. Do zabawy potrzebujemy tylko jednego palca – kolory zmieniają się nawzajem automatycznie. W grze mamy możliwość konfigurowania swoich własnych kolorów lub skorzystania z predefiniowanych ustawień tematycznych typu Hot and Cold czy Smoke. Oprócz tego w Fleya jest możliwość robienia zrzutów ekranu. Podczas samej zabawy oprócz palca możemy wykorzystać akcelerometr – zatrzęsienie telefonem powoduje naprawdę ciekawy efekt graficzny. Myślę, że warto zainstalować tę aplikację. Jest darmowa, a pozwala zabić na krótko wolny czas w dość interesujący sposób. Nie jest to wielka produkcja przy której dostaniemy wypieków na twarzy, ale warto ją mieć, bo nigdy nie wiadomo, kiedy znajdziemy się w korku samochodowym :) 