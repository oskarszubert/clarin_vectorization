10.04.2012 Posiadacze iPhonów mają już Instragram – prostą aplikację, która umożliwia użytkownikom szybkie dodawanie zdjęć, tworząc tym samym coś w rodzaju personalnego fotobloga. Jest także Cinemagram – czyli opisywana przeze mnie kilkanaście dni temu aplikacja, która pozwala na wykonanie animowanych zdjęć rodem z Harry’ego Pottera. Dziś do kolekcji aplikacji z –gram w nazwie dołącza Jittergram.  Jestem przekonany, że każdy z Was choć raz widział w sieci animację wykonaną techniką poklatkową. Animacja ta polega na zlepieniu kilku zdjęć w jednego GIFa. Ostre przejścia pomiędzy jedną, a drugą klatką powodują ciekawy efekt przycinającej się animacji. Przykłady takich grafik możecie zobaczyć na Wikipedii. Ciekawe, prawda? Teraz takie obrazki może wykonać każdy posiadacz iPhona. Poza telefonem będzie potrzebował też wspomnianej aplikacji Jittergram. Jittergram to bezpłatny program, ułatwiający tworzenie GIFów. Naszym zadaniem jest jedynie wykonanie odpowiednich zdjęć, resztą zajmie się już Jittergram. Program może pracować w dwóch trybach – dwóch oraz nieskończonej ilości klatek. Zgodnie z nazwą, pierwszy tryb tworzy animację tylko z dwóch zdjęć, natomiast drugi pozwala na „pstryknięcie” dowolnej ilości ujęć. Aby ułatwić nam działanie, po wykonaniu jednego ujęcia, podczas wykonywania kolejnego, ostatnie będzie nałożone na widok z kamery w formie przeźroczystej warstwy.  Interfejs programu został ograniczony do możliwego minimum. Składa się on dokładnie z czterech przycisków – usunięcie dzieła, wykonanie zdjęcia, zakończenie pracy oraz zmiana trybu w którym pracujemy. Po przetworzeniu animacji, możemy ją zapisać, przesłać na maila lub zamieścić na Twitterze. Twórcy Jittergramu zapewniają, że program ułatwi nam także stworzyć obrazki, które będą wyglądały jak grafiki 3D. Mi niestety nie udało się uzyskać takiego efektu. Gdybyście jednak chcieli zobaczyć jak może wyglądać, zapraszam na stronę aplikacji. Jittergram jest bardzo ciekawym projektem. Program wywarł na mnie pozytywne wrażenie, głównie za sprawą swojej prostoty. Przydałaby się jednak wersja PRO, która pozwoliła by użytkownikowi ustawić  prędkość przeskoku po klatkach czy dodawanie zdjęć z albumu. Miłym rozszerzeniem byłaby także możliwość dodania tekstu na zdjęcia. Program jest bezpłatny, możecie go pobrać z AppStore. 