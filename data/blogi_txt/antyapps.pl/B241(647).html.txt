14.08.2013 Facebookowe skróty do ichniejszego czata od wiosny na stałe zagościły w smartfonach i tabletach wielu użytkowników serwisu. Sam co prawda się do nich nie zaliczam, ale co rusz podglądam / podpytuję tu i ówdzie — wśród moich znajomych spotkały się z dość ciepłym przyjęciem. Chwile po nich pojawiły się powiadomienia w podobnym stylu, dostępne dzięki Floating Notifications o których pisał na AntyApps Tomasz. A gdyby tak ideę takich skrótów przenieść na grunt połączeń telefonicznych? Z takiego założenia wyszli twórcy opisywanej dziś aplikacji, sprawdźcie na co stać CallHeads! Celem jaki postawili sobie autorzy, było stworzenie aplikacji która pozwalałaby nie odcinać nas od aktualnego „stanu ekranu”, kiedy ktoś do nas dzwoni. Zamiast standardowego widoku przychodzącego połączenia, na ekranie pojawia się niewielka grafika z podpisem kto dzwoni — przeciągając ją w stronę którejś z krawędzi ekranu decydujemy o jego odebraniu, odrzuceniu lub zrezygnowaniu z podjęcia decyzji przez kilka kolejnych sekund; przy okazji mogąc dowolnie przemieszczać ją po całej powierzchni by nie zasłaniać sobie widoku odpalonego w tle.  Takie proste, a takie dotychczas komplikujące życie. Kilka sekund naszego potencjalnego rozmówcy nie zbawi, a my możemy w tym czasie doczytać akapit czy skończyć pisanie SMS. Ciekawą funkcją jest odkładanie podjęcia decyzji — w opcjach CallHeads możemy wybrać na ile sekund powiadomienie zniknie z ekranu naszego smartfona. Naturalnie aplikacja działa tylko wówczas, kiedy robimy coś na naszym telefonie — w przeciwnym razie ekran przy połączeniach pozostaje bez zmian. Czy warto zainstalować CallHeads? Myślę, że tak. Co prawda w moim przypadku może nie są to sytuacje nagminne, ale już nie raz zdarzyło się, że połączenie telefoniczne przerwało mi czynność, która była zwyczajnie ważniejsza. W ten sposób sami decydujemy o naszych priorytetach. Aplikacja jest prosta, nienagannie wykonana i posiada szereg najpotrzebniejszych opcji w ustawieniach (kilka rodzajów wyglądu oraz animacji ikonek, jak mają zachować się dźwięki przy chwilowym zaniechaniu podjęcia decyzji oraz czas jaki mamy do ponownego pojawienia się komunikatu gdy decydujemy się na wstrzymanie). A przede wszystkim dostępna jest całkowicie za darmo na platformie Google Play, więc raczej nie ma żadnych powodów, by nie spróbować tego świeżego rozwiązania :) 