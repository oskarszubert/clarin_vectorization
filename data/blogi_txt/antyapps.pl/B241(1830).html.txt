15.07.2013 Nie dalej jak przed weekendem, przy okazji recenzji What’s The Phrase, pisałem o fenomenie gier polegających na układaniu literek w wyrazy. Deweloperzy nie przestają szukać nowych rozwiązań opierających się na sprawdzonych schematach już dawno znanych z klasycznych plansz, kostek oraz zapisanych kartek. O ile jednak opisywana w piątek pozycja, mimo dużej popularności w Google Play, zupełnie nie spełniła moich oczekiwań, o tyle zupełna nowość, jaką jest Jawfish Words, ma spore szanse na odniesienie sukcesu w kategorii słownych szarad dla wielu graczy. Pamiętacie Boggle, słowną grę polegającą na ułożeniu jak największej liczby wyrazów z wylosowanych liter? Jeśli mieliście przyjemność sprawdzić się w analogowej wersji kultowej gry, również ta mobilna i wirtualna powinna przynieść wam sporo frajdy… Literowo-wyrazową zabawę mogli poznać do tej pory amatorzy gier facebookowych oraz użytkownicy Kindla. Na wspomnianych platformach gra spotkała się ze sporym zainteresowaniem, dlatego użytkownicy Androida i systemu iOS w końcu doczekali się swojej wersji. Gra wygląda naprawdę ładnie, towarzyszy jej przyjemna muzyka, a do tego tryb multiplayer rzeczywiście działa.  Jak nietrudno się domyślić po screenach, gra przeznaczona jest dla osób, które znają język angielski. Rozgrywka polega na układaniu wyrazów z 16 liter, losowo ułożonych na planie kwadratu. Słowa możemy tworzyć prowadząc linię w pionie, poziomie, jak i na skos. Możemy również pisać „wspak”. Najważniejsze, aby litery potrzebne do stworzenia określonego wyrazu znajdowały się obok siebie. Chyba najciekawszym elementem rozgrywki jest fakt, że mierzymy się w niej z prawdziwymi graczami z całego świata. Do wyboru mamy „pokoje”, w których może pojawić się określona liczba graczy. Dzięki temu możemy wybrać jak liczne ma być grono naszych konkurentów. Przy każdej rundzie możemy wybrać dodatkowe bonusy i modyfikatory, za które zapłacimy zdobytymi wcześniej kredytami. Możemy je uzupełnić płacąc prawdziwymi pieniędzmi lub poczekać na ich odnowienie. W grze będziemy mogli również zdobywać kolejne poziomy poprzez kolejne pokonywanie przeciwników i wykonywanie zadań dodatkowych (np. odnalezienie wyrazów z literek znajdujących się w rogach kwadratu, ułożenie największej ilości słów z jedną samogłoską itp.).  Jawfish Words to prosta i udana gra umożliwiająca nam rozgrywkę dla wielu graczy z całego świata, połączonych z najróżniejszych urządzeń mobilnych i nie tylko. To świetny sposób na zabicie nudy oraz sprawdzenie swojej znajomości języka angielskiego. Tym razem układanie literek online zdało egzamin. 