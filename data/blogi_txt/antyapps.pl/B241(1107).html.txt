18.11.2013 Aleksiej Pażytnow, wbrew temu co niektórzy mogą sądzić, nie jest twórcą tylko jednego tytułu. Oczywiście Tetris jest produkcją najpopularniejszą z jego portfolio i prawdopodobnie stan ten nigdy nie ulegnie już zmianie, jednak warto mieć na uwadze inne gry spod jego dłuta. Przy okazji premiery miałem przyjemność pisać kilka pochlebnych słów o Marbly, a dziś na widelcu mam kolejną z produkcji stworzoną przez rosyjskiego projektanta. Dwice to zupełnie inny klimat, ale jedno jest pewne — podobnie jak układanie klocków potrafi wciągnąć nas na długie godziny. Gra stworzona została z myślą o ekranach dotykowych i nie ma co ukrywać, że żadne inne wskaźniki nie zadziałają równie dobrze, co proste mazanie palcem po naszych tabletach i smartfonach. Cała zabawa polega na dopasowywaniu, tj. przenoszeniu na siebie identycznych figur zlatujących nieustannie z górnej części ekranu. Im większe łańcuchy ich stworzymy bez odrywania palca, tym korzystniej dla nas przedstawiać będzie się mnożnik punktów, a co za tym idzie — ich ilość na naszym koncie. Musimy jednak mieć na uwadze, by połączyć, albo przynajmniej kliknąć na wszystkie elementy, które fruną po naszym ekranie nim zdążą dolecieć na sam dół. W przeciwnym wypadku zmuszeni będziemy zaczynać zabawę od początku — to samo zresztą tyczy się połączenia dwóch różnych figur.  Oficjalny materiał wideo promujący grę (o, właśnie ten) pokazuje jak wspaniale wygląda ta zabawa i jak wiele czerpie z opcji multi-touch, czyli możliwości odczytywania przez panel dotykowy kilku punktów jednocześnie. Tym bardziej śmiesznie Dwice wypada w praktyce, bowiem w podstawowej wersji zabawy korzystać możemy tylko z… jednego punktu odniesienia. Za pozostałe zmuszeni będziemy dodatkowo zapłacić w ramach zaimplementowanych w grze mikropłatności — albo to ze mną jest coś nie tak, ale na moim sprzęcie to nie działało, zaś w sklepiku nie bez powodu widnieją pozycja takie jak double- oraz multi-touch, wycenione kolejno na 0,89 oraz 3,59 euro. Znajdziemy tam również tarcze która pozwala nam kontynuować zabawę nawet gdy nie zdążymy złapać figury nim uderzy o dolną część ekranu. Dwice Tetrisa w naszych sercach raczej nie zastąpi — zresztą nie o to przecież chodzi. Muszę jednak przyznać, że to solidna, wciągająca i naprawdę ciekawa — bo i wyróżniająca się na tle konkurencji — pod względem mechaniki produkcja. Niesmak pozostawiają jednak te mikropłatności, dzięki którym możemy odblokować kluczowe funkcje, jeśli faktycznie zależy nam na pobijaniu rekordów z Game Center. Grę można nabyć w AppStorze za 1,79 euro — jest to wersja uniwersalna. 