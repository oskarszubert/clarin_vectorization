17.02.2012 Teraz już nawet największe studia tworzące na iOS przerzucają się na model freemium udostępniając nam swoje gry za darmo, natomiast nie dotyczy to wydanych wcześniej tytułów. Wcale nie jest tak łatwo przebudować bowiem cały model płatności, w związku z czym w tym przypadku trzeba liczyć na chwilowe wyprzedaże. Doczekaliśmy się jednej jeśli chodzi o Assassin’s Creed Recollection.  Tytuł ten nie tylko zapowiadaliśmy u nas, ale także mieliśmy przyjemność recenzować. Beniamin wyrażał się o nim dość pochlebnie: Opisanie rozgrywki w Recollection to nie lada wyzwanie, ze względu na to, że gry karciane same w sobie do prostych nie należą. Tak naprawdę chodzi nam o kontrolę dwóch z trzech dostępnych na planszy terytoriów wykorzystując karty agentów, miejsc i zdolności specjalnych posiadanych w ręce. Nie wdając się niepotrzebnie w szczegóły powiem tylko, że zasady są dokładnie takie, jak powinny być. Początkowe samouczki wystarczają, żeby zacząć zabawę, ale karty dostarczają głębi, żeby gra nie nudziła się zbyt szybko. Trudno w niej zostać mistrzem, ale o to chyba chodzi.  Co prawda w środku gry dochodzą jeszcze płatne zestawy kart, ale przynajmniej teoretycznie nie są one niezbędne. Beniamin odczuwał jednak pewien dyskomfort spowodowany koniecznością wielokrotnego grania tych samych pojedynków, aby dorobić się silnej talii. Z drugiej strony – dla samych przepięknych grafik z tej serii warto sięgnąć po ten tytuł, zwłaszcza teraz, gdy jest całkowicie darmowy. Posiadacze iPadów – warto się spieszyć – oferta nie potrwa wiecznie. Assassin’s Creed Recollection ściągajcie stąd. 