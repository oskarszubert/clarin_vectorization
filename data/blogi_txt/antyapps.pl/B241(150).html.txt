04.02.2014 Android to nie tylko mobilna platforma instalowana na większości produkowanych na świecie smartfonów. To również obiekt zainteresowania i pasja milionów nerdów oraz geeków, którzy z wypiekami na twarzy śledzą kolejne doniesienia na temat jego rozwoju, nowych funkcji i rozwiązań. Z myślą o takich zapaleńcach powstała właśnie aplikacja Android Hub, która zbiera w jednym miejscu najpopularniejsze i najbardziej wartościowe źródła poświęcone zielonemu robotowi. Android Hub to rodzaj agregatora newsów, który zbiera w jednym miejscu artykuły, newsy i materiały z różnych mediów. W przeciwieństwie do większości programów tego typu, nie mamy tutaj jednak do dyspozycji funkcji zarządzania źródłami. Twórcy z góry nam narzucają najpopularniejsze serwisy poświęcone Androidowi, a na dokładkę dorzucają posty z Google+ i Twittera oraz klipy z YouTube. Jedno jest pewne – fani Androida poczują się tutaj jak w niebie.  Jak już się pewnie domyślacie, Android Hub nie dysponuje stronami polskojęzycznymi. Baza programu obejmuje największe serwisy o zasięgu globalnym, w tym m.in. forum XDA, blogi Android Police i Phandroid, a także nieco bardziej rozbudowane serwisy typu Android Central. Publikowane tutaj treści są w języku angielskim, ale możemy szybko skorzystać z funkcji tłumaczenia w menu podręcznym, co przeniesie nas do strony w przeglądarce potraktowanej Translatorem Google’a.  Co ciekawe, interfejs programu został całkowicie spolszczony, co znacząco ułatwi zapewne niektórym użytkownikom nawigowanie po nim. Aplikacja dysponuje rozbudowanym ekranem ustawień,  a także pozwala nam dostosować swój wygląd i sposób działania. W tym pierwszym przypadku mamy do dyspozycji trzy motywy kolorystyczne – ciemny, jasny oraz „androidowy” (z dominującą zielenią, rzecz jasna). Ponadto nic nie stoi na przeszkodzie, by zmienić układ wyświetlanych postów czy zmienić rozmiar czcionki w ich treści. Podział na kategorie jest bardzo przejrzysty. Możemy skorzystać z modułu ulubionych i zapisywać wybrane treści do przeczytania na później. Ponadto udostępniono też możliwość filtrowania wyników tylko do tych najnowszych. Sympatycznym dodatkiem jest wbudowany odtwarzacz YouTube, a także strefa pobierania, gdzie znajdziemy wszelkie pliki nie będące stronami www. Aplikacja ponadto została wyposażona w dwa widżety i rozbudowany system synchronizacji z funkcją powiadamiania. Czy można chcieć czegoś więcej? Android Hub to niemalże doskonałe rozwiązanie dla miłośników systemu Google. Program znajdziemy w Google Play w dwóch wersjach. Darmowa wyświetla dodatkowo reklamy przy dolnej krawędzi ekranu podczas czytania artykułów. Za płatną musimy zapłacić nieco ponad 4 złote. Czy warto? To już zależy od Waszego stopnia fascynacji Androidem. 