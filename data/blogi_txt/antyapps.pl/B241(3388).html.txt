23.09.2013 Gry logiczne towarzyszyły nam we wrześniu wyjątkowo często. Była walka z bakteriami (Smart Germs), pojedynki kolorowych potworów (Monster Match, Clash of Elements) czy odcinanie wirtualnych guzików (Buttons and Scissors). Tym razem, w porównaniu ze wspomnianymi tytułami, będzie naprawdę zwyczajnie. Naszym tłem do łamigłówek będzie wysprzątanie bardzo starego domu i poznanie historii jego mieszkańców. Nie myślcie jednak, że może być nudno. Poza prezentowaną tutaj wersją na Androida, gra doczekała się już kilku części oraz własnych wersji na iOS oraz PS Vita. Co ciekawe, gra swoją historią sięga początku lat 90. i komputerów Amstrad. Tytuł powinien więc zwrócić nie tylko uwagę fanów rasowych łamigłówek, ale również tych, którzy interesują się starymi grami. Od samego początku do gry wciąga nas bardzo tajemniczy klimat zniszczonego domu, który dodatkowo potęguje miła dla ucha, ale i nieco niepokojąca muzyka. Quell Memento cieszy również oczy dzięki ładnym efektom przejść oraz urozmaiceniom, jakie spotykamy w menu lub przemieszczając się między poziomami (np. możliwość wytarcia kurzu z wirtualnego obrazu).  Sama zabawa opiera się na prostym schemacie. Na dwuwymiarowych planszach przyjdzie nam przesuwać przedmioty po liniach prostych do określonego celu. Po drodze będziemy musieli zebrać określoną liczbę monet, uważając jednocześnie na przeszkody. Ograniczać nas będzie liczba ruchów, jakie możemy wykonać. Na naszej drodze pojawią się najróżniejsze utrudnienia, z którymi przyjdzie nam się zmierzyć, niejednokrotnie powtarzając dany poziom po kilkanaście razy. Jest to jednak duży atut gry, ponieważ zadania, jakie przed nami stawia, stają się coraz trudniejsze i wymagające coraz więcej kombinowania. Z tego powodu Quell Memento na pewno nie należy do tych gierek, które szybko się znudzą.  Kolejnym elementem rozgrywki, który zatrzyma graczy na dłużej, jest bez wątpienia system najróżniejszych osiągnięć, które zapiszą się na naszym koncie w Google Play. Plansze są na tyle urozmaicone o kolejne, nowe elementy zagadek, że achievementów z pewnością szybko nie zabraknie. Równie miłym akcentem gry jest pojawiający się co jakiś czas głos lektora, który w tym przypadku okazuje się być dawnym mieszkańcem domu. Jego historie podtrzymują klimat gry i sprawiają, że przechodzenie kolejnych etapów gry jest o wiele bardziej ekscytujące niż w przypadku tego typu gier logicznych pozbawionych jakiejkolwiek fabuły.  Jeśli szukacie gry logicznej, która będzie czymś więcej niż szybką rozrywką na zabicie czasu, szczerze polecam Quell Memento. Podstawowa wersja gry dostępna jest w Google Play zupełnie za darmo. Za jej rozszerzony wariant przyjdzie nam zapłacić nieco ponad dziesięć złotych. Jeśli będzie wam mało, polecam również sprawdzić poprzednie części gry: Quell oraz Quell Reflect. 