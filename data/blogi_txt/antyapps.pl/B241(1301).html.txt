21.01.2013 Czas szybko płynie, a nasza pamięć niestety jest ulotna. Wspomnienia szybko się zacierają i czasami trudno sobie przypomnieć, co działo się rok, a nawet miesiąc temu. Dlatego ludzie od wieków prowadzą pamiętniki czy dzienniki – po to, aby uwiecznić przeszłość, najczęściej własną, na kartach papieru. To się nie zmieniło, co najwyżej papier został zastąpiony przez inne formy zapisu. Wirtualnych pamiętników w AppStore jest cała masa i wybór jest naprawdę spory. Ostatnio jednak natknąłem się na produkt, który zainteresował mnie niezmiernie, szczególnie z powodu niebagatelnego designu, który aż zachęca do korzystania z niego. Mówię tutaj o aplikacji Flava. Flava oferuje funkcje, których nie może zabraknąć w dobrym wirtualnym pamiętniku. Możemy więc zapisywać tekst, dodawać zdjęcia i tworzyć z nich małe albumy, nagrywać głos, dodawać lokalizację, informację o utworze, książce, filmie czy linku. Oprócz tego każdy wpis możemy otagować i dodać specjalną ikonkę. Mamy więc sporo opcji personalizacji wpisu. To, co odróżnia go od innych tego typu produkcji to prezentacja wpisów, która przybiera widok timeline, który wydaje się zapożyczonym z Path. Posty pokazują się chronologicznie na osi czasu, możemy je oczywiście wyświetlać, edytować, podzielić się nimi przez Facebooka, Twittera, posłać mailem czy SMSem, ewentualnie skasować.  Flava daje również rozbudowane narzędzia wyszukiwania ukryte w dwóch rodzajach menu wysuwanych z prawej i lewej strony widoku głównego. Z jednej strony możemy filtrować nasze wpisy poprzez kategorie, takie jak zdjęcia, film, książka, etc. Z drugiej strony mamy wyszukiwarkę tytułów i tagów. Warto również wspomnieć o ciekawym wyglądzie tej aplikacji. Muszę przyznać, że twórcy się postarali. Flava jest bardzo czytelna, postawiono na biel, szarość i ekspozycję graficznych elementów wpisu. Co więcej, działanie i animacja przypominają te zastosowane w ostatniej wersji Gmaila. Wygląda to bardzo efektownie i działa całkiem nieźle. Niestety aplikacji zdarza się czasami zacinać, wyłączać i nie reagować. Niemniej jednak jest to dość interesująca propozycja i myślę, że warto ją wypróbować. 