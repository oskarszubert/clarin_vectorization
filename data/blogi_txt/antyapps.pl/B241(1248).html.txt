19.10.2012 Zupełnie przypadkiem, w tym tygodniu w moje ręce wpadają aplikacje sygnowane logo światowych marek. Była skrzynka z narzędziami od Boscha, a wczoraj książka kucharska od Knorra. Choć dzisiejszy program nie jest w pełni oficjalnym produktem marki IKEA, to warto zwrócić na niego uwagę gdyż zaskakuje on swoją kreatywnością. Już na ekranie powitalnym możemy przeczytać – robienie zakupów w tych sklepach już nigdy nie będzie takie samo.  Zrobić aplikację, którą użytkownicy iOS ściągną z AppStore to nie sztuka. Zachęcająca ikona, prosty design, ciekawe screeny, niebanalny opis, brak opłat i już developerzy mają nas w garści. Jednak by przygotować program, który nie tylko pobierzemy, ale także zostawimy w naszym telefonie na dłużej i będziemy z niego korzystać, to już nie lada wyzwanie. Fani stylu reprezentowanego przez szwedzkiego producenta mebli IKEA z pewnością będą jednak zadowoleni i nawet przez myśl im nie przejdzie, by program z telefonu usuwać zwłaszcza, jeżeli w najbliższej perspektywie czasu mają nowe meblowe zakupy. Dlaczego zakupy w IKEA już nigdy mają nie być takie same? Postanowiłem to sprawdzić i pobrałem darmowy program IKEA Now. W czym jest taki niecodzienny? IKEA Now zgodnie z oczekiwaniami to innowacyjna forma katalogu z produktami oznaczonymi ich logo. Program przygotowany przez trzech zapalonych fanów sieci naprawdę robi wrażenie.  Poza oczywistym przeglądaniem asortymentu IKEA Now umożliwia bowiem, przymiarkę jak nowa sofa będzie wyglądać w naszym pomieszczeniu. Na obraz widziany przez kamerę, nakładany jest model 3D interesującego nas towaru, który następnie możemy dowolnie obracać, przewracać zwiększać i zmniejszać. Dzięki Informacjom o produkcie sprawdzimy wymiary mebla by zachować proporcje, choć twórcy programu zapewniają, że aplikacja ma specjalne czujniki, które powinny mniej więcej przewidzieć jak powinien być wyskalowany nakładany model. To jednak dopiero początek, obecnie appka zawiera nieco ponad 70 produktów znanych z półek sklepów IKEA jednak jej twórcy dzielnie pracują nad ciągłymi rozwojem prezentowanej oferty. Jak sami jednak twierdzą, są trzyosobowym zespołem zapaleńców, którzy poświęcają swój wolny czas na rozwijanie programu, dlatego nie warto słabo ich oceniać tylko ze względu na ograniczony zasób towarów. Obecnie projekt poszukuje sponsorów, w opisie aplikacji twórcy zachęcają do kontaktu i zapewniają, że są w stanie przygotować podobny program nie tylko dla IKEA, ale także innych marek. Może ktoś z was będzie zainteresowany? Gorąco polecam. Program znajdziecie w AppStore. Ocena: 5+/6. 