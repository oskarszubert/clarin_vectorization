27.01.2014 Kamień, papier i nożyczki to gra do bólu oklepana i chyba nie robią na nikim wrażenia już mobilne aplikacje wykorzystujące ten model zabawy. A gdyby tak dodać do niego dwie nowe figury? Pomysł ten został spopularyzowany przez jednego z bohaterów popularnego serialu Big Bang Theory, a w Google Play zadebiutowała poświęcona tej idei aplikacja. Kamień Papier Nożyce Jaszczurka Spock (tłumacząc z angielskiego) to gra wymyślona przez Sama Kassa i Kerena Bryla. Jej zasady są analogiczne do podstawowej wersji zabawy, z tym, że całość wzbogacają dwie figury, co czyni grę bardziej nieprzewidywalną. Łącznie mamy zatem pięć oddziałujących na siebie znaków. Przykładowo jaszczurka potrafi zjeść papier, ale już polega w starciu z kamieniem. Znany fanom Star Treka Spock dobrze poradzi sobie z nożyczkami i kamieniem, ale jego słabą stroną są jaszczurka i papier. Opanowanie zasad nie powinno zająć zbyt wiele czasu – w końcu to tylko dwie dodatkowe reguły. W grze zawarto instrukcję, która powinna bez problemu wszystko wyjaśnić.  Gra jest utrzymana w klimatach serialu. Na ekranach dominuje czerwona kolorystyka, a całość dopełniają rysunkowe modele postaci. Zagrać możemy w pojedynkę z komputerem – wybieramy wówczas którą postać z ekranu telewizyjnego chcemy wyzwać. Znacznie ciekawiej jest jednak zetrzeć się ze znajomym w trybie hot-seat. Wówczas adrenalina jest zdecydowanie większa. Graficznie całość prezentuje się ładnie. Modele bohaterów z serialu są rysowane dość specyficzną kreską, ale całkiem trafnie przypominają swoje pierwowzory. W grze nie uświadczymy jakiś rozbudowanych animacji ani efekciarskich dodatków. Należy ją raczej rozpatrywać w kategoriach produkcji logicznej. Dynamizm rozgrywki nie będzie zatem powalającym co jednak nie znaczy, że będziemy się nudzić – wręcz przeciwnie.  Kamień Papier Nożyce Jaszczurka Spock to dość prosta (i polska, wykonana przez Rafała Kowalskiego) produkcja, co raczej wynika z zasad gry, na której ją oparto, aniżeli jakichkolwiek zaniedbań. Niewątpliwym plusem jest to, że mamy do czynienia z aplikacją w pełni darmową. Nie uświadczymy tutaj żadnych dodatkowych płatności ani reklam. Dla fanów serialu jest to pozycja niemalże obowiązkowa, podobnie zresztą jak dla zapalonych nerdów. Inni mogą podejść do niej nieco sceptycznie i niechętnie, mrucząc z grymasem na ustach: „co to jest ten Spock?”. 