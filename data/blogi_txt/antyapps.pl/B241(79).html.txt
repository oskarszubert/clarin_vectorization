28.01.2013 Trzy dni temu, bez większego szumu odbyła się premiera nowego, mobilnego narzędzia sygnowanego logo firmy Adobe. VideoBite kompatybilny zarówno z ekranem iPhone jak i nieco większym iPadem w prosty i szybki sposób pomoże nam w montażu filmów zarejestrowanych kamerą telefonu.  Nie wiem, czy przeglądam nie właściwe strony, czy też moje wrodzone w oczy filtry skutecznie „omijają” mobilne aktualności z podwórka Adobe, jednak premiera VideoBite podobnie jak Photoshopa czy Ideas przeszła obok mnie prawie nie zauważona. Zwykły przypadek sprawił, że trafiłem do sekcji polecanych aplikacji z kategorii Photo   Video, gdzie pośród setek programów trafiłem właśnie na produkt Adobe. VideoBite to niezwykle prosty w obsłudze program, który pomoże nam w montażu filmów zgromadzonych na dysku naszego urządzenia. Cała operacja przebiega niezwykle szybko i w nadzwyczaj uproszczony sposób. Korzystając z zakładki Capture – nagrywamy materiał. W sekcji Select wybieramy klipy, które chcielibyśmy zobaczyć w filmowym produkcie końcowym. Każdy film możemy w całości obejrzeć i wybrać z niego fragmenty, które podobają nam się najbardziej. Cięcie odbywa się dzięki ikonie serduszka – kiedy jest aktywna, oglądany fragment się „zaznacza”, gdy naciśniemy ją ponownie, proces zaznaczania dobiega końca. Zakładka Arrange pozwala nam na ustawienie kolejności wybranych klipów. Wyboru dokonujemy przeciągając fragmenty w odpowiednie miejsce. Gdy wszystko będzie już gotowe, pozostaje nam przenieść się do zakładki Share gdzie gotowy projekt udostępnimy bezpośrednio na łamach naszego profilu na Facebooku lub zapiszemy do Rolki zdjęć telefonu. Największą zaletą zaraz po prostocie wykonania i intuicyjności obsługi jest fakt, że VideoBite to aplikacja bezpłatna. Adobe po raz kolejny udowodniło, że można zrobić coś dobrze nie licząc na zyski, czego nie można powiedzieć w przypadku Apple, którego mobilny odpowiednik desktopowego programu iMovie kosztuje 4,49€. Szkoda, że firma z nadgryzionym jabłkiem w logo nie wpadła na podobny pomysł jak ich koledzy odpowiedzialni za VideoBite. Gorąco polecam. 