21.01.2014 Styczeń i luty to miesiące, w których zawsze jest najwięcej śniegu, a więc siłą rzeczy najchętniej wtedy wyjeżdżam na narty. Warto jednak zadbać o odpowiednie przygotowanie, aby nasz wypoczynek nie okazał się niepowodzeniem. Pomoże nam w tym świetny, polski program SKI Raport PL, obok którego obojętnie nie może przejść żaden amator nart. SKI Raport PL jest aplikacją agregującą informacje o ośrodkach narciarskich w całej Polsce. Twórcy chwalą się, że w bazie danych mieszczą się już 44 placówki, 130 kilometrów nartostrad, 120 wyciągów i 140 wypożyczalni sprzętu. Program nie jest nowy, bo powstał w 2012 roku. Od tamtego czasu pobrano go już 130 tys. razy, co motywuje twórców do dalszego rozwoju projektu. Aplikacja ma dużo do zaoferowania tak amatorom jak i doświadczonym miłośnikom narciarstwa. Znajdziemy tutaj szczegółowe informacje na temat popularnych ośrodków w kraju. Wyświetlaną w programie listę możemy swobodnie sortować i filtrować, a wybrane pozycje dodawać do ulubionych. Nie zabrakło też widoku mapy wykorzystującego Google Maps i wskazującego okoliczne atrakcje.  Każdy ośrodek jest opisany przez wiele czynników. Przede wszystkim znajdziemy tutaj aktualne informacje o pogodzie oraz czynnych wyciągach i trasach. Możemy sprawdzić szczegóły na temat każdego z tych elementów. Twórcy zadbali również o szereg innych danych. Udostępniono nam funkcję podglądu z kamery wideo zainstalowanej w ośrodku, a także dostarczono cenniki, spis dodatkowych usług i atrakcji, a także mapę. To źródło ogromnej wiedzy, które zdecydowanie ułatwi każdemu pobyt w górach. Na tym atuty programu jednak się nie kończą. Twórcy wspólnie z Mastercard zaimplementowali w najnowszej wersji system płatności, dzięki któremu możemy za pomocą smartfona kupować karnety na jeden lub wszystkie ośrodki narciarskie (multiPASS). To z całą pewnością duże udogodnienie.  Całość dopełnia dział aktualności, gdzie znajdziemy informacje z zakresu narciarstwa. Wszystkie one są agregowane z serwisu Skigo.pl. Miły dodatek dla wszystkich, którzy nie tylko lubią praktykować, ale również pasjonują się tą dyscypliną. SKI Raport PL to bardzo przydatny i wartościowy program. Dzięki przejrzystemu interfejsowi Holo UI użytkownik nie powinien mieć żadnych problemów z jego obsługą, a ogromna baza danych ułatwi wypad na narty. Dzięki temu programowi będziemy mogli się skupić na najważniejszym, czyli zjeżdżaniu ze stoku. Aktualnie aplikacja jest dostępna dla Androida i iOS, ale twórcy zapewniają, że już niebawem ma do nich też dołączyć wersja dla Windows Phone. 