19.09.2013 Inicjatywy Humble Indie Bundle raczej nie trzeba przedstawiać żadnemu z graczy. Niejednokrotnie przy akcjach z grami przeznaczonymi między innymi na urządzenia z Androidem pisaliśmy o nich także na łamach AntyApps. Zaczęło się niewinnie, od paczek z grami niezależnymi. Później przyszła pora na większe tytuły, cotygodniowe wyprzedaże, ujarzmianie smoka — czyli umieszczenie w akcji topowych tytułów od Electronic Arts. Same gry, jeśli nie zostaną wklepane do Steama czy innych platform, łatwo zgubić. Prawdopodobnie stąd pomysł na rozwiązanie sprawy w formie specjalnej platformy, dostępnej także z poziomu urządzeń mobilnych. Całą przygodę z aplikacją rozpoczynamy, chcąc nie chcąc, od stworzenia konta lub zalogowania się, jeśli już takowe posiadamy. Każdorazowo przy zakupie podajemy adres e-mail, na który ma zostać wysłany specjalny link. I to właśnie nasza skrzynka jest tu kluczem — wklepaniu hasła i aktywacji konta za pomocą dostarczonego na e-mail linku, możemy już przejść do akcji. Czyli właściwie czego? Zacznijmy od zaimportowania gier. Klikając na plusik w prawym górnym rogu i potwierdzając zakup wybranych paczek gier, tworzy się ich cała lista. Z poziomu Androida widzimy oczywiście jedynie tytuły, które są obsługiwane przez ten system — i w ten oto sposób twórcy sprytnie rozwiązali problem nie tylko problematycznej instalacji zakupionych w ich akcji produkcji, ale także aktualizacji.  Lista androidowych gier podzielona została na dwie sekcje: wspierane oraz niewspierane przez moje urządzenie. Po wybraniu interesującej mnie pozycji, tytuł automatycznie zacznie pobierać się na nasz smartfon lub tablet. Po chwili wystarczy kliknąć na kolorowy przycisk instaluj, dać aplikacji odpowiednie uprawnienia i voila — zainstaluje się na naszym androidzie. Tradycyjnie jej ikonę będziemy mogli znaleźć na pulpicie oraz na liście aplikacji dostępnej z poziomu menu. By pozbyć się danego tytułu, znanym z pewnością wszystkim użytkownikom systemu google sposobem odinstalowujemy ją. Aplikacja Humble Bundle została podzielona na cztery sekcje, które pozwolą nam się we wszystkim połapać: wszystkie gry, zainstalowane, aktualizacje oraz niezainstalowane. Myślę, że wszystkie one są klarowne po samym nazewnictwie i żadnej z nich specjalnie tłumaczyć nie trzeba. Sam jestem ciekawy jak wygląda sprawa aktualizacji i zgromadzonych w aplikacjach danych, jednak obecnie nie jestem w stanie tego przetestować, gdyż wszystkie gry mam już w najświeższej wersji. Paczki z grami  za ile chcemy idą w bardzo ciekawym kierunku. Cieszę się że twórcy zdecydowali się to jakoś pozbierać i ułatwić dostęp do kupionych wcześniej produkcji, a w przypadku androidowych wersji, zdecydowanie ułatwić korzystanie z nich. Aplikacja wciąż jest w wersji beta, jednak nie miałem najmniejszych problemów z jej działaniem. Można ją pobrać za darmo na platformie Google Play. 