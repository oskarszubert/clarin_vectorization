25.12.2013 Święta to moment, w którym nareszcie mamy chwilę by się zatrzymać i pobyć z rodziną na sto procent. To jednocześnie chwile, kiedy nasi mali artyści obdarowani przez Świętego Mikołaja, próbują nowych technik dzięki prezentom. Zestawy mazaków, plastelin, ciastolin i innych twórczych wynalazków z pewnością znalazły się pod Waszymi choinkami. A oprócz nich cały zastęp nowych zabawek i innych akcesoriów. Nie wyrzucajcie twórczości maluchów i tych niepowtarzalnych momentów, zacznijcie je kolekcjonować. Jeśli nie fizycznie, to chociaż wirtualnie z Keepy Save your kids childhood. Rozpoczynamy, tradycyjnie, od stworzenia konta. Następnie dodajemy sylwetki bohaterów, tj. naszych pociech. Wklepujemy ich imiona, płeć, datę urodzenia — opcjonalnie dodajemy także fotografię — i możemy już przejść do budowania biblioteki ich twórczości (czy może lepiej napisać o portfolio? ; ). Każdą z fotek możemy okrasić podpisem oraz komentarzem audio / wideo autora lub własnym. Oczywiście nie muszą to być jedynie ich twory artystyczne, ale także fotografie samych zainteresowanych, w ten sposób, dodając materiały do biblioteki regularnie, możemy stworzyć niesamowitą pamiątkę na przyszłość. Dla nas i dla nich samych. Wszystkie materiały możemy zachować tylko dla siebie, albo wręcz przeciwnie — podzielić się nimi z najbliższymi bezpośrednio z poziomu aplikacji. Wystarczy raptem parę kliknięć i już mogą znaleźć się na skrzynce stęsknionych cioć, wujków, babć, dziadków i całej reszty :-).  Jeżeli uważacie, że składowanie wszystkich tych materiałów w Keepy Save your kids childhood to nie jest wystarczająca gwarancja że przetrwają, możecie za pośrednictwem aplikacji ustawić automatyczne zapisywanie wszystkich multimediów na wybranym koncie w serwisie Dropbox. Aplikacja dostępna jest za darmo na platformie Google Play. Posiada ona jednak kilka planów subskrypcji. Korzystanie z bezpłatnej wersji wiąże się z kilkoma ograniczeniami, wśród których znalazł się m.in. miesięczny limit wpisów które możemy dodać. Keepy Save your kids childhood to bardzo osobista propozycja, z której… aż żal nie skorzystać. To o wiele łatwiejsze, niż samodzielne kopiowanie i segregowanie poszczególnych materiałów. Tym bardziej, że całość jest darmowa, a szczerze wątpię, byście mieli na tyle samozaparcia, aby udostępniać więcej niż jeden wpis dziennie :-). 