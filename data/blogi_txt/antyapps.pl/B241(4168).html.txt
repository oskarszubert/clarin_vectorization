08.10.2012 Szkoła, studia, praca, rodzina. Człowiek codziennie ma tak dużo aktywności, że ich dobre zaplanowanie ułatwia życie i generuje oszczędność czasu. Dlatego też wszelkiego typu aplikacje to umożliwiające cieszą się niesłabnącą popularnością i jest ich bez liku. Notatniki, listy to-do, managery zadań i projektów. AppStore aż się od nich roi. Trudno wybrać coś dla siebie. Jeżeli jednak szukacie prostej i przy okazji użytecznej aplikacji, to chyba mogę Wam coś zaproponować. Teed – To Do List. Aplikacja ta, to następny manager zadań i list rzeczy do zrobienia. Czym więc się różni od konkurencji? Odpowiednią liczbą użytecznych funkcji i prostym designem. Jeżeli macie dość animowanych, trójwymiarowych, wysuwanych, wyskakujących i wystrzeliwujących elementów graficznych i im podobnych „wodotrysków” to Teed będzie jak znalazł. Po uruchomieniu aplikacja dostajemy widok podstawowej karty oraz dolną belkę z 4 funkcjami. Funkcje to skróty do szybkiej edycji i kreator wpisów, do tworzenia folderów, wyszukiwarki i ustawień. Nie mniej, nie więcej. Sama główna karta prezentuje nam widok najważniejszych funkcji i kategorii aplikacji. Przede wszystkim wyświetla zadania pogrupowane na te, które mamy do wykonania dzisiaj, w najbliższych kilku dniach, te oznaczone przez nas, lub te, których data wykonania wygasła. Dodatkowo, na podstawie naszej geolokalizacji wyświetla zadania, które mamy wykonać w naszej najbliższej okolicy. Dodatkowo na liście znajdziemy również nasze katalogi, projekty oraz wypełnione zadania. Do wszystkich tych elementów mamy łatwy i szybki dostęp.  Sam kreator zadania jest dość rozbudowany, więc nie ma co liczyć na szybkość dodawania wpisów, taką, jak w Clear. Określamy tytuł zadania, dodajemy notatki, wyznaczamy datę realizacji. Możemy ustawić powtórzenia, dodać lokalizację, oznaczyć dane zadanie, otagować i przypisać do konkretnego folderu. Oczywiście możemy swobodnie zarządzać zadaniami, przenosić je miedzy folderami, zmieniać im tagi, etc. I to zasadniczo wszystko. Aplikacja nie jest graficznym mistrzostwem świata. Twórcy Teed wyszli z założenia, że ma być prosto i czytelnie i jest. Trudno się zgubić w nawigacji i wszystko widać, jak na dłoni. Kuleje przez to nieco szybkość tworzenia wpisów czy zarządzania nimi, gdyż nie ma specjalnych skrótów, ale to nie jest problem, gdyż ważny jest zestaw funkcji. I generalnie niczego pod tym względem nie brakuje, chociaż jakaś forma backupu na pewno byłaby mile widziana, a i sama geolokalizacja nie działa bezbłędnie. Teed to całkiem użyteczny manager zadań, a jego wygląd i działanie można potraktować jako odtrutkę na obecny trend, w którym użyteczność bardzo często ustępuje graficznym popisom. Mam jednak spore zastrzeżenie do tej aplikacji, a jest nim cena. 3,99 euro to dużo, a Teed nie dostarcza narzędzi, którymi w takiej czy innej formie nie mogłaby się pochwalić konkurencja. Osobiście uważam, że cena jest nieco zawyżona, jednak, jeżeli chcecie się przekonać, jak działa ta aplikacja to teraz możecie zrobić to za darmo. Ocena: 4 