07.01.2013 Jeżeli jest jakiś gatunek którego fenomenu pojąć przez lata wciąż mi się nie udało, to nie będą to szalenie popularne FPSy, ani nawet nabywane w chorych ilościach co roku gry sportowe. To właśnie MMORPG — wychodzi na to, że jestem samotnikiem, bo RPG, owszem, lubię. Ale niekoniecznie z całą zgrają żywych, często kapryśnych, ludzi po drugiej stronie ekranu. Mimo wszystko Arcane Legends szansę dałem — ilość pozytywnych głosów oddanych na tę produkcję w Google Play mówiła sama za siebie. Nie tyle warto, co wręcz trzeba. A jak mus, to mus.  Jak we wszystkich podobnych produkcjach rozpoczynamy od stworzenia konta — co w tym wypadku jest naprawdę istotne, bo ta sama gra dostępna jest również w formie rozszerzenia do przeglądarki Chrome, więc kiedy smartfon czy tablet już się rozładują, można będzie kontynuować zabawę na komputerze. W tym celu możemy użyć naszych danych z Facebooka, Google lub jeśli takie rozwiązanie nas nie przekonuje, po prostu skorzystać z rejestracji na podany adres e-mail. Kiedy konto już mamy, czas wybrać bohaterów którymi udamy się na tę przygodę: zaczynamy od postaci głównej (do wyboru mamy trzy specjalności) i jej wyglądu; dalej decydujemy się na towarzysza podróży który będzie cały czas trwał przy naszym boku — jeśli zajdzie potrzeba wspomagając nas także w walce — oraz wklepujemy imiona dla obu. I zaczynamy zabawę! Żeby nie było nieporozumień, jeszcze krótki samouczek tłumaczący, że poruszamy się za pomocą wirtualnej gałki analogowej w lewej części ekranu, zaś przycisk akcji umiejscowiony został w prawym dolnym rogu. W górnej części ekranu znalazło się miejsce dla statystyk i dostępu do menu oraz informacji dotyczących wykonywanych zadań oraz czatu, na którym możemy się porozumiewać z ludźmi z naszego serwera. Czytelnie, bez wielkich innowacji, jak w domu. Pod względem interfejsu jest bardzo poprawnie. Co prawda na ekranie smartfona całość prezentuje się dość „ciasno”, mimo wszystko da się dość komfortowo sterować. A jak to jest z samą rozgrywką?  Jak już wyżej wspominałem, specem w kwestii MMO nie jestem, dlatego jeśli na wierzch wypłyną jakieś braki, musicie mi wybaczyć. Jest… jak to w tym gatunku bywa — dość dziwnie grać bez drużyny. Podejmujemy się wykonywania zadań, na końcu ścieżek każdorazowo czeka na nas potyczka z bossem, w tej kwestii bez większych rewolucji. W pojedynkę jest dość nudno i — warto zaznaczyć — trudno. Szczególnie jeśli nie planujecie przelewać na konto twórców swoich ciężko zarobionych złotówek. Nie bez powodu zresztą gra zaprojektowana została pod kątem drużynowo- sieciowym. Sam nie miałem za dużego szczęścia do współtowarzyszy i zabawa z nimi bardziej mnie drażniła niż dawała faktyczną satysfakcję.  Na oddzielny akapit zasługuje kwestia mikropłatności. Są one wszechobecne, ale należy zaznaczyć, że w większości przypadków nie są musem. Jasne, jeżeli nie zdecydujemy się płacić czeka nas sporo grindu, ale dzięki działaniom drużynowym i wsparciu kolegów nie będzie to aż takie żmudne. Najgorzej sprawa ma się z miksturami pomagającymi odzyskać nieco życia / many, tych podczas naszej przygody naprawdę jest jak na lekarstwo i warto odkładać monety by móc uzupełnić zapas. Warto też wspomnieć że są przedmioty, których bez uiszczenia opłaty nie zdobędziemy, jednak i bez nich można się fantastycznie bawić. Arcane Legends to ogromna produkcja, przy której można spokojnie spędzić kilkadziesiąt godzin znakomicie się bawiąc. Sam od kilku tygodni zaglądałem do magicznego świata gry z nadzieją, że za którymś razem faktycznie nie będę miał ochoty z niego wychodzić. Nic takiego się nie wydarzyło, ale spokojnie, ja należę do tych odmieńców którzy po trzydziestu minutach mieli dość też World of Wordcraft i Lineage’a, także prawdopodobnie nie jestem najlepszym wyznacznikiem. Produkcję można pobrać za darmo zarówno na iOS jak i Androida. 