27.01.2014 Dziś po południu posiadacze Windows Phone doczekali się wreszcie zapowiedzianej i sporo opóźnionej premiery GTA: San Andreas. Pisaliśmy o tym na naszych kanałach społecznościowych. Czy warto było czekać i jak gra sprawuje się na urządzeniach z mobilnym systemem Microsoftu? Zapraszam do pierwszych wrażeń.  Po pierwsze, choć opis gry zawiera listę wspieranych urządzeń, a znajdziemy na niej jedynie Nokia Lumia: 1520, 1320, 822, 820, 810, HTC: 8XT, to na Lumię 920 udało się pobrać grę bez większych problemów. Można gdybać że gra ruszy na każdy Windows Phone 8 z minimum 1GB pamięci ram. Proces instalacji podzielono na 2 etapy. Najpierw pobieramy ze sklepu plik ważący około 19MB (dzięki temu możemy pobrać go bez połączenia Wi-fi). Następnie po uruchomieniu GTA: San Andreas musi zostać dociągnięte jeszcze około 2,5 GB. A przynajmniej tak informuje nas komunikat na ekranie, Kontrola Pamięci wskazuje że gra zajmuje równo 2GB. Sam proces odbył się bez większych problemów. Kilkukrotnie pobieranie było wstrzymywane (zapewne duża popularność), ale wystarczyło je wznowić i po około 20 minutach GTA: San Andreas był gotowy do uruchomienia.  Pierwszym miejscem w które się udałem były opcje i ustawienia graficzne. Domyślnie były ustawione na średnim poziomie, a może nawet trochę gorzej. Przestawiłem je na pełne. Niestety, nie pozwalają one na przyjemną grę, lagi towarzyszą prawie każdej czynności. Wystarczyło jednak lekko je obniżyć (gra pozwala na zmianę poziomu kilku elementów, dzięki temu łatwiej dopasować je do naszych potrzeb), a GTA: San Andreas nabrał płynności.  Inne aspekty rozgrywki pozostały bez zmian, więcej o nich dowiecie się z naszej recenzji. Z istotnych rzeczy warto wspomnieć o braku wersji próbnej. Pełna to wydatek 23,49zł. Czy warto? Wszystko zależy od tego jakim sentymentem otaczacie tę grę. Wersja na Windows Phone wydaje się nie posiadać błędów, które z początku doskwierały posiadaczom Androida. Nie ma większych problemów z pobraniem gry i jej odpaleniem, a także samą zabawą. Jedyne zastrzeżenia mam do kafelka, który nie jest dostosowany do większych rozdzielczości i po prostu wygląda brzydko. Jeżeli macie jeszcze jakieś pytania odnośnie tej edycji, dajcie znać w komentarzach. 