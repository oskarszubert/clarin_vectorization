01.08.2013 Posiadacze własnych stron www i blogów mają coraz łatwiejsze życie z Google. Po Google Analytics firma udostępniła kolejną aplikację – Google AdSense, która ma pomóc nam w monitorowaniu przychodów z reklam umieszczonych na nasz witrynach. Czy warto sobie w ten sposób ułatwić życie, czy może lepiej pozostać przy wersji przeglądarkowej? Aplikacja nie jest rozbudowanym narzędziem do zarządzania reklamą na naszych stronach. Jej rola sprowadza się do monitorowania i nadzorowania sytuacji oraz wyświetlania szczegółowych raportów, na podstawie których możemy wyciągać pobieżne wnioski. Po więcej niestety musimy udać się do komputera i skorzystać z panelu webowego. Mnie taka koncepcja jak najbardziej odpowiada i przyznaję, że nie spodziewałem się nawet niczego więcej.   Na ekranie głównym Google AdSense znajdziemy informacje o naszych bieżących przychodach oraz zmianach w stosunku do poprzedniego miesiąca. To bardzo podstawowe dane, dlatego w menu wysuwanym zza lewej krawędzi znajdziemy odnośniki do kolejnych ekranów. Po przeciwległej stronie ulokowano natomiast panel z powiadomieniami. Interfejs dopełnia górna belka, gdzie znajdziemy też przycisk z dostępem do podręcznej listy poleceń. Menu wysuwane zza lewej krawędzi kryje informacje o naszych najlepszych stronach, najlepszych jednostkach reklamowych i najlepszych kanałach. Znajdziemy tutaj po prostu listy posegregowane od największej do najmniejszej wartości. Twórcy udostępnili nam też proste filtry czasowe, dzięki którym możemy zawęzić nasze wyniki do ostatnich dni, tygodni lub miesięcy.   Wszystkie opublikowane tutaj dane możemy swobodnie odświeżać, dzięki czemu będziemy stale na bieżąco z naszymi finansami. Szkoda, że całości nie dopełniają żadne estetyczne i wymowne wykresy, które by znacznie lepiej informowały o postępach niż suche liczby. W rezultacie interfejs aplikacji wydaje się bardzo surowy i nieprzystępny. Bez szczegółowej analizy liczb nie wyciągniemy stąd żadnych wniosków. Zresztą same dane również są dość ograniczone w stosunku do informacji w przeglądarce.   Google AdSense to bardzo prosta choć na pewno w jakimś stopniu przydatna aplikacja. Nie ukrywam, że trochę się zawiodłem, bo liczyłem na trochę większą inwencję ze strony Google’a. O ile ograniczenie się do podstawowych danych jest dość zrozumiałe to sposób ich prezentacji nie rzuca na kolana, a wręcz rozczarowuje. Niemniej i tak będę z niej korzystał, bo zwyczajnie żadnej innej alternatywy nie ma i nie będzie. 