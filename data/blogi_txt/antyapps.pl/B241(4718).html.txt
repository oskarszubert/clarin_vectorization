21.11.2011 Pamiętacie gry typu tamagochi w formie specjalnego, dedykowanego urządzenia pochodzenia chińskiego, gdzie zajmowaliśmy się opieką nad własnym pupilem? W dzieciństwie sporo czasu spędziłem nad tego typu grami, jak i wielu moich rówieśników, których rodzice woleli wydać 10 zł na taką grę niż mieć problem z utrzymaniem żywego zwierzątka. Idea tamagochi pojawiła się w formie gry na Androida, jednak twórcy sięgnęli dalej w swojej fantazji – i tak w grze wychowujemy smoka :) Drago Pet to trójwymiarowa gra, w której naszym zadaniem jest opieka nad smokiem. Zwierzę rozwija się na naszych oczach, jednak wymaga tego, by podawać mu posiłki, zabawiać, czy pracować nad jego dyscypliną. Motyw smoka wprowadza mistycyzm w ideę tamagochi. Gra jest prosta, jednak trójwymiarowa. Co mnie szczególnie zdziwiło – pomimo trójwymiarowej grafiki, możliwości obracania ekranu wokoło smoka czy też przybliżania i oddalania widoku, Drago Pet działa naprawdę nieźle nawet na smartfonach Huawei z praktycznie najniższej półki. Jeśli tylko gra jest uruchomiona, działa jako usługa w tle i informuje gracza w panelu powiadomień o obecnym stanie smoka. Gra jest darmowa i jeśli tylko macie w sobie instynkt opiekuńczy, możecie dać jej szansę. 