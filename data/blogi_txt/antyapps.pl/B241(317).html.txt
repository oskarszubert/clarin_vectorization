15.11.2013 Najnowsza płyta Lady Gagi od samego początku zapowiadana była jako dzieło łączące muzykę, sztukę i modę, czyli dziedziny bardzo bliskie popowej artystce. Piosenkarka zamierzała wyjść poza schemat zamkniętej formy kilkunastu utworów i postanowiła zafundować fanom interaktywną podróż do swojego świata. W tym celu powstała specjalna aplikacja mobilna, która przy bliższym poznaniu okazuje się  prawdziwą jazdą bez trzymanki. Lady Gaga nie jest pierwszą piosenkarką, która zdecydowała się uszczęśliwić swoich fanów aplikacją mobilną. Na dokładnie taki sam pomysł wpadła jakiś czas temu Björk, czego efektem jest interaktywne dzieło zatytułowane Björk: Biophilia.  ArtPop dostępny jest za darmo w AppStore i Google Play. Wspomnieć wypada, że pełne możliwości aplikacja odkryje przed użytkownikami dopiero za jakiś czas – obecnie za pośrednictwem programu mamy możliwość zakupu najnowszego albumu artystki oraz skorzystania z cyfrowego centrum GIF’ów. Dwie kolejne funkcje, czyli tajemniczy Trackstar oraz Gaga TV zostaną zaprezentowane dopiero za 137 dni, 18 godzin, 52 minuty i 18 sekund. W chwili, gdy czytacie te słowa czas oczekiwania uległ już delikatnemu skróceniu;) Przygodę z ArtPop rozpoczynamy od stworzenia profilu użytkownika. Powołujemy go do życia podczas „rozmowy” z interfejsem aplikacji zwizualizowanym za pomocą mieniącej się kolorami postaci. „Witaj. Mam na imię PETGA. Jestem interfejsem tej aplikacji. Zanim będziesz mógł zaistnieć we wszechświecie ARTPOP, będę najpierw musiała wygenerować Twoją Aurę. Proszę podaj swoje imię” Po podaniu imienia, lokalizacji i udzieleniu pozwolenia na „zeskanowanie aury” (nieobowiązkowe) zostaje nam przyporządkowany awatar i możemy rozpocząć zabawę.  Aplikacja umożliwia połączenie się za pomocą czata z innymi fanami piosenkarki oraz, jak już wspomniałem wcześniej, tworzenie animowanych GIF’ów. Możliwości edycyjne prostych graficznych animacji są naprawdę spore, a proces tworzenia własnego GIF’a stosunkowo przyjazny. Z mojego punktu widzenia gorzej przedstawia się estetyka dzieł wykreowanych za pośrednictwem ArtPop. Ich wygląd jest całkowicie sprzeczny z moim poczuciem estetyki:) Trzeba jednak pamiętać, że aplikacja przeznaczona jest głównie dla fanów artystki (ja się do takich nie zaliczam), a Ci wydają się raczej zadowoleni z wyglądu grafik stworzonych przy pomocy aplikacji. Cóż, są gusta i guściki;)  Z ostateczną oceną ArtPop wstrzymuję się do czasu uzyskania przez aplikację pełni funkcji, a na to przyjdzie nam poczekać jeszcze ponad cztery miesiące. 