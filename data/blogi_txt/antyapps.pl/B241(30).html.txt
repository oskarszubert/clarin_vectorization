04.05.2012 Windows Phone wciąż jeszcze daleko do czołowych systemów mobilnych, jeżeli chodzi o ilość dostępnych aplikacji.  Mimo to doczekał się pokaźnej bazy bardzo dobry i miodnych tytułów. Często są to gry dostępne jedynie na tej platformie. Choć nie porywają rozbudowaną grafiką 3D oraz nazwami głośnych marek, potrafią zapewnić wiele godzin wspaniałej zabawy.  Miejsce 6: Portals 2D Tytuł budzi skojarzenia ze słynna serią gier od Valve? I słusznie. Portals 2D buduje na pomyśle swego starszego brata i robi to nad podziw dobrze.  Główny element w postaci zagadek logicznych jest na naprawdę wysokim poziomie. Niestety grę pozbawiono fabuły, a co się z tym wiąże humorystycznej otoczki oryginalnego Portalu.  Od niedawna Portals 2D wzbogacił się o bardzo intuicyjny edytor poziomów, co znaczenie uatrakcyjniło rozgrywkę. W łatwy sposób możemy tworzyć plansze jak i pobierać nowe. Ponieważ gra od początku była projektowana z myślą o urządzeniach mobilnych, jej UI jest intuicyjne i proste. Portals 2D przez bardzo długi okres był dostępny za darmo. Obecnie za pełną wersją przyjdzie nam zapłacić 5.49zł. Oczywiście gra dysponuje wersją próbną. Portals 2D możecie pobrać tutaj.  Miejsce 5: Ilomilo Jedna z pierwszych gier Xbox Live, a zarazem flagowy tytuł Windows Phone. Ilomilo zalicza się do gatunku puzzle game, czyli gier logicznych. Naszym zadaniem jest takie pokierowanie głównych bohaterów (ilo i milo) aby pomimo generowanych przez autorów trudności ich drogi zeszły się. Grę opakowano w bajkową szatę graficzną. Może i nie porywa ilością detali (wszak była projektowana z myślą o urządzeniach I generacji), ale spójność i oryginalność stworzonego świata zasługują na uznanie. Muzyka jest małym arcydziełem. Doskonale pasuje do klimatu gry jak i do słuchanie poza. Ilomilo kosztuje 17.49 zł, grę można pobrać i przetestować tu.  Miejsce 4: ARMED! Strategie turowe to gatunek, który aż się prosi o tryb multiplayer. Tak też jest w wypadku ARMED!. Choć gra oferuje tryb dla samotnego gracza, to jej główny trzon stanowi zabawa z żywym przeciwnikiem. Poświęcono jej aż 3 tryby z czego jeden pozwala grać bez wykorzystania sieci, a polega na przekazywaniu sobie  telefonu. Grę okraszono ładną grafiką 3D, pompatyczną muzyką oraz dobrze dopasowanymi dźwiękami. Pod względem audiowizualnym jest to jedna z najlepszych produkcji dostępnych na Windows Phone. Balans jednostek wypada dość dobrze, autorzy nie zaprzestają jednak prac nad jego dopasowaniem. Mapy są ciekawe i wymagają różnorakich strategii. Gra w wersji pełnej kosztuje 13.99zł, posiada też wersję darmową, która pozwala na grę w trybie multiplayer. Wprawdzie mamy dostęp do ograniczonej ilości map, ale takie rozwiązanie sprawia, że łatwiej znaleźć przeciwnika do pojedynku. Gra wspiera oba rodzaje powiadomień: kafelkowe i górnobelkowe.  Miejsce 3: The Harvest Tytuł dla fanów RPG, zwłaszcza w klimacie  sci-fiction. Choć fabuła nie należy do zbyt ciekawych (a wręcz wieje nudą i oklepanymi schematami) to doskonale przemyślana rozgrywka oraz zróżnicowane postacie tworzą z The Harvest łakomy kąsek. HUD i UI są wręcz idealnie dopasowane do ekranów dotykowych. Zabawa pierwszą postacią to około 4-4,5 godziny. Pozostałymi w granicach 3,5-4. Daje to dość dobry wynik, zwłaszcza jak na obecne standardy. Grafik jest ładna acz nierówna. Postaci jak i animacje przygotowano bardzo starannie, niestety same plansze bywają zbyt monotonne. Świat przedstawiony w grze przemawia klimatem postapokaliptycznym i robi to bardzo dobrze. Na uznanie zasługuje również oprawa audio. Wprawdzie nie grzeszy różnorodnością, ale doskonale wpisuje się w całości. Za The Harvest przyjdzie nam zapłacić 23.49zł (obecnie trwa promocja i grę można kupić za 17.49zł). Oczywiści jak przystało na grę Xbox Live, tytuł możemy wcześniej przetestować.  Miejsce 2: Survivalcraft Mamy tu do czynienia z sytuacją gdy klon prześciga pierwowzór i to o wiele, wiele długości. Surivalcraft, choć bazuje na Minecrafcie, to w wersji mobilnej jest od niego lepszy. Obecnie oferuje: 4 tryby rozgrywki, rozbudowany crafting, sporą ilość materiałów możliwych do wydobycie, przetworzenia i stworzenia, zwierzynę (w tym ptactwo), możliwość łatwej zmiany tekstur oraz exportowania i importowania światów. Do tego rozbudowane opcje graficzne (dzięki czemu gra działa płynnie na urządzeniach pierwszej generacji). Jednak to co jest największym plusem Survivalcrafta, to kontakt z jego autorem. Wiele z obecnych rozwiązań to pomysły samych użytkowników, długo analizowane w komentarzach czy też na forum. Średnio na jeden miesiąc przypadają 2 aktualizacje z czego jedna większa. Cena? Rośnie wprost proporcjonalnie do możliwości. Teoretycznie każdy duży update to podwyżka o 1 zł. Gra wystartowała z pułapu 6.99zł, obecnie kosztuje prawie 14. Cały czas o wiele, wiele taniej od oryginalnego Minecrafta. Survivalcraft jest do pobrania tu.  Miejsce 1: Tentacles Ta psychodeliczna zręcznościówka zachwyca w każdym możliwym aspekcie. Graficznie jak i muzycznie Tentacles to majstersztyk. Choć gra nie poraża efektami 3D, to w każdym najdrobniejszym elemencie widać troskę o detale. Tła, animacje, filmy wprowadzające w fabułę, czy też zwykłe statyczne ekrany to małe arcydzieła. Podobnie jest z warstwą audio. Niespokojna, czasem dynamiczna muzyka oddaje psychodeliczny klimat całości. To wszystko opakowano w doskonale przemyślany interfejs i opatrzone dużą dawką czarnego humoru. Rzadko kiedy przy kontakcie z aplikacją mam tak dużo poczucie spójności jej wszystkich elementów. Fabuła? Jako bliżej nieokreślona cząstka organiczna musimy uciec z ciała złego doktora. Zadanie będzie nam utrudniał system odpornościowy jak i sam doktor, podając co jakiś czas trujące środki i substancje. Świetny balans poziomów trudności, jak i osiągnięć na poszczególnych planszach sprawia, że gra będzie miodna zarówno dla nowych graczy jak i wyjadaczy gatunku. Pokonanie wszystkich plansz (40 +16 w DLC) z maksymalną oceną jest nie lada wyzwaniem. Grę bez problemu można przetestować samemu. Jeżeli Was skusi, to za pełną wersję przyjdzie zapłacić 10.49 zł + 80 MP za DLC Dog Eat Dog (polecam). 