16.07.2012 Parę dni temu informowaliśmy Was o premierze wersji na iOS. Zaskoczyła nas wysoka cena jak na produkcję tego typu. Teraz Metal Slug dotarł również do Androidowego Google Play. Niestety, dalej jest drogo.  METAL SLUG 3 jak i odpowiedzialna za niego firma SNK, to dla wielu graczy starszej daty synonimy miodności, arcade i salonów video. Poszczególne części gromadziły tłumy przy automatach, a romy z grą gościły u niejednej osoby na komputerze. Teraz przyszedł czas na wersję mobilną. Seria METAL SLUG to esencja action shootingu, a więc przemy przed siebie likwidując nadciągające fale przeciwników (w tym wypadku głównie nazistów, ale mumie czy też gigantyczne ośmiornice również się trafią). Nie jest to gatunek stworzony z myślą o ekranach dotykowych. W tym wypadku nic nie zastąpi pada czy nawet klawiatury.  Oczywiście, można mniej lub bardziej dopasować sterowanie do możliwości ekranu, ale zawsze będzie to tylko namiastka fizycznego kontrolera. W tym wypadku za tą namiastkę przyjdzie nam zapłacić blisko 25 zł. Czy warto? Mam wątpliwości, nawet pomimo wielkiego sentymentu do całej serii.  Jeszcze parę informacji o samym Metal Slug 3. Do dwójki bohaterów znanych z poprzednich części dołączyły dwie panie, tak więc teraz możemy wybierać spośród 4 różnych postaci. Gra pozwala na wspólnego granie poprzez Bluetooth, dzięki czemu przeciwników możemy eliminować z partnerem u boku. Grę w wersji na Androida może kupić tutaj, na iOS tu (6.99€). 