12.07.2012 Arkanoid w tej czy innej postaci znany jest chyba każdemu doświadczonemu graczowi. Prosta gra, w której głównym celem jest niedopuszczenie by niewielkich rozmiarów piłka opuściła pole gry o kształcie prostokąta biła swego czasu rekordy popularności. Nie da się ukryć, że choć ta formuła zdążyła się już nieco znudzić, nadal miło jest od czasu do czasu zarwać kilka kwadransów na banalne odbijanie kulki za pomocą wąskiej platformy. Breakout: Boost to jedna z najbardziej klasycznych odmian Arkanoida dostępnych w AppStore. Gra możliwa jest do ściągnięcia w wersji darmowej, oferującej 10 plansz, oraz w wersji pełnopłatnej, w której tychże plansz znajdziemy 100. W produkcji firmy ATARI zasady rozgrywki pozostały identyczne, jak w klasycznym arkanoidzie. Poza wspomnianą wcześniej koniecznością utrzymania piłeczki w obrębie pola gry, gracz ma za zadanie zdobyć jak największą ilość punktów przyznawanych za rozbijanie różnokolorowych klocków. Po rozbiciu wszystkich elementów z danego etapu rozgrywka przenosi się na nową planszę. Fani klasycznego Arkanoida z pewnością będą zadowoleni z bardzo tradycyjnego podejścia do rozgrywki. Dla użytkowników pragnących nieco odmiany producent przygotował jednak niewielką opcję, która potrafi znacznie urozmaicić rozgrywkę. Do dyspozycji gracza oddano bowiem całkowitą kontrolę nad szybkością poruszania się piłeczki, co ułatwia ominięcie (a raczej przyspieszenie) co nudniejszych momentów.  Miłym akcentem jest również zintegrowanie aplikacji z usługami OpenFeint oraz Game Center – dzięki temu możemy porównać swoje wyniki z osiągnięciami graczy z każdego zakątka świata. Breakout: Boost to pozycja, którą zdecydowanie warto się zainteresować. Na pochwałę zasługuje udostępnienie przez producenta dwóch wersji gry – pierwszej w postaci swoistego dema, pozwalającego za darmo zapoznać się z możliwościami aplikacji oraz drugiej, w której za 100 etapów dobrej zabawy zapłacimy 0,79 Euro. 