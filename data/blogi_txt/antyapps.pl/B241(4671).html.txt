17.12.2013 Programów do robienia krótszych lub dłuższych notatek / edytorów tekstów — zarówno tych zaawansowanych jak i dość oszczędnych w formie oraz funkcjonalności jest cała masa. Każdy z nich próbuje zaoferować elementy, których użytkownicy nie znajdą u konkurencji. Podobnie sprawa ma się z Wordbox, w którym autorzy zamiast dodawać masę zbędnych śmiertelnikom funkcji, postawili na inne nowum — jak sami obwieszczają, to pierwsza aplikacja korzystająca z innej niż standardowa wśród aplikacji na iOS klawiatura. Powitajcie na Waszych iPhone’ach notatki, które możecie stworzyć z Fleksy Keyboard! O samej klawiaturze pisaliśmy już przy okazji jej premiery. Całą ideę projektu opisał Paweł w swoim wpisie, do którego Was odsyłam, bo nie ma większego sensu się powtarzać. Zatem co poza dodatkową klawiaturą może nam zaoferować Wordbox? Solidnie skrojone elementy, które są standardem wśród mobilnych aplikacji do tworzenia notatek. Przy okazji każdego wpisu możemy go zatytułować i upchnąć do stworzonego przez nas własnoręcznie folderu. Oprócz standardowego wklepywania tekstu, mamy także niewielkie — ale zawsze — opcje, związane z jego formatowaniem. Domyślnym wyglądem (wielkością oraz doborem czcionek) naszych wpisów zająć możemy się już w opcjach — tam zresztą czekają na nas inne ustawienia.  Czym byłyby współcześnie programy do pisania bez synchronizacji pomiędzy innymi urządzeniami? Ano właśnie, tkaiej opcji naturalnie nie mogło również zabraknąć w Wordbox. Wszystkie nasze dane mogą być na bieżąco składowane na przyłączonym koncie w serwisie Dropbox. Obecne jest także udostępnianie naszej twórczości — ta może odbywać się za pośrednictwem usług do dzielenia się plikami (Dropbox, Droplr), platform blogowych (Tumblr, WordPress.com, Blogger), a także innych serwisów służących do tworzenia notatek (tu, póki co, znalazł się jedynie Evernote). Dla obawiających się o prywatność, zaimplementowana została również opcja stworzenia kodu PIN, wymaganego każdorazowo przy włączaniu aplikacji, a także możliwość wyeksportowania naszych notatek w formie PDFa lub dokumentu HTML. Wordbox to bardzo fajnie skrojona aplikacja, której dodatkowym atutem jest klawiatura Flexy. Z tegoż bonusa sami raczej korzystać specjalnie wiele nie będziecie, bowiem obecnie posiada ona jedynie słownik angielski oraz hiszpański… Ale całej reszcie także nie mam absolutnie nic do zarzucenia. Program dostępny jest w AppStorze, w wersji dostosowanej do małych ekranów, za 2,69 euro. 