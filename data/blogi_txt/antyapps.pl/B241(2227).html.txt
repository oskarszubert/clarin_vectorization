02.05.2013 Wczoraj pisałem o aktywnym wypoczynku, dziś przyszła pora na tych, którzy cenią sobie spokój grillowania, działkowania i leniwego wylegiwania się na leżaku. Pogoda niestety nie do końca dopisuje, ale mimo wszystko wybrałem kilka aplikacji, które mogą okazać się całkiem praktyczne, jeśli słońce zdecyduje się wyjść z za chmur. W razie brzydkiej pogody do końca majówki, apki wyszperane w Google Play pomogą wam również znaleźć kompanów do zimnego piwka. Untappd Wirtualna społeczność entuzjastów piwa – takimi słowami można określić, czym tak naprawdę jest Untappd. Aplikacja oferuje znalezienie okolicznych pubów, rankingi piw i oczywiście kompanów do picia. Nie wiem jak społeczność serwisu kształtuje się w innych miastach, niestety w okolicy mojego osiedla nie udało mi się znaleźć żadnych pubów ani browaru (tego ostatniego nie ma akurat w pobliżu więc jestem w stanie to zrozumieć). Znalazłem natomiast innych użytkowników oraz polecane piwa dostępne w okolicy.  Ciekawym rozwiązaniem jest znany z serwisu Forsquare system odznak. Za różne odzaje aktywności otrzymujemy wirtualne medale, które zwiększają nasz prestiż wśród innych użytkowników serwisu. Niestety baza lokalizacji w których możemy się „zameldować” jest w Polsce bardzo ograniczona. Na obecną chwilę serwis sprawdza się w naszym kraju bardziej jako przewodnik po piwach, a jego funkcje społecznościowe nabiorą znaczenia dopiero wtedy, kiedy więcej osób zacznie używać aplikacji.  BeerSpec Aplikacja ściśle powiązana z Untappd. Jest znacznie uproszczona i ułatwia jeszcze szybsze „meldowanie się” w różnych miejscach oraz polecanie konkretnych piw. Menu główne podzielono na dwie części: „friends” oraz „me”. Z tego poziomu możemy śledzić aktywności naszych znajomych: czy aktualnie znajdują się w jakimś pubie lub jakie piwo polecają. Funkcją, jaka wyróżnia BeerSpec, jest możliwość dodawania piw po kodach kreskowych. Aby jednak skorzystać z funkcji „scan” musimy wcześniej zainstalować aplikację Barcode Scanner. BeerSpec to dodatek do Untappd dla tych, którzy nie potrzebują wszystkich funkcji tej drugiej, a cenią sobie szybkie dodawanie i wyszukiwanie niezbędnych informacji. Aplikacja nie wprowadza jednak szczególnej rewolucji do wirtualnej społeczności piwoszy, dlatego posiadając zainstalowane Untappd możemy obejść się bez BeerSpec.    Grill Guide Wśród darmowych aplikacji związanych z gotowaniem, grillowanie potraktowano nieco po macoszemu. Trudno jednak zapomnieć o tym majówkowym zwyczaju tworząc ranking aplikacji niezbędnych podczas wiosennego działkowania. Grill Guide to prosty zestaw przepisów na różne grillowane potrawy. Aplikacja nie wygląda niestety zachęcająco. To samo dotyczy treści, jakie zawiera. Prezentowane sposoby przygotowania dań mogą sprawdzić się jedynie wśród tych, którzy naprawdę nie mają pojęcia o grillowaniu, ponieważ przedstawione przepisy są naprawdę banalne.  Szukając potraw na naszego grilla, myślę, że lepiej będzie skorzystać z jednej  z większych aplikacji ogólnie traktujących o gotowaniu, jak choćby recenzowane niedawno Must Have Recipes. Grill Guide zawiera jedynie proste wskazówki dotyczące przyrządzania poszczególnych dań na grilla i niestety nie wyróżnia się niczym, co zatrzymałoby aplikację w moim smartfonie na dłużej.    Urban Sunshine Maps Mając przygotowane piwo i wiedząc już, jakie potrawy będziemy grillować jedyne, czego nam brakuje, to słońce. Z tym niestety nie jest w tym roku najlepiej, jednak gdyby miało się wreszcie pojawić, aplikacja Urban Sunshine Maps pomoże nam wybrać najlepszą lokalizację, gdzie ciepła i światła nam nie zabraknie.  Aplikacja, znając naszą lokalizację oraz pozycję słońca oblicza, w którym miejscu miasta znajdują się nasłonecznione obszary. Niektóre miejscowości posiadają określone wysokości budynków oraz nierówności terenu, niestety nie jest tak we wszystkich miejscach. Podając wysokość budynków manualnie nie jesteśmy w stanie określić jak duży cień będzie padał z poszczególnych obiektów, dlatego aplikacja nie sprawdza się niestety we wszystkich miejscach. Przydatne właściwie tylko w większych miastach świata, gdzie na Google Maps uwzględniono wszystkie dane związane z wysokościami budynków.    aShadow Finder Aplikacja prostsza od Urban Sunshine maps i w swoim działaniu zupełnie odwrotna. Tym razem naszą misją jest odnalezienie cienia. Znając naszą pozycję, aplikacja wylicza jak padał będzie cień w ciągu najbliższych godzin, ułatwiając nam w ten sposób wybór pozycji dla naszego leżaka lub piknikowego kosza. Ponadto aplikacja informuje nas o godzinie wschodu i zachodu słońca. Mimo prostego wykonania, moim zdaniem jest to o wiele bardziej praktyczne rozwiązanie niż aplikacja opisywana wcześniej. Po Majówce apka sprawdzi się świetnie podczas wybierania miejsca parkingowego. Mając chwilę czasu będziemy mogli zaparkować tak, aby nie zastać sauny po powrocie do samochodu. Aplikacja może również pełnić funkcję kompasu. 