27.03.2012 Już od dawna nie korzystam z Gadu Gadu. Zamiast tego przesiadłem się głównie na Facebook Chata i w mniejszym stopniu na Google Talk. W sumie nie zależy mi wcale na tym, by oba połączyć w jedno. Nie podoba mi się implementacja chata w nowej wersji mobilnego Facebooka. Bo choć sama aplikacja jest naprawdę niezła, to przez brak wyraźnego podziału między wiadomościami, a chatem robi się bałagan i aplikacja czasami głupieje. W imo się to nie zdarza. No i jest wygodniejszy. Facebook Chat w ogóle nie wchodzi w kategorię komunikatora, bo to funkcja dodatkowa mobilnego Facebooka. Specjalnie dedykowany szybkim wiadomościom Facebook Messenger jednak również mi nie odpowiada. Znów jest to za bardzo facebookowe podejście do tematu, a ja chcę powrotu do korzeni. Komunikator to komunikator i tyle. Mamy więc imo. Oprócz świeżego podejścia do tematu wspartego miłym dla oka designem, dostajemy całkiem ciekawy układ aplikacji. Dzięki niemu poruszanie się po programie jest banalne, bo intuicyjne. Mamy więc trzy zakładki – Chats, Contacts oraz Me. W pierwszym znajdują się aktywne konwersacje, druga to oczywiście lista kontaktów, a ostatnia – lista kont. Z poziomu tej zakładki możemy wylogowywać się z danych kont, a także z całej aplikacji. Program działa w tle i ma sporo opcji konfiguracyjnych. Wyświetla ikonkę w pasku notyfikacji, dzięki czemu zyskujemy łatwy i szybki dostęp do aplikacji. Oprócz tego umożliwia korzystanie z powiadomień – nie tylko z poziomu paska, ale również za pomocą dźwięku, wibracji czy diody LED. Dźwięki mogą być oczywiście personalizowane. Pozostałe opcje związane są między innymi z wyświetlaniem awatarów (program sam je pobiera), emotikon, wielkością czcionki czy automatycznym logowaniem przy uruchomieniu aplikacji. imo jest naprawdę świetne. Jeśli potrzebujecie dobrego multikomunikatora, wybierzcie właśnie tę aplikację. Recenzowane przeze mnie kiedyś Palringo przy imo się po prostu chowa. Zachęcam do pobierania – za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 