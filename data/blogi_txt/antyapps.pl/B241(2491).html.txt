04.01.2012 Właśnie na takie projekty zmierzające na iOS jak najbardziej czekamy. Jazz: Trump’s Journey można by podsumować na pierwszy rzut oka jako platformówkę z Afroamerykaninem w roli głównej. Twórcy zapewniają jednak, że znajdzie się w niej o wiele więcej, a my nie mamy podstaw aby nie wierzyć. Już sam czas i miejsce akcji oraz bohater brzmią intrygująco – powitajcie Louisa Armstronga w Nowym Orleanie lat dwudziestych minionego wieku! No może nie do końca – w rzeczywistości protagonista nazywa się Trump, ale jego historia inspirowana jest biografią słynnego muzyka. Rozgrywka częściowo zawiera tradycyjne dla gatunku elementy – bieganie, skakanie czy (mniej tradycyjne) zatrzymywanie czasu, ale nasz cel jest już bardziej nietuzinkowy – skompletowanie całego zespołu. I tak na początku muzyka, jaką słyszymy w tle wygrywana będzie jedynie na jednym instrumencie, a wraz ze zdobywaniem kolejnych grajków instrumentarium będzie się wzbogacać. To znany z innych gatunków zabieg (choćby starych i kultowych Frequency/Amplitude), ale w platformówce wykorzystany został chyba po raz pierwszy. Co ciekawe, autorzy nie tylko stawiają na przyjemną i lekką rozrywkę, ale chcą także poruszyć problemy rasizmu czy niesprawiedliwości społecznej. Brzmi jak wielki kogel mogel, z którego może wyjść coś rzeczywiście interesującego. Tym bardziej, że nowa galeria wygląda świetnie. Premiera na iOS (a także Mac App Store, ale to na marginesie) już za 2 tygodnie, 19 stycznia.    [źródło] 