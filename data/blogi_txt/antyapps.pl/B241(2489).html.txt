05.12.2011 Osobom prowadzącym własne biznesy czy startupy zdaża się prowadzić naprawdę ważne rozmowy, przy których dzwoniący telefon jest niedopuszczalną wpadką. Podobnie sytuacja ma się na przykład z pracownikami korporacji podczas spotkań konferencyjnych. Do tej pory osoby te były zmuszone do każdorazowego wyłączania dźwięków i odpisywania pod blatem biurka osobom, które dzwoniły w trakcie spotkania. Teraz wystarczy Mute-O-Matic, który wyciszy telefon automatycznie w oparciu o dostarczone dane spotkań. Mute-O-Matic działa w oparciu o zdefiniowany kalendarz (kalendarze) użytkownika z możliwością dodawania innych wydarzeń. Dzięki tej aplikacji można zaoszczędzić odrobinę czasu na ręcznym przełączaniu telefonu w tryb cichy i odwrotnie. To nie jest jednak najważniejsza zaleta tego narzędzia. Najbardziej istotne jest to, że program pozwala nam skoncentrować się na naszych priorytetach, na przykład na rozmowie z klientem bez zamartwiania się, czy oby na pewno telefon jest wyciszony. Druga kwestia to świadomość tego, że w trakcie spotkania mogą próbować kontaktować się z nami inne ważne osoby. Dobrze byłoby im odpowiedzieć, że aktualnie jesteśmy zajęci, jednak pisanie pod stołem nie zostanie pozytywnie odebrane przez osobę, z którą właśnie jesteśmy na spotkaniu. Spokojnie, tym Mute-O-Matic również się zajmie. Może on odpisywać na otrzymane w czasie spotkania smsy oraz na połączenia przychodzące. Co istotne, program sprawdza przed wysłaniem wiadomości, czy numer połączenia przychodzącego na pewno należy do sieci komórkowej, a nie jest numerem telefonu stacjonarnego. Każdy ma oczywiście swoje priorytety i bywa, że osoba, która chce się do nas dodzwonić jest ważniejsza od tej, z którą właśnie mamy spotkanie. W takim przypadku możemy w aplikacji zdefiniować zawczasu listę wyjątków, czyli osób, których połączenia przychodzące nie będą wyciszane. Aplikacja jest naprawdę przydatna, zwłaszcza dla osób zajmujących się biznesem na codzień. Twórcy udostępnili darmową wersję 21-dniową, podczas gdy za pełną wersję należy zapłacić jedynie około 3 złotych. Myślę, że warto. 