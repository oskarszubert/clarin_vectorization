10.04.2013 Dla wielu użytkowników platformy iOS to przeglądarka od Apple – Safari – jest zdecydowanym numerem jeden, co jednak w sytuacji gdy na komputerze korzystamy z oferty Google? Na całe szczęście mobilny Chrome już od dłuższego czasu dostępny jest App Store, a ciągły rozwój i kolejne aktualizacje mogą tylko cieszyć. Synchronizacja to słowo klucz w codzienności każdej osoby korzystającej z wielu urządzeń, na któych dostęp do tych samych danych jest niemalże niezbędny. Właśnie z tego powodu Chrome zastąpił mi Safari na telefonie, a niesłabnące zainteresowanie i chęci dopracowywania mobilnej wersji Chrome’a jest mi, jak również wielu innym osobom naprawdę na rękę. Ostatnia aktualizacja wnosi dwie dość istotne nowości, którym warto się przyjrzeć.   Pierwsza z nich dotyczy paska adresu, czyli tzw. omniboxa który pełni także funkcję pola wyszukiwarki. Podczas przewijania strony będzie on teraz znikał, by na iPhonach i iPodach touch użytkownicy mogli wykorzystać te kilkanaście dodatkowych pikseli na wyświetlenie strony internetowej. Na całe szczęście nie musimy wracać do samej góry witryny, by przywołąć go z powrotem – wystarczy wykonać niewielki gest przewinięcia w górę, by pasek nam się ukazał.   Mobilny Chrome zyskał także wsparcie dla dwóch technologii bezprzewodowego drukowania – AirPrint oraz Google Cloud Print. Druga z usług powinna być znana użytkownikom przeglądarki Chrome, a jeżeli nie to naprawdę warto jest się nią zainteresować. Co ciekawe, dodana została także opcja zapisywania strony internetowej w postaci pliku PDF na Dysku Google. W logu Google zapewnia nas także o poprawieniu stabilności aplikacji oraz naprawieniu błędów. W mojej ocenie, Chrome może wygodnie rozsiąść się w fotelu lidera przeglądarek na iOS oczekując na to co zaprezentuje Apple w kolejnej wersji iOS’a. 