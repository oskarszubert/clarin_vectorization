28.08.2012 Powiem szczerze, że coraz bardziej podoba mi się to, w którym kierunku zmierza Microsoft. Nowy system operacyjny, Windows Phone, a nawet własny tablet. Firma zaczyna doganiać pod względem oferty Apple i Google. Ostatnio jednak Microsoft nieco zaniedbał użytkowników innych systemów, chociażby w kwestii chmury. Szczęśliwie ta sytuacja właśnie się zmienia. Otóż Microsoft w końcu zdecydował się przedstawić własną aplikację na Androida do obsługi SkyDrive. SkyDrive to nic innego, jak chmura, która daje użytkownikom 7 GB wolnej przestrzeni i dostępna jest zarówno w wersji webowej, jak i na iOSa. Dość długo jednak Microsoft zwlekał z oddaniem do użytku aplikacji dla fanów systemu mobilnego od Google, ale nareszcie Androidowcy się doczekali. I chyba warto było poczekać, bo Microsoft od razu przedstawił aplikację w nowym, kafelkowym stylu, obowiązującym obecnie w firmie. SkyDrive dla Androida zachowuje więc obecną stylistykę wypracowaną w Microsofcie na rzecz WP oraz nowego Windowsa 8 i przypomina do złudzenia wersję webową tej chmury, oczywiście z wzięciem poprawki na urządzenie mobilne. Co dostajemy po uruchomieniu aplikacji?  Przede wszystkim widok naszych plików, który został oparty na kwadratach. Możemy go zamienić za równo w listę jak i siatkę elementów. Dodatkowo na dolnej belce menu znajdziemy odnośnik do szybkiego tworzenia folderów oraz udostępniania plików znajdujących się na dysku telefonu. Niestety, zarówno w wersji na iOSa jak i Androida manager wysyłania odsyła nas tylko do plików graficznych, ale z poziomu danego pliku możemy wybrać SkyDrive jako miejsce docelowe uploadu, więc problemu nie ma. Oczywiście możemy jeszcze szeregować zasoby w SkyDrive dzieląc je na ostatnio otwierane czy nam udostępniane. Zarówno wyświetlanie tekstów jak i obrazów działa na obu wersjach mobilnego SkyDrive podobnie i tutaj nie ma większych różnić: otwierają się one w wewnętrznej przeglądarce usługi. Niestety wciąż nie można otworzyć w SkyDrive notatek z OneNote, nie da się również edytować treści, a szkoda, mogłaby to być spora przewaga tej usługi nad konkurencją. Osobiście uważam, że SkyDrive dla Androida to dobrze wykonana aplikacja, choć bez wielkich rewolucji.  Według mnie na pewno ma lepiej rozwiązaną nawigację, niż produkcja na iOSa, a także fajniejszy design, nawiązujący do obecnych standardów Microsoftu. Mam jednak nadzieję, że firma ta dalej będzie rozwijać tę usługę i aplikację, zwłaszcza, że w Windows 8 SkyDrive będzie ważnym elementem systemu, a dobre aplikacje mobilne na konkurencyjne systemy mogą zwiększyć popularność tej chmury. Ocena: 5 