03.06.2013 Wirtualna Polska była pierwszym z wielkiej trójki rodzimych portali, które dostrzegły rynek Windows Phone. Najpierw uniwersalna aplikacja informacyjna, następnie rozbudowany program telewizyjny. Teraz przyszła pora na fanów sportu i dedykowany im program. Nie wiem czy są jakieś badanie, które pokazują popularność danego typu aplikacji, ale mam wrażenie że lata świetności tych informatycznych mamy już za sobą. Oczywiście dalej mają swoich użytkowników, ale wraz z rozwojem stron mobilnych,  straciły lekko na znaczeniu. Niemniej Sport WP jest łakomym kąskiem zwłaszcza dla posiadaczy Windows Phone. W niszy w którą trafia aplikacja nie posiada prawie żadnej konkurencji. Choć Sport WP obejmuje szeroki zakres dyscyplin sportu, to jednak tą najbardziej uprzywilejowaną jest piłka nożna. Posiada ona nie tylko dodatkową zakładkę na stronie głównej, ale także wiele drobnych dodatków, takich jak bardzo szczegółowe dane o rozgrywkach, wyszukiwarka i opisy zawodników, terminarze i statystyki czy też śledzenie meczów. Podczas ich trwania, zakładka zamienia się w relacje, a my możemy na żywo śledzić przebieg meczu, ustawienie i zdobyte bramki. To tutaj widać najbardziej potencjał aplikacji i szkoda, że także inne dyscypliny nie otrzymały takiego wsparcia.  Cała reszta to w większości same informacje z możliwością dodania ich do ulubionych oraz udostępnienia. Brakuje możliwości otwarcia treści w formie www, chociażby w celu zapoznania się z komentarzami. Dyscypliny możemy przypinać jako kafelki. Powielają one jednak popularny błąd interfejsu, który to sprawia, że wchodząc do aplikacji przez tak utworzony kafelek, nie mamy możliwości przejścia do innych jej treści niż te przypięte.  Jedną z ciekawszych opcji jest możliwość pobrania wszystkich (autorzy nie definiują dokładnie tego słowa) danych do pamięci offline. Dzięki temu, będziemy mogli przeglądać tabele jak i czytać wiadomości nawet bez dostępu do internetu. Interfejs Sport WP poza kilka drobnymi wadami wymienionymi powyżej, bardzo ładnie wygląda w wykonaniu metro. Niestety aplikacji zdarzają się restarty. Mam nadzieję że autorzy popracują nad jej stabilnością. Sport WP to obecnie najlepsza aplikacja sportowa na Windows Phone. Nie tylko dlatego że nie ma konkurencji, po prostu jest dobrze wykonanym programem, zwłaszcza z perspektywy fanów piłki nożnej (Ci do oceny końcowej mogą dodać 1 punkt). Całość jest dostępna za darmo zarówno na Windows Phone 7 jak i 8, a aplikacja od dawna posiada wersję na Androida i iOS. 