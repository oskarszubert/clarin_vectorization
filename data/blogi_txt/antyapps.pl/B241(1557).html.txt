26.11.2013 Do niedawna były to jedynie domysły i spekulacje na podstawie poprzednich decyzji Rockstar Games. Teraz, już oficjalnie, możemy rozpocząć odliczanie do kolejnego wielkiego powrót. Klasyka sama w sobie, największy tytuł serii na konsolę PS2 nadchodzi w wydaniu mobilnym. A mowa oczywiście o Grand Theft Auto: San Andreas.  Podstawowe na ten moment pytania to oczywiście: kiedy, za ile i na jakie platformy. A więc wszystko po kolei – GTA: San Andreas pojawi się w mobilnych marketach w przyszłym miesiącu. Konkretnej daty jeszcze nie znamy, ale niedługo powinna zostać ogłoszona. Cena? Zapewne wzorem poprzednich tytułów, również i ten kosztować będzie około 4,49 euro w dniu premiery, choć być może już w najbliższe święta doczekamy się choć delikatnej obniżki. Użytkownicy jakich systemów będą mogli powrócić do San Andreas? Na tę chwilę mowa jest o systemach Android, iOS, Windows Phone oraz taletach Kindle (Amazon App Store). Dwie ostatnie platformy są niemałą niespodzianką i nie zdziwiłbym się, gdyby posiadacze urządzeń z tymi systemami juz teraz zacierali ręce w oczekiwaniu na premierę.  Pozornie niewielki, lecz niezwykle istotny detal to fakt, iż gra wspierać będzie akcesoria będące dedykowanymi kontrolerami dla urządzeń z systemem iOS7. Mimo ogromnego zapału nie udało mi się spędzić dłużej niż do 30 minut rozgrywki w poprzednie mobilne tytuły serii GTA, a wszystko za sprawą obsługi dotykowej, która mimo wszystko nie jest najlepszym rozwiązaniem w tego typu grach. Tym razem sytuacja może zmienić się o 180 stopni. Rockstar Games nie zapomniało jednak o innych platformach, dlatego w grze dostępne będą opcje kontekstowe (przyciski będą wyświetlane tylko wtedy, gdy będą potrzebne), zaś przy takich czynnościach jak prowadzenie auta do dyspozycji będziemy mieć aż trzy różne schematy sterowania. Rockstar zapowiada również poprawione grafiki oraz opracowany od podstaw system checkpointów. Na koniec warto zaznaczyć, że lista urządzeń kompatybilnych z grą nie została jeszcze opublikowana, więc musimy uzbroić się w odrobinę cierpliwości. Źródło: Rockstar Games. 