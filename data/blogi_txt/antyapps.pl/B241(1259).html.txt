04.09.2013 Dużym festiwalom muzycznym odbywającym się w naszym kraju coraz częściej towarzyszą specjalnie przygotowane aplikacje mobilne. Programy tego typu mają za zadanie umożliwić zakup biletów, ułatwić dotarcie na miejsce oraz dostarczyć wszystkich niezbędnych informacji o planowanych koncertach. Nie inaczej jest w przypadku Festiwalu FMF, czyli oficjalnej aplikacji Festiwalu Muzyki Filmowej odbywającego się w Krakowie.  Festiwal Muzyki Filmowej w Krakowie to jedyny muzyczny cykl koncertów w naszym kraju, na którym goszczę regularnie. Imprezy skierowana do wszystkich miłośników filmowych brzmień zawdzięcza swoją niezwykłą atmosferę genialnej lokalizacji i kilkuset-osobowej orkiestrze, która pod kierownictwem żywiołowego dyrygenta wprowadza słuchaczy (i widzów!) w oszałamiający świat znanych motywów filmowych. Tegoroczna edycja upłynie pod znakiem kultowej amerykańsko-australijskiej superprodukcji: Matrix, której pokaz wraz z ścieżką dźwiękową wykonywaną na żywo przez orkiestrę został zaplanowany na ostatni, finałowy dzień festiwalu.  Tegorocznej edycji FMF po raz pierwszy towarzyszy aplikacja mobilna pozwalającą na bieżąco śledzić przygotowania do festiwalu i najświeższe informacje dotyczące artystów. Korzystając z aplikacji bez problemu dotrzecie na koncerty i spotkania z kompozytorami, obejrzycie zdjęcia i filmy z koncertów, a także zapoznacie się z biografiami artystów, kompozytorów i gości specjalnych Festiwalu. Program umożliwia również zakup biletów oraz daje możliwość nabycia specjalnego e-booka przygotowanego z okazji imprezy.  Festiwal FMF w wersji mobilnej działa, dostarcza wszystkich niezbędnych informacji, a przy tym wygląda… tragicznie. Niestety, to co widzimy na ekranie nijak nie przypomina profesjonalnie przygotowanej aplikacji – materiały multimedialne (głównie zdjęcia) są w tragicznie niskiej rozdzielczości, wymyślne tło niekorzystnie wpływa na czytelność tekstów zawartych w programie, a toporny interfejs sprawia wrażenie zaprojektowanego „na kolanie”. Aplikację festiwalową znajdziecie w AppStore (wersja uniwersalna) oraz Google Play. Użytkownicy smartfonów z systemem Windows Phone po raz kolejny muszą obejść się ze smakiem. Festiwal FMF dla urządzeń z systemem Android możecie pobrać stąd. 