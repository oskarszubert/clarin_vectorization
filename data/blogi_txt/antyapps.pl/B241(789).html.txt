27.03.2013 W minionych czasach, kiedy do wielu funkcji naszego telefonu z systemem iOS mogliśmy się dostać dopiero po złamaniu jego zabezpieczeń, znalazło się sporo programów, które ułatwiały szybkie dostosowywanie ustawień. O ile grupa osób wykonująca co rusz kolejny jailbreak zmalała, o tyle na pewno większości z nas brakuje aplikacji z informacjami o procesach zachodzących w systemie. Taki menedżer zadań, które aktualnie zachodzą w naszym urządzeniu to świetny dodatek, który Apple w swoim systemie nieustannie pomija. SYSTEM UTIL Dashboard pozwala na podejrzenie najważniejszych informacji odnośnie wszystkiego, co w czasie rzeczywistym dzieje się pod maską naszego telefonu. Oczywiście w AppStore znajdziemy w tej chwili multum programów do tego typu celów. Czym zatem SYSTEM UTIL Dashboard zasłużył sobie na wyróżnienie? Wyglądem. To prawdopodobnie jedna z najładniejszych aplikacji jaką znajdziemy w sklepie, która na eleganckim interfejsie dostarczy nam odpowiednich informacji o zasobach przestrzeni dyskowej, pamięciowej, sieciowej czy chociażby zachodzących procesów i użyciu baterii. SYSTEM UTIL Dashboard jest ponadto świetnie zorganizowany w swoim minimalistycznym założeniu. Program pozwala także na sprawdzenie szybkości połączenia internetowego bezpośrednio po stuknięciu w ikonkę testu po wcześniejszym wejściu w odpowiednią zakładkę.  W aplikacji mamy widoczny czas, który jest potrzebny do stu- procentowego naładowania baterii, aktualne użycie procesora czy chociażby ilość wolnej pamięci. Poza tym dostępne są dla nas porady w jaki sposób wydłużyć czas działania urządzenia. W kolejnych zakładkach znajdziemy wykresy przedstawiające zachodzące procesy i wykorzystanie zasobów w urządzeniu. Na samym końcu, przejrzeć możemy szczegółowe informacje o systemie i naszym modelu telefonu. SYSTEM UTIL Dashboard to prosta, aczkolwiek bardzo dobrze zaprojektowana aplikacja, która na pewno przypadnie do gustu wielu użytkownikom chcącym wiedzieć, co takiego dzieje się pod maską ich urządzeń. 