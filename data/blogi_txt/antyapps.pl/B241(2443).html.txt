06.06.2012 Powiem szczerze, że ostatnio nieczęsto zachwycają mnie aplikacje związane ze zdjęciami. Widziałem ich już do tej pory naprawdę sporo, na moim telefonie zalega ich chyba z 30 i już szykuję się do czystki. Ale jednego jestem pewien, tej aplikacji na pewno szybko nie usunę. Mooklet to jedna z wielu aplikacji, dzięki którym można stworzyć własne albumy zdjęć. Popyt na tego typu produkcje jest spory, gdyż natywna funkcja na iPhonie woła o pomstę do niebios: zarządzanie zdjęciami to jakiś koszmar. Niemal więc każda aplikacja, która jest w stanie zrobić to lepiej na dzień dobry zyskuje u mnie kredyt zaufania, a jeżeli przy okazji jest tak dobrze zrobiona, jak Mooklet właśnie, to czegóż chcieć więcej?   Ale od początku. Apliakacja ta spełnia dwie podstawowe role. Aranżuje nasze zdjęcia w wirtualne albumy oraz pozwala nam na ich publikowanie na serwisie. Zacznijmy od pierwszej opcji. Najpierw tworzymy własny album, któremu nadajemy tytuł i okładkę. Album możemy przeglądać ręcznie lub włączyć pokaz slajdów. Oczywiście album możemy edytować i dodawać do niego nowe strony. Twórcy aplikacji postarali się: mamy wiele różnych możliwości personalizacji naszego albumu, od wyboru papieru, po sposób ukazywania się zdjęć, aż po sam układ każdej strony. Gdy już ustalimy te kwestie pozostaje nam dodać wybrane zdjęcia ręcznie lub automatycznie. Oczywiście każdą stronę możemy edytować, zmieniać zdjęcie czy układ. Oprócz dodania zdjęcia dodać możemy również tekst: tytuł i opis. W tym momencie nie pozostaje nam już nic innego, jak tylko wypełnić nasz album zdjęciami i opisami. Warto wspomnieć, że możemy bezpośrednio przechodzić do wybranej strony naszego albumu poprzez suwak, który pojawia się, gdy na niego klikniemy. Nasze album ląduje w naszej małej biblioteczne, którą możemy oczywiście zarządzać. Jeżeli chcemy, nasze albumy mogą pozostać prywatne, ale możemy także je opublikować. Wystarczy kliknąć i nasz album ląduje w sieci. Każdy opublikowany album można przeglądać w taki sam sposób, jakbyśmy to robili poprzez aplikację. Wszystko dzięki zastosowaniu HTML5. Co jednak ciekawe, obejrzeć możemy umieszczone w sieci albumy tylko, jeżeli mamy Safari, produkt więc skierowany jest w tym momencie tylko dla użytkowników Apple. Niestety jest haczyk. Jest nim to, że za darmo możemy opublikować tylko 3 albumy, potem już trzeba zapłacić. Jest to spory minus i błąd ze strony twórców, gdy może zahamować rozwój tej aplikacji. Mooklet to kawał dobrej roboty. Szczególnie podoba mi się to sprzężenie aplikacji z HTML5 na przeglądarce. Naprawę się postarano. Nic dziwnego, że w konkursie Appsfire ta aplikacja zajęła pierwsze miejsce. Warto ją wypróbować, zwłaszcza, że jest darmowa. Niemniej jednak fakt, że za publikowanie każe się płacić może tę usługę zabić. Niemniej jednak do prywatnego użytku Mooklet nadaje się jak najbardziej. Ocena: 4+ 