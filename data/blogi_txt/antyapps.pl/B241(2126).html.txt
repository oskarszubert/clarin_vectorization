07.11.2013 Wprawdzie czytanie na smartfonie nie należy do najprzyjemniejszych forma obcowania z książką, jednak każdy fan zgodzi się z tym, że lepiej móc kontynuować lekturę w każdym momencie, niż musieć ją przerwać z jakiegoś powodu. W sklepie z aplikacjami Windows Phone odnajdziemy wiele aplikacji które służą do obsługi ebooków, jedną z ciekawszych jest Liberty. Pisałem o niej kilka dni temu przy okazji zestawienia aplikacji na Windows 8/RT. Wersja na smartfony nie wyróżnia się tak bardzo na tle konkurencji, oferuje też mniej możliwości. Przede wszystkim wspiera tylko dwa formaty: epub oraz FB2, zabrakło choćby popularnego PDF. Książki możemy dodawać na kilka sposób. Po pierwsze z maila bądź też przeglądarki trafiając na odpowiedni plik, po drugie importując je z chmury. Obsługiwany jest SkyDrive oraz Dropbox. W przypadku większego zbioru książki możemy przypisywać do stworzonych przez nas kategorii. W menu głównym mamy trzy zakładki pomagające nam w dotarciu do ulubionego tytułu: nowe i czytane, autorzy oraz wspomniane wcześniej kategorie. Na dolnej belce nie zabrakło także przycisku do klasycznej wyszukiwarki. Tryb czytania książki posiada to co niezbędne. Tekst możemy wzbogacać o własne komentarze oraz zakładki. W nawigacji pomoże nam mechanizm przewijania stron, przechodzenia do wybranych, spis treści czy też wyszukiwarka. Nie zabrakło także trybu nocnego.  Ebooki możemy czytać w trybie poziomym oraz pionowym. Niestety Liberty miewa problemy z płynnym dopasowywaniem tekstu. Do interfejsu nie mam większych zastrzeżeń, wymaga od nas pewnej wprawy i przyzwyczajenia się, jednak to co najważniejsze znajduje się na pierwszym planie. Wygląda ładnie i minimalistycznie. Poszczególne książki możemy przypiąć jako kafelki by mieć do nich szybszy dostęp. Zarówno kafelki jak i ikony prezentują się ładnie nawet na większej rozdzielczości. Liberty dostępny jest za darmo i nie zawiera reklam, tak więc polecam go każdemu miłośnikowi książek, zwłaszcza tym którzy wciąż szukają aplikacji dla siebie. Wprawdzie nie wszystko działa idealnie, a lista obsługiwanych formatów pozostawia sporo do życzenia, to jednak to co najważniejsze jest. Aplikacja działa na Windows Phone 7 i 8. 