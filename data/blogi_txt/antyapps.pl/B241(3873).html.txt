20.06.2012 Ledwie minął miesiąc od ostatniej aktualizacji, a twórcy Sparrow mają dla nas kolejne niespodzianki. Ten jeden z popularniejszych klientów poczty na OSX, który w marcu zawędrował na system mobilny Apple, znów został uaktualniony. Na co tym razem mogą liczyć użytkownicy? Ostatnia aktualizacja Sparrow nie przyniosła wielu zmian. Dodano widok poziomy oraz możliwość tworzenia i edytowania folderów. Nie tego oczekiwali użytkownicy. Wielkimi nieobecnymi ostatniej aktualizacji było wsparcie POP oraz centrum powiadomień. W najnowszej odsłonie tego klienta przynajmniej jedna z tych rzeczy została zrealizowana. Otóż Sparrow doczekał się w końcu wsparcia POP. Do tej pory obsługiwany był tylko IMAP. Aby skonfigurować swoją pocztę za pomocą protokołu POP należy dodać nowe konto a następnie w menu wybrać odpowiednią opcję. Potem już tylko żmudna droga przez ustawianie haseł, serwerów i po kilku minutach możemy korzystać z naszej poczty. Choć wsparcie dla POP bez wątpienia cieszy, to jednak brak powiadomień wciąż stanowi czynnik hamujący popularyzację tego klienta poczty. Prawdopodobnie ta funkcja będzie jako dodatkowa płatna opcja i na razie będziemy musieli jeszcze na nią poczekać. Za to mam dla Was jeszcze jedną dobrą wiadomość. Jeszcze tylko dzisiaj można dostać Sparrow w promocyjnej cenie 0,79 euro. Po tej obniżce oraz dodaniu wsparcia dla POP brak powiadomień nie boli aż tak bardzo, więc jeżeli zastanawialiście się nad tym, czy nie zaopatrzyć się w tę aplikację, ale zniechęcała Was cena, to w tym momencie jest idealny czas na wypróbowanie Sparrow. 