14.02.2012 Beat Hazard Ultra pierwotnie ukazał się na PS3 co było jego o tyle wadą, że nie trzymam tam praktycznie żadnej muzyki. A to na graniu w rytm własnych utworów opiera się rozgrywka w tym tytule. Teoretycznie dostajemy więc kolejną strzelaninę „na dwie gałki”, ale w praktyce forma wychodzi tutaj na pierwszy plan i mimo nieco oklepanego schematu chce nam się grać.  Na samym początku po odpaleniu gry jesteśmy ostrzegani przed mocnymi efektami świetlnymi i groźbą wystąpienia epilepsji. Nie ma tutaj ani krzty przesady – to co dzieje się na ekranie to istna orgia wybuchów i rozbłysków. Ale do niej przejdziemy za chwilę. Beat Hazard Ultra od samego początku raczy nas własną muzyką – już w menu. Z niego możemy wybrać quick play lub tryby tradycyjne. Tam z kolei standardowo odgrywamy jeden nasz kawałek lub walczymy survivalowo czy z bossami w niekończącym się ciągu. W tym drugim przypadku wybrać możemy jedynie pierwszy utwór – kolejne już będą generowane losowo. Dla ułatwienia autorzy dali możliwość grania za pomocą jednej gałki i odpalania samych bomb drugą ręką. Wówczas statek automatycznie strzela do oponentów dookoła, a my kierujemy wyłącznie jego ruchami. W tym przypadku nie ma jednak co liczyć na rekordowy wynik punktowy – na to może nam pozwolić dopiero pełna swoboda. Nagradzani jesteśmy bowiem nie tylko za rozstrzeliwanie kolejnych statków, ale także choćby jak najdłuższe powstrzymywanie się od strzelania. W uzyskiwaniu rekordów pomagają nam też perki, które zdobywamy za kolejne przejścia gry. Dzięki temu wraz z czasem poświęconym zabawie sukcesywnie zwiększają się nasze wyniki.  A to co dzieje się na ekranie, to, jak wspomniałem wyżej, coś niesamowitego. Motyw zawieszenia w ciemnym kosmosie i nadlatujących zewsząd statków czy meteorytów znamy już z miliona gier, ale tutaj zrealizowany został z ponadprzeciętnym smakiem. Kolory są świetnie dopasowane, a ilość rozbłysków (którą możemy sterować! aż do 200% normy) powoduje, że nawet sam musiałem czasami odsuwać nieco tablet od siebie, bo przestawałem ogarniać co się dzieje. Intensywność wydarzeń na ekranie zależy od puszczonego przez nas kawałka – to do jego podstawie generowani są przeciwnicy. I rzeczywiście rzuć tutaj różnicę między Adele, a Cannibal Corpse. BHU miewa problemy z mało precyzyjnym sterowaniem, ale to pikuś – można się przyzwyczaić. Poza tym to kapitalny przykład jak wykorzystać posiadaną przez niemal każdego kolekcję mp3 na smartfonie. Nie tylko słuchamy ulubionej muzyki, ale się jeszcze w jej takt bawimy. Doskonałe połączenie. Beat Hazard Ultra można nabyć tutaj. 