14.11.2013 Opieka nad wirtualnym stworzonkiem wzorowana na kultowych Tamagotchi to dziś bardzo popularna rozrywka na urządzeniach mobilnych. Nie dziwi zatem, że kolejni producenci przygotowują alternatywne rozwiązania, które nawiązują do wiodącej produkcji tego gatunku – Pou. Czy Funners może zagrozić pozycji lidera? Funners to produkcja niezwykle kolorowa i barwna. Pierwsze wrażenie po uruchomieniu każde myśleć, że mamy do czynienia z grą dedykowaną najmłodszym. W gruncie rzeczy nie do końca to prawda, bo autorzy przekonują w opisie w Google Play, że może grać w nią każdy niezależnie od wieku.  Rozgrywka opiera się na spędzaniu czasu z tytułowym Funnersem. Mamy szeroką gamę możliwości pozwalających nam na interakcję z podopiecznym. Jednocześnie musimy dbać o jego odpowiedni stan zdrowia oraz zadowolenie. Najlepiej robić to oczywiście za pomocą różnego rodzaju zabawek i gier oraz regularnego karmienia. To ostatnie jest szczególnie ważne z uwagi na zmieniające się w czasie rzeczywistym pory dnia w grze. Nocą Funners śpi, a w dzień potrzebuje naszej uwagi.  W miarę rozwoju zabawy będziemy awansowali na kolejne poziomy, a także gromadzili monetki, za które kupimy dodatkowe zabawki i atrakcje pozwalające urozmaicić nam zabawę. Na tę natomiast składa się szereg minigier, w których udział bierze tak Funners jak i gracz. Możemy jednocześnie personalizować naszego stworka jak i otoczenie, w którym się znajduje, dzięki temu stanie się jedyny w swoim rodzaju.  Ciekawym elementem jest tutaj możliwość robienia dowcipów innym graczom, podkładania im dynamitu lub psocenia się. Odgrywa to szczególną rolę z uwagi na system osiągnięć oraz rankingów, w których rywalizujemy z innymi. Nadaje to rozgrywce nieco smaczku, ale nie powiedziałbym, aby miało na nią jakoś szczególnie duży wpływ.  Funners to przyjemna i sympatyczna produkcja, która być może znajdzie swoich zwolenników, którzy sympatyzują z tą konwencją. Nie ukrywam, że mnie szczególnie model rozgrywki nie porywa i jestem skłonny polecić go w głównej mierze najmłodszym. Tutaj jednak może być problem, bo gra jest po angielsku, co utrudni jej odbiór. Pozycja Pou wydaje mi się w tym aspekcie w dalszym ciągu niezagrożona. 