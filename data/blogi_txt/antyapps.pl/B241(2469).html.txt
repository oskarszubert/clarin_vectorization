16.01.2013 Rzadko słucham radia streamowanego prosto do smartfona, wolę przesłuchiwać całe albumy, a jeżeli już, to wybieram jedną z bogatszych dostępnych muzycznych bibliotek, którą oferuje Deezer. Ale czasami lubię poszukać nowych brzmień, a AppStore oferuje pod tym względem szeroki wybór aplikacji radiowych. MPme to jednak nie zwykły klient konkretnego radia, ale ciekawy agregator tysięcy e-radiostacji, które można streamować i słuchać za darmo.  Aplikacja bez wątpienia godna jest przetestowania. MPme, oprócz ogromnej muzycznej biblioteki, oferuje sporo użytecznych funkcji, dzięki którym całkiem nieźle spełnia rolę agregatora. Przede wszystkim mamy wykaz 12 różnych kategorii, od Indie Rock, przez Metal, po Electronic. Każda kategoria zawiera bogatą listę różnego typu radiostacji, które możemy włączyć i słuchać. Służy do tego wbudowany player, wyświetlający okładkę danego zespołu i pozwalający na kontrolowanie głośności.  Zarówno z poziomu listy, jak i samego playera możemy przejść do specjalnego menu, w którym znajdziemy wykaz utworów, które poszły ostatnio w radio, możemy również dodać konkretną radiostację do ulubionych. Poza tym MPme oferuje menu, z poziomu którego możemy wyszukiwać stacje, artystów lub kawałki, przejść do modułu Discover, zobaczyć, co słychać u naszych znajomych, przejrzeć listę ulubionych radiostacji oraz historię odsłuchiwania. Dodatkowo możemy połączyć aplikację z Facebookiem czy z iTunes, aby lepiej mogła określić nasze preferencje i dostarczyć bardziej odpowiedni muzyczny content. MPme to aplikacja bardzo ciekawa, aczkolwiek nie jest pozbawiona wad. Przede wszystkim player nie ma możliwości przeskakiwania kawałków muzycznych. Po drugie streamowanie nie jest zawsze płynne. Jeżeli chodzi o jakość dźwięku, to zależy ona oczywiście od wielu czynników, ale nie spodziewajmy się, że będzie wysokiej klasy. Niemniej jednak MPme jest produktem godnym uwagi i przetestowania. Jeżeli jesteście melomanami, to warto sięgnąć po ten tytuł. 