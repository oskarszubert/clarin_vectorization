10.03.2012 Choć na polskim rynku mobile coraz popularniejszy jest internet bez ograniczeń, to w rzeczywistości i tak występuje tutaj pakiet danych, po którego przekroczeniu połączenie drastycznie zwalnia. Z tego powodu wielu użytkowników monitoruje zużycie pakietu aktywując kody USSD (gwiazdka, numer, krzyżyk) by dowiedzieć się, jak dużo z pakietu jeszcze zostało. W dobie smartfonów rozwiązanie co najmniej nieprofesjonalne. Polecam Onavo. Onavo pracuje non-stop. Jest uruchomione w tle przez cały czas i kiedy tylko przełączymy się na internet mobilny, zaczyna monitorować zużycie transferu przez poszczególne aplikacje. Do analizy trafiają wszystkie programy, które kiedykolwiek mogą łączyć się z siecią i są dostępne do podglądu w odpowiednim menu. Program pozwala zdefiniować wielkość pakietu i czas, kiedy ten się odświeża. Następnie pokazuje nam, jak dużo pakietu zostało zużyte. W odpowiednim miejscu wyświetla także wszystkie aplikacje, sortując je po zużyciu danych. Widzimy, która aplikacja pobiera ich najwięcej. To jednak nie wszystko. Możemy wejść w szczegóły danego programu i podejrzeć zużycie danych w ciągu tygodnia, uśrednione zużycie, a wykres wskaże nam, w których dniach dany program pobierał najwięcej danych. Narzędzie to jest bardzo wygodne i intuicyjne. Przyjemny design tylko zachęca do tego, by z niego korzystać. Jest oprócz tego bardzo funkcjonalny i pomaga rozwiązywać realny problem. I choć w Androidzie 4.0 taka funkcjonalność dostępna jest prosto z pudełka, to i tak przyda się większości użytkowników tego systemu, wszak wciąż najpopularniejszym wydaniem jest 2.x. Zachęcam do pobierania, program jest dostępny za darmo, a oprócz głównego interfejsu udostępnia również widżety.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 