25.03.2013 Najgorzej oceniana aplikacja, której autorem jest firma Apple? Ku mojemu zaskoczeniu jakiś czas temu okazało się, że to właśnie aplikacja Podcasty, która zastąpiła kategorię w domyślnym odtwarzaczu muzycznym systemu iOS. Odnoszę wrażenie, że to właśnie przed nadchodzącą premierą iOS7 Apple postanowiło naprawić kulejące elementy ekosystemu i właśnie dlatego doczekaliśmy się usprawnień w tej aplikacji. Czy faktycznie jest lepiej?  Po uaktualnieniu aplikacji musiałem odczekać dłuższą chwilę zanim wczytana została biblioteka moich podcastów, pomimo że składały się na nią w tamtym momencie zaledwie cztery odcinki jednej serii. Na pierwszy rzut oka może nam się wydawać, że w aplikacji nie zmieniło się za wiele, lecz wystarczy spojrzeć na dolną część ekranu, gdzie zauważymy pierwszą nowość, czyli zakładkę „Moje stacje”. Tutaj możliwe jest stworzenie stacji, czyli inaczej mówiąc playlist z naszymi odcinkami podcastów. Automatycznie utwarzane są dwie: „Najnowsze” oraz „Nieodtwarzane”, zaś my możemy dodawać kolejne. By to zrobić musimy wskazać konkretne podcasty, które będą dołączane do stacji, a dodatkowe ustawienia pozwolą nam na wybranie pomiędzy typami podcastów, liczbie odcinków oraz zdecydowaniu, czy dodawane będą tu tylko nieodtworzone jeszcze odcinki. Poważniejszych zmian doczekał się przede wszystkim ekran odtwarzania – zniknął bowiem widok odtwarzanej taśmy magnetofonowej i odsuwanego ku górze ekranu, by można było między innymi decydować o prędkości odtwarzania. Teraz do naszej dyspozycji są jedynie przyciski odtwarzaj/pauza, następny i poprzedni oraz przeskoki o 15 sekund. Poniżej nich widzimy pasek głośności i podobnie jak w aplikacji muzycznej pozostałe opcje schowane są w pasku u góry okładki, który aktywujemy tapnięciem na grafikę podcastu. Znajdziemy tam funkcje prędkości odtwarzania, tak zwanej drzemki oraz funkcję udostępniania (mail, SMS, Twitter i Facebook).  Niestety, nadal aplikacja od Apple nie spełnia w zupełności moich oczekiwań, dlatego już niedługo zacznę przeczesywać App Store w poszukiwaniu czegoś lepszego. Jeżeli macie swoje typy, zamieśćie je proszę w komentarzach, na pewno wypróbuję. Aplikacja bardzo dobrze radzi sobie na nowszych urządzenia Apple (iPod touch 5G czy iPad 2), lecz na moim iPhone 3GS trafiają jej się przycięcia i zwolnienia w działaniu, co delikatnie wpłynęło na ocenę – mimo wszystko 3GS jest nadal dość popularnym telefonem, a brak optymalizacji aplikacji dla tego modelu najprawdopodbniej wynika z zachęcenia zakupu czegoś nowszego. 