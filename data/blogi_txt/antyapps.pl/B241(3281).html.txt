13.11.2012 Od czasu ostatniej aktualizacji iOS oraz systemu Mac OSX mam problem z drukowaniem dokumentów wysyłanych prosto z mojego iPhone’a. iOS po prostu nie wykrywa drukarki przez funkcję AirPrint mimo, że jest podłączona do komputera z dostępem do sieci i odpowiednio skonfigurowana. Nie korzystałem jednak z tej możliwości dość często, więc nie zaprzątałem sobie głowy znalezieniem rozwiązania. Solucja tego problemu przyszła do mnie jednak sama wraz z aplikacją Printer Pro.  Niespodziewany poranny mail od znajomych z notatkami na zajęcia. Wydrukowanie potrzebnej listy zadań. – To chyba dwie sytuacje, w których najczęściej żałowałem, że moja funkcja wysyłania plików do druku przez iOS przestała działać. Odpalenie komputera zawsze trochę trwa, a telefon jest na tyle mobilny, że potrzebne pliki mogę wydrukować nawet jedząc śniadanie czy myjąc zęby. Wrodzone lenistwo, nie pozwalało mi jednak przeszukiwać kolejnych stron pomocy technicznej Apple by naprawić usterkę. Całe szczęście – AppStore jest pełne przydatnych aplikacji, które mają za zadanie ułatwić nam życie. Bez wątpienia jedną z nich jest Printer Pro. Program Printer Pro zwraca na siebie uwagę już świetnie przygotowaną ikoną, wzorowaną na metalo-podobnych grafikach Apple. Dalej jest tylko lepiej. Design appki również nie grzeszy brzydotą. Jest prosty, nowoczesny i intuicyjny – trzy cechy, które moim zdaniem są kluczem do dalszych sukcesów w przypadku programów użytkowych dla iOS. Funkcjonalnie Printer Pro także nie pogarsza wywartego już wcześniej wrażenia.  Aplikacja pozwala na drukowanie dokumentów, elementów przechowywanych w schowku, kontaktów z książki adresowej, zdjęć, maili, stron internetowych oraz plików przechowywanych w chmurach Box / Dropbox. Zatem pozwala na więcej, niż wbudowany Air Print. Przy pierwszym uruchomieniu, zaraz po dodaniu i skonfigurowaniu naszej drukarki, program zaproponuje wydrukowanie dokumentu testowego. Warto przystać na tą prośbę, ponieważ (przynajmniej w moim przypadku) ustawienia okazały się być mocno nie skalibrowane i znaczna część strony znalazła się poza obszarem drukowania. Kalibracja jest dziecinnie prosta – wystarczy wybrać elementy, które nie zmieściły się na wydruku.  Printer Pro współpracuje z większością aplikacji wspierających funkcję Otwórz w…. Jedyny problem jaki dotychczas napotkałem pojawił się w kliencie poczty email Sparrow, gdzie nie znajdziemy przycisku pozwalającego na przesłanie wiadomości do innego programu. ALE! By to zrobić wystarczy zaznaczyć całą wiadomość, a następnie uruchomić program Printer Pro i wybrać opcję Clipboard. Program bez problemu przetworzy zarówno samą treść jak i bardziej skomplikowane wiadomości korzystające z HTML. Problemów oczywiście nie ma z załącznikami. Bez cienia wątpliwości Printer Pro to pozycja obowiązkowa dla wszystkich użytkowników iOS, w których od czasu do czasu pojawia się chęć wydrukowania czegokolwiek prosto z telefonu. Program działa bez zarzutu i dziś pobierzecie go bezpłatnie, do wyczerpania zapasów – później będzie trzeba niestety zapłacić prawie 5€. Nie czekajcie dłużej, pobierajcie! 