07.11.2013 W tym miesiącu mam chyba szczęście do gier, których głównymi bohaterami są ludziki z patyczków. Z końcem października recenzowałem prostą strzelankę Doodle Army, a tym razem „patyczaki” dotarły do Japonii. W dodatku karabin przyjdzie nam zamienić na wydłużającą się katanę. Odkąd zobaczyłem pierwsze screeny Slash!Hero, poczułem dziwną sympatię do tego tytułu. Nietrudno było się domyślić, że będzie to klimatyczna zręcznościówka, jednak jej oryginalny mechanizm to coś, czego jeszcze na Androidzie nie widziałem. I chociaż sama rozgrywka nie jest może zbyt skomplikowana, to w ciągu najbliższych dni gra z pewnością będzie mi towarzyszyć podczas czekania na przystankach i stania w kolejkach. Slash!Hero to rewelacyjny pomysł na grę, podany niestety w bardzo skromnej formie zarówno pod względem rozbudowania, jak i od strony graficznej. O ile całość jako tako prezentuje się jeszcze na małym ekranie smartfonu, o tyle podejrzewam, że w przypadku tabletów o większej rozdzielczości grafika będzie się prezentować po prostu nieładnie.  A na czym polega sama rozgrywka, która tak mnie urzekła? Zadaniem naszego bohatera jest przecięcie czerwonej przeszkody umieszczonej na różnych wysokościach bambusowych słupów. Sama postać również stoi na podobnej konstrukcji, a wraz z kolejnymi etapami gry przeskakuje na następne drzewka. Cała trudność polega na tym, aby uderzyć wydłużającym się mieczem w odpowiednim momencie, nie zawadzając przy tym bambusa. Zadanie to komplikuje się dodatkowo, kiedy za jednym zamachem musimy trafić kilka celów naraz. W przypadku nie dosięgnięcia czerwonej kropki lub trafienia w element otoczenia, zostaje nam już tylko jedna próba. Jeśli i ta skończy się fiaskiem, nasz bohater składający się z kilku kresek i czerwonej pelerynki spadnie prosto na kolce umieszczone u dołu ekranu.  Rozgrywka naprawdę wciąga, jednak zdecydowanie zabrakło mi tutaj możliwości zdobywania kolejnych achievementów, zdolności specjalnych czy możliwości kupienia nowych mieczy. Gra z takim potencjałem mogłaby wypaść naprawdę dobrze, a w takiej sytuacji prawdopodobnie nie przyciągnie ona gracza przed ekran smartfonu na dłużej niż pięć minut. Jedynym urozmaiceniem są tabele wyników. Tu jednak kosmiczne wręcz wyniki Azjatów mogą skutecznie zniechęcić was do jakiejkolwiek rywalizacji. Slash!Hero to tytuł, który chyba zbyt szybko trafił do Google Play – zanim jego twórcy porządnie zastanowili się, jak wykorzystać niezły pomysł na grę. Znając jednak rynek, nie będziemy musieli długo czekać na kopię tego pomysłu od innego dewelopera. Być może wtedy rozgrywka zostanie urozmaicona. Tytuł możecie znaleźć również w App Store. 