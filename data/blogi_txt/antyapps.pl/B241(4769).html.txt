25.07.2013 Zdaję sobie sprawę z wysokiego stopnia absurdu jakie wyłania się z tytułu tego wpisu. Sęk w tym, że to właśnie on najlepiej oddaje tym czym jest Z0MB1ES (on teh ph0ne). Gra nie jest może tytułem pierwszej świeżości, ale tym bardziej warto ją przypomnieć posiadaczom Windows Phone. W zalewie nowych tytułów, wciąż pozostaje charakterystyczną i godną polecenia produkcją. Tak naprawdę Z0MB1ES (on teh ph0ne) to trzy gry w jednej. A będąc bardziej dokładnym 2,5. Dwie z nich oparto na podobnym mechanizmie, klasycznej strzelanki obserwowanej z lotu ptaka. Standardowo lewą stroną ekranu sterujemy naszym bohaterem, prawą strzelamy. Odróżnia je sposób przechodzenia planszy. W pierwszym (jedynym dostępnym w trybie demo) mamy jeden stały obszar który zmienia swoje tło, przeciwników itp. W drugiem, przemierzamy kolejne pomieszczenia, otwierające się wraz z unicestwieniem wszystkich w poprzednim. A walczyć nam przyjdzie nie tylko z hordami różnorakich Zombies ale także znanym z gry Snake wężem i innymi dziwactwami. Arsenał jest jeszcze bogatszy. Na planszy co pewien czas będą pojawiać się nowe bronie a wśród nich lasery, strzelby, rakietnice, miotacze ognia i wiele, wiele innych. Trzecia gra odbiega znacznie od pozostałych. Choć trzon zabawy pozostał ten sam (strzelanie do wszystkiego co się rusza), zmieniła się perspektywa, z której obserwujemy całą zabawę. Niczym w klasycznych platformówkach 2D obserwujemy  zabawę z boku. To właśnie ta część opowiada o zmaganiach dzielnego Vikinga z latającymi Ninja, bombami i całą masą innych dziwactw. Z całego zestawu, to właśnie ona najbardziej przypadłą mi do gustu.  Oprawa graficzna jest specyficzna. Tymi słowami próbuję ukryć fakt, że tak naprawdę jest brzydka. ;) Autorzy jednak na tym oparli absurdalny klimat całości. Menu, opcja wczytywania jak i same plansze to mieszanka kiczu, geniuszu, prostoty i przepychu. Takie rozwiązanie nie trafi do każdego, mnie jednak kupiło. Swój niepowtarzalny urok ma też oprawa muzyczna. Utwór towarzyszący nam podczas pierwszej gry, na długo pozostaje w pamięci. Jeszcze odnośnie grafiki. Jej styl sprawia że wygląda znośnie nawet na ekranach z wysoką rozdzielczością. Z0MB1ES (on teh ph0ne) w pełnej wersji kosztuje 10,49zł. To drogo, nawet jak na dobrą strzelankę. Darmowa konkurencja na Windows Phone jest po prostu coraz większa. Na szczęście często trafiają się promocje, wtedy warto po nią sięgnąć. Wersja demo nie oddaje w pełni klimatu całości, zwłaszcza ostatniej gry. Natomiast pozwala sprawdzić czy taki poziom absurdu i rozgrywki przemawia do Was. Jeżeli tak sięgnijcie po pełną wersję. Jeżeli nie, darujcie sobie zakup, ale z demem się zapoznajcie. Logo: ph0ne .ska-studios.com 