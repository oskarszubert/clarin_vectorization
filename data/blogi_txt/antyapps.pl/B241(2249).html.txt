04.10.2013 Wielu graczy zapewne kojarzy markę Puzzle Quest, na którą składały się gry logiczne z elementami RPG, w których naszym zadaniem było przesuwanie kolorowych klocków po planszy w taki sposób, by stworzone kombinacje przełożyły się na obrażenia zadawane przeciwnikowi. W Marvel Puzzle Quest Dark Reign jest bardzo podobnie, choć, jak sama nazwa wskazuje, grę utrzymano w komiksowej konwencji ze świata Marvela. Na pierwszy rzut oka zapowiadało się na hit. Puzzle Quest i Marvel? Cóż, tego jeszcze nie było, a myślę, że wielu fanom jednej i drugiej marki śniły się tego typu połączenia po nocach. Zatem oto otrzymaliśmy produkcję, która przenosi dotychczasową konwencję na nowy grunt. Z jakim skutkiem?  Gra nie zaskakuje pod względem gameplayu. W dalszym ciągu najwięcej czasu spędzimy na planszy z kolorowymi klockami, gdzie będziemy układać 3 lub więcej takich samych kształtów w jednej linii, aby zadać obrażenia przeciwnikowi. Zmieniła się nieco otoczka. Zamiast jednego bohatera, mamy ich tutaj kilku, a każdemu przypisany jest określony typ klocków. Zbicie ich na planszy wiąże się z atakiem wybranej postaci na przeciwników (tych też może być kilku) oraz doliczeniem kilku punktów many. Za tę ostatnią możemy aktywować specjalne zdolności paraliżujące nieprzyjaciół, usuwające klocki na planszy czy zadające większe obrażenia. Oczywiście tak my, jak i nasi oponenci mamy paski życia, które zaczynają się od ok. 150 pkt. do nawet kilkukrotnie tylu. Sprawia to, ze starcia nawet ze zwykłymi rabusiami są dość długie i przez to monotonne.   Poza walką będziemy się poruszali po mapie. Nie liczcie jednak na nic skomplikowanego. Twórcy ograniczyli się tutaj do kilku punktów, w których odbywały się będą rozmowy między bohaterami oraz walki. Fabuła gry jest w pewien sposób związana z komiksami z serii Avengers. Czasem wręcz pojawiają się przypisy, w których numerach znajdziemy szczegółowe informacje na temat historii. Na początku walczymy z organizacją H.A.M.M.E.R, a z czasem przyjdzie nam również stawić czoła Juggernautowi oraz pokonać mrocznych Avengersów. Historie stoją na niezłym poziomie, bo ich scenariusze napisał znany fanom uniwersum Marvela Frank Tieri. Jako, że jest to darmowy tytuł, nie mogło zabraknąć mikropłatności. Zapewniam Was, że ani na chwilę nie zapomnicie o ich istnieniu. Płaci się tutaj za wszystko – począwszy od leczenia bohaterów, przez kupowanie nowych ulepszeń i kart bohaterów, a na trenowaniu ich umiejętności skończywszy. Marvel Puzzle Quest Dark Reign jest niczym skarbonka bez dna, do której można wrzucać i wrzucać. Oczywiście w zamian otrzymamy lepszych bohaterów i większe szanse w trybie multiplayer, tylko czy osiągnięcie tego w ten sposób przyniesie komukolwiek satysfakcję?   A skoro o multiplayerze mowa, możemy toczyć walki z innymi przeciwnikami, ale twórcy nie oparli tego modelu na API Google Play Games. Zamiast tego funkcjonuje tutaj jakieś inne rozwiązanie, które wymaga od nas zarejestrowania konta (w tym celu otwierana jest przeglądarka internetowa, co wygląda na dość chałupniczą robotę). Walki ponadto nie są toczone w czasie rzeczywistym, co odbiera im uroku. Marvel Puzzle Quest Dark Reign mimo przyjemnego klimatu i porządnie napisanej fabuły na miarę Marvela nie jest produkcją, którą skłonny byłbym komukolwiek polecić. Owszem, uświadczymy tutaj co nieco tej magii, która towarzyszyła pierwszym grom z serii Puzzle Quest, ale szybki stłumi ją konieczność płacenia za wszystko. Co więcej produkcja dość mocno trąci chałupniczym wykonaniem. Przyznam, że spodziewałem się czegoś znacznie lepszego, po grze na którą licencji najprawdopodobniej udzielił będący właścicielem Marvela Disney. Wyszło marnie i bez polotu. Właściwie bliżej temu tytułowi do klasycznego Bejeweled okraszonego komiksowymi klimatami. Fani pewnie odbiorą to jako zarzynanie pamięci kultowego Puzzle Quest. 