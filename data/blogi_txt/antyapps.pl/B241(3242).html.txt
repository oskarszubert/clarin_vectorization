10.11.2012 Kiedy na początku września opisywałem niepozorną aplikacje kontynuującą tradycję Tamagotchi — Pou — nie myślałem, że spotka się ona z tak ogromnym zainteresowaniem. Patrząc jednak na to, że nieustannie króluje ona wśród popularnych tekstów i czytając Wasze komentarze, postanowiłem wyjść na przeciw potrzebom i napisać drobny poradnik (a może trafniej byłoby określić go mianem FAQ) który pomoże Wam rozpocząć zabawę i podjąć jak najlepszą i efektywną opiekę nad wirtualnym stworkiem. Grę ściągamy na urządzenie z Android: W tym celu potrzebny jest smartfon lub tablet sygnowany systemem z zielonym robocikiem. Aplikację pobrać można w serwisie Google Play — za darmo, potrzebny jest jedynie dostęp do połączenia z internetem. Przyporządkowanie Pou do konta e-mail: Bardzo ważna kwestia, by nawet w razie problemów z naszym smartfonem czy tabletem móc po formacie / zmianie kontynuować opiekę nad wirtualną istotką, której poświęciliśmy już sporo czasu i wysiłku. W tym celu w opcjach wybieramy „account” i wpisujemy adres e-mail do którego ma być przyporządkowane Pou. Po wylogowaniu i próbie zalogowania musimy podać tę samą skrzynkę — otrzymamy na nią hasło, którego użyjemy do ponownego zalogowania się.  Zapisywanie gry: Nasz progres prawdopodobnie logowany jest automatycznie, jednak gdybyście nie wierzyli takiej sile sprawczej możecie zrobić to samodzielnie klikając na ikonkę w prawym górnym rogu - account - save. Czy można w to zagrać na komputerze? Nie wykluczam, że przez magiczne emulatory — owszem. Jednak nie oczekujcie w tej sprawie od nas pomocy, jesteśmy serwisem poświęconym stricte technologiom mobilnym :-) Jak sprzątnąć kupę Pou: Po prostu wystarczy na nią kliknąć, za tę akcję automatycznie nagradzani jesteśmy monetami. Skąd wziąć monety by móc kupić Pou kolejne gadżety? To prawdopodobnie najbardziej kłopotliwe ze wszystkich pytań. Z pewnością zauważyliście już sprawując opiekę nad swoim stworkiem powoli zostajecie obdarowywani kolejnymi porcjami bilonu, jednak jest go niewiele. Cóż, najprostszą drogą by zdobyć dużo żetonów jest je po prostu kupić w ramach mikrotransakcji. W tym celu klikamy na ikonkę w lewym górnym rogu ekranu, wybieramy ilość, klikamy na zielony przycisk „buy” który przeniesie nas do sklepu Google Play — i jeżeli mamy podpiętą swoją kartę do usługi, po prostu płacimy i idziemy na zakupy. Domyślam się jednak, że takie rozwiązanie nie będzie satysfakcjonujące. Zatem kolejnym dość przyjemnym sposobem by zrobić na zestaw atrakcji dla Pou są mini gierki.  Gdzie znajdę mini-gry, o co w nich chodzi? Do zabaw przeniesiecie się w Game Room, klikając na kolorowego pada w dolnej części ekranu. Do wyboru jest 7 zabaw:  Food Drop — z góry ekranu spada jedzenie, którym musimy nakarmić Pou. Gestem przesuwając palcem po ekranie zmieniamy pozycję naszego stworka by mógł je złapać — trzeba jednak być ostrożnym, nie wszystkie potrawy się nadają! Po zjedzeniu złego pokarmu zobaczymy ekran game-over! Sky Jump — nasz podopieczny automatycznie skacze po platformach, naszym zadaniem jest wychylając urządzenie w odpowiednim kierunku nawigować go tak, by bezpiecznie wskoczył jak najwyżej zbierając przy tym porozrzucane po planszy monety. Free Fall — odwrotność wcześniejszej gry — tym razem spadamy na dół. Również wychylając telefon nawigujemy Pou. Musimy to robić jednak bardzo starannie by nie dość że złapać jak najwięcej monet, to jeszcze w nich nie przydzwonić. Color Match — przesuwamy rzędami różnokolorowych Pou tak by zbijać jak największe combosy stworków o tym samym kolorze, a tym samym w określonym czasie zdobyć jak najwięcej punktów. Sad tap — na ekranie pojawiają się cztery stworki, a tylko jeden z nich jest „smutaskiem” przepuszczającym nas do kolejnej rundy. Musimy jak najszybciej zgadnąć kliknąć właśnie na niego — jeżeli w pierwszych ruchach za wiele razy kliknięmy w uśmiechnięte Pou, gra dobiega końca. Pou Popper — strzelając stworkami w różnych kolorach musimy tworzyć zestawy, najlepiej jak największe, Pou o tej samej barwie. Kiedy bohaterów będzie na ekranie tyle że sięgną na sam dół ekranu, gra dobiega końca. Pou Sounds — pamięciowa zabawa w której musimy zapamiętywać w jakiej kolejności rozstawione po ekranie Pou wydawały dźwięki, by móc je następnie odtworzyć.  Uff, to byłoby z grubsza na tyle! Jeżeli będziecie mieli jeszcze jakiekolwiek wątpliwości, pytajcie. Chętnie pomożemy całą ekipą — mam tu na myśli nie tylko redakcję, ale i naszych czytelników i wzorowych opiekunów Pou. Coś jeszcze jest niezrozumiałe? Dajcie znać w komentarzach, a postaramy się wspólnie rozwiązać ten problem! 