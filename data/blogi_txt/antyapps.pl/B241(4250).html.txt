22.11.2013 Ekran tabletu zamienia się w miasto, a Twoja dłoń w siejącego panikę i zniszczenie potwora. Już sam tytuł gry nasuwa odpowiednie skojarzenia, a przebieg rozgrywki tylko je potwierdza. ThumbZilla (w dosłownym tłumaczeniu na nasze: KciukoZilla) to oczywiście proste nawiązanie do filmowej Godzilli. Przekonajmy się czy ta prosta zręcznościówka, w której trup ściele się gęsto, a krew tryska na wszystkie strony, może być ciekawą propozycją na piątkowe popołudnie. Zabawa jest prosta jak konstrukcja cepa i w znacznej mierze polega na niszczeniu wszystkiego, co tylko pojawi się na ekranie. Każde stuknięcie palcem jest odpowiednikiem kopnięcia lub zgniecenia przez stopę gigantycznego gada. Podczas rozgrywki przyjdzie nam niszczyć budynki i pojazdy, miażdżyć uciekających w panice cywilów i rozprawiać się z narastającym z każdą chwilą kontratakiem ze strony policji i wojska.  Gra ma bardzo prostą grafikę i muzykę. Niespecjalnie efektowna oprawa audiowizualna ani trochę nie ujmuje jednak przyjemności, jaka płynie z rozgrywki. W tym przypadku wysoka grywalność całkowicie rekompensuje brak doznań estetycznych.  W ThumbZilla brakuje lekkiego urozmaicenia. Zaledwie jeden tryb rozgrywki, chociażby nie wiadomo jak miodny, dość szybko się nudzi. Tymczasem, oprócz niego gra nie oferuje nic więcej. Ot, kolejna propozycja na godzinę czy dwie. 