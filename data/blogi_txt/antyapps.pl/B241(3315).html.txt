07.09.2012 Cudze nieustannie chwalimy, a swego nie znamy. Wrocław może poszczycić się tym, Warszawa tamtym, Kraków to już absolutna perełka — mawiają rodacy. I nie będę nawet próbował mówić, że jest inaczej. Ale oprócz tych najpopularniejszych zabytków o których się cały czas mówi i są codziennym celem turystów z całego świata, są jeszcze te mniejsze. Aplikacja Polskie Zabytki zbiera je wszystkie tak, byście niczego nie pominęli! Jak twierdzą twórcy programu, znajdziemy w nim wszystkie polskie zabytki. Nie mam pojęcia czy jest to prawda, jedno jest pewne — w życiu bym nie przypuszczał, że w mojej okolicy jest tyle ciekawych i wartych zobaczenia miejsc! Włączenie Polskich Zabytków chwilę zajmuje, z uwagi na pobieranie naszej lokalizacji i przygotowywanie dla niej listy co bardziej interesujących miejsc. Po chwili naszym oczom pojawia się zestaw miejsc, które zakwalifikowane zostały jako zabytek. Po kliknięciu na każdą z pozycji naszym oczom ukazuje się: adres, możliwość szybkiego wyszukania wieści o nim na Wikipedii / Google czy wskazanie go na mapie. Dla wielu z nich dostępna jest także data powstania. Niby wszystko działa wyśmienicie — lista jest długa, ale… no właśnie, ale. Tych nie brakuje — pierwszym jaki nasunął mi się w kilka minut po odpaleniu programu jest opcja wyszukiwania zabytków nie tylko w promieniu kilku kilometrów od naszej lokalizacji. O ile lwią część ważniejszych elementów znajdujących się wokół mojego domu znam, o tyle z osiedlem po drugiej strony miasta niewiele mam wspólnego, a na wygenerowaną listę się nie załapały. By przekonać się co moge tam znaleźć, muszę stawić się z telefonem osobiście. Nie mówiąc już o planowaniu zwiedzania innych miejscowości. Kolejną rzeczą która wydaje się być niezbędną przy tak długiej liście obiektów jest filtrowanie. Według daty powstania, wielkości, może jakiś ocen — obecnie wszystkie zgromadzone są obok siebie i przy takim natłoku informacji trzeba się naprawdę nieźle naszukać, by wybrać co ciekawsze miejsca. A jak wiadomo, na przyjemności nigdy nie ma tak wiele czasu jakby się tego oczekiwało, dlatego często zmuszeni jesteśmy wybrać tylko ważniejsze miejsca. Fantastyczny pomysł zebrania wszystkich polskich zabytków w jednej aplikacji. Gorzej z wykonaniem — aby aplikacja była w pełni funkcjonalna, przed twórcami jeszcze długa droga. Sam będę na bieżąco obserwował rozwój programu, bo pomysł jest ciekawy i warty promowania, podobnie jak nasze dobra kultury. Póki co również warto się przekonać na własnej skórze o ilu ciekawych miejscach jeszcze nie wiedzieliście. Nie czekajcie, aplikacja dostępna jest za darmo w serwisie Google Play. 