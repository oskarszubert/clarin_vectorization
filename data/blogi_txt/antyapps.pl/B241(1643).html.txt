28.02.2013 Fizyka nigdy nie była moim ulubionym szkolnym przedmiotem, ale dobrze skrojone produkcje, w których takowa wysuwa się na pierwszy plan, mają sporo magii i „tego czegoś”, przez co nie mogę się oderwać. Szczególnie, jeśli można popaść w syndrom „jeszcze jednej rundy” nazywanej również „ostatnią już próbą”. A pomoc skocznej małpce w zdobyciu jak największej liczby bananów dla swojej wybranki serca z pewnością na coś takiego cierpi. Wczoraj lecieliśmy ku niebu w czarującym Jetpack Jinx, dziś trochę inne podejście do zabawy. Bo mniej tutaj skoków czy lotów, a więcej małpowania po lianach. Po całych planszach porozwieszane są różnej długości obiekty, za które chwytamy się dotykając prawej dolnej części ekranu. Wystarczy odjąć palec od urządzenia, by nasz bohater skoczył dalej — w zależności od wychylenia liany i tego na jakiej wysokości jesteśmy zawieszeni zależy, gdzie polecimy dalej. Plansze skonstruowane są raczej wielopoziomowo, przez co możliwości lotu jest sporo. Jednak samo skakanie byłoby nudne, w końcu nie samymi bananami człowiek żyje. W tamtejszym lesie również roi się od niebezpieczeństw, którym będziemy musieli stawić czoło. A raczej, mówiąc wprost, po prostu je zręcznie omijać. Tych z progresem zacznie przybywać, dlatego dobre zrozumienie jak działa fizyka w tamtejszym świecie jest niezbędne.  Po każdej porażce pojawi się wiele kuszących propozycji, jak łatwiej rozwikłać te problemy. Dziesiątki ulepszeń oraz przedmiotów które pozwolą nam przetrwać spotkania pierwszego stopnia z nieprzyjaznymi kreaturami są tam na porządku dziennym, mamią po każdym niepowodzeniu. Kupujemy je za zdobywane banany. Oczywiście samą walutę również możemy dokupić osobno, jednak o wiele bardziej kuszące wydaje się być podwojenie ich wartości oraz usunięcie reklam — za taki zestaw Fingersoft życzą sobie 12 złotych. Jeżeli się wciągniecie i będziecie mieli ochotę pomałpować dłużej, to powinniście się skusić: nie dość że pozwoli Wam pozbyć się pożerających więcej prądu reklam, to jeszcze faktycznie zdobywanie bananów będzie efektywne.  Benji Bananas nie wygląda powalająco. Nie wyróżnia się niczym specjalnym na tle konkurencji, ale jest na tyle ładne i dopracowane, że zabawa jest prawdziwą przyjemnością. Sterowanie, sprowadzające się do naciskania i puszczania jednego miejsca na ekranie, również nie pozostawia wiele do życzenia. Choć nie ukrywam, że sam wolałbym, by była to dowolna część dotykowego panelu. Gra dostępna jest za darmo zarówno na platformie Google Play jak i w AppStorze. 