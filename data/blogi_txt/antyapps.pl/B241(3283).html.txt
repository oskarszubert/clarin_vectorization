14.08.2013 System iOS nie daje użytkownikom możliwości zablokowania przed niepowołanym wzrokiem wybranych plików i folderów. Owszem, nie ma problemu z ukryciem przed wścibskimi spojrzeniami zawartości całego urządzenia lub kilku wybranych aplikacji (Safari, Aparat, FaceTime, iTunes), ale o możliwości ukrycia konkretnego folderu ze zdjęciami, filmami czy dokumentami możemy zapomnieć. Taka sytuacja daje pole do popisu niezależnym deweloperom. Producenci aplikacji chętnie wypełniają niszę pozostawioną przez Apple wydając programy umożliwiające ukrycie tego, co w ukryciu pozostać powinno. W AppStore znajdziemy całkiem sporo „Secret Folderów”, „Prywatnych Albumów” i innych podobnych wynalazków, których nazwy i ikony przyozdobione kłódką jednoznacznie sugerują zawartość.  Private Calculator funkcjonuje w nieco inny sposób. Aplikacja, której głównym zadaniem jest ukrycie przed niepowołanym wzrokiem zdjęć, filmów i dokumentów działa i wygląda jak prosty kalkulator. Program ma nie budzącą niezdrowej ciekawości ikonę (brak kłódek i podobnych wynalazków) oraz całkiem zwyczajną nazwę (My Calculator). Prawdę odkrywa dopiero pierwsze uruchomienie aplikacji i komunikat z prośbą o zdefiniowanie kodu dostępu. Wklepanie kilku cyfr zajmuje moment i od tej chwili program funkcjonuje jak najzwyklejszy kalkulator. Kolejne uruchomienia aplikacji nie wymagają wklepywania tajemniczego kodu.  Dodawanie odejmowanie, mnożenie, dzielenie to tylko przykrywka. Wystarczy wprowadzenie podanej wcześniej kombinacji cyfr by ekran cyfrowego liczydła zniknął bez śladu, a w jego miejsce pojawił się sekretny folder. Jego zawartość możemy uzupełniać za pośrednictwem iTunes lub wi-fi. Oba sposoby są szybkie i intuicyjne, gdyby ktoś miał jednak jakieś problemy z obsługą aplikacji to w odpowiednim miejscu znajdzie krótki samouczek.  Private Calculator to bardzo udana aplikacja. program działa stabilnie i płynnie, jest uniwersalny, a jego cena wynosi 1,79 euro. Polecam! 