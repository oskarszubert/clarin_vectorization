21.02.2013 Przyznaję – dałem się wciągnąć. Wznoszę się, opadam, rozbijam o kosmiczne skały. Z całych sił staram się przetrwać na nieprzyjaznej obcej planecie, a to zadanie nie należy do najprostszych. Księżycowy lądownik, za którego sterami zasiadam to niesłychanie trudna do opanowania maszyna, której okiełznanie wymaga odpowiedniego podejścia i wrodzonych predyspozycji. Chcesz się przekonać czy nadajesz się na międzygwiezdnego pilota? Niewiele spotkałem na swojej drodze gier mobilnych, które zaangażowałyby mnie w takim stopniu, jak Lander Hero. Ta z pozoru prosta produkcja, wymaga od użytkownika nie tylko zręczności, ale i mnóstwa wytrwałości. W zamian odwdzięcza się niesłychanie wciągającą rozgrywką o stale rosnącym poziomie trudności. Przed Tobą trzy planety, pół setki pomysłowo zaprojektowanych poziomów i dwa tryby rozgrywki: normal game oraz time trial. Jak już wiesz, w Lander Hero przyjdzie Ci zasiąść za sterami średnio zwrotnego kosmicznego lądownika. Sterowanie tą delikatną maszyną wymaga nieco przyzwyczajenia. Moje pierwsze próby poderwania pojazdu do lotu zakończyły się spektakularną eksplozją. Podobny finał  miał miejsce przy debiutanckich manewrach, mających na celu ominięcie zwalistej kosmicznej skały znajdującej się na trasie mojego lotu. Cóż nikt nie obiecywał, że będzie bezboleśnie.  Nie zrozumcie mnie źle – sterowanie w Lander Hero jest bardzo dobre (rzekłbym nawet, że sprawuje się lepiej, niż w większości mobilnych produkcji). Wymaga jednak odrobiny cierpliwości i kilkunastu minut na jego opanowanie. Dalej jest już tylko z górki, a przyjemność płynąca z kierowania kosmicznym wędrowcem rośnie z minuty na minutę. Głównym zadaniem gracza (jednakowym w obu dostępnych trybach gry) jest przetransportowanie lądownika między dwoma znajdującymi się na każdej planszy platformami. Diabeł tkwi w szczegółach. Wybranie w głównym menu gry opcji normal mode, usatysfakcjonuje głównie graczy uwielbiających precyzyjną, wręcz chirurgiczną robotę. W trybie tym, punkty zdobywa się zbierając porozsiewane po całej planszy gwiazdki. Zadanie to wymaga niebywałej precyzji i doskonałego opanowania siły bezwładności, która oddziałuje na lądownik. Nieco inaczej sytuacja przedstawia się podczas rozgrywki w time trail. Tym razem głównym czynnikiem punktogennym jest czas. Im szybciej przemieścimy się z jednego lądowiska, na drugie – tym lepiej.  Lander Hero, prócz wybitnie udanego modelu rozgrywki oferuje bardzo dopracowaną i oryginalną oprawę graficzną, którą udźwigną nie tylko najnowsze urządzenia, ale i te już lekko wiekowe. Dodajmy do tego dobrze oddaną fizykę i klimatyczną ścieżkę dźwiękową, a otrzymamy twór bezbłędny w swoim gatunku. Wady? Jak dla mnie brak. Lander Hero w wersji uniwersalnej dostępny jest obecnie za darmo (normalna cena: 2,69 euro), a znajdziecie go pod tym adresem. W AppStore dostępna jest również darmowa, testowa wersja gry – Lander Hero: Tarning Mission. 