02.09.2013 W Google Play jest już kilka aplikacji, które pozwalają nam tworzyć kopie zapasowe aplikacji oraz ich danych, a następnie przywracać je na tym samym lub innym urządzeniu. Na ogół jednak, aby cieszyć się tymi możliwościami potrzebujemy dostępu do podwyższonych uprawnień (roota), na co wielu użytkowników nie chce się zdecydować z różnych względów. Oto remedium na ten problem. Helium (znany dawniej też jako Carbon) działa w sposób analogiczny do opisywanych wyżej aplikacji, jednak nie wymaga od urządzenia praw roota. Wszystko odbywa się na bezpiecznej płaszczyźnie i nie wymaga od użytkownika modyfikowania systemu (choć jest to oczywiście mile widziane i program jak najbardziej potrafi współpracować ze zrootowanymi urządzeniami). Aplikacja działa w oparciu o interfejs Holo, co widać tuż po uruchomieniu. Funkcje podzielono pomiędzy dwa panele. Na pierwszym znajdziemy listę zainstalowanych aplikacji, a na drugim funkcje przywracania i przechowywania danych w chmurze. Program potrafi współpracować z Dropboksem, Box oraz Google Drive, co daje użytkownikom dość szerokie spektrum możliwości, jeśli chodzi o zabezpieczanie danych aplikacji przed utratą. Co więcej, jest to bardzo praktyczne rozwiązanie w sytuacji, kiedy chcemy przywrócić dane z jednego urządzenia na innym.   Sam proces tworzenia kopii zapasowych jest bardzo prosty. Jedyne, co musimy zrobić, to zaznaczyć wybrane pozycje na liście, a następnie nakazać utworzenie ich kopii zapasowych. Aplikacja pyta wówczas, gdzie chcemy ulokować dane. I to właściwie tyle. Helium działa bardzo prosto i przystępnie, choć trzeba zauważyć, że liczba wyświetlanych na ekranie komunikatów bywa dość przytłaczająca. Ciekawym rozwiązaniem jest możliwość planowania kopii zapasowych, dzięki czemu będą one wykonywane niezależnie od nas we wskazanych odstępach czasu. Możemy zaplanować kopie z osobna dla każdej aplikacji, w zależności od chociażby intensywności jej użytkowania.   Niestety w wersji darmowej funkcje są bardzo ograniczone i żeby na poważnie korzystać z Helium musimy zapłacić ponad 15 zł. Tylko wówczas otrzymamy dostęp do synchronizacji w chmurze, funkcji planowania kopii zapasowych oraz pozbędziemy się reklam. To dość wysoka cena, jak na program do kopii zapasowych. Choć trzeba zauważyć, że analogicznie działający Titanium Backup kosztuje podobnie… Helium to świetna alternatywa dla aplikacji tworzących kopie zapasowe aplikacji i wymagających praw dostępu do roota. Tutaj możemy to zrobić bez względu na posiadany system, a w dodatku otrzymujemy szerokie możliwości synchronizacji. Szkoda tylko, że za to wszystko dość słono trzeba zapłacić. 