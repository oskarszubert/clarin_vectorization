23.08.2012 Runnery to jeden z przyjemniejszych gatunków, jeżeli chodzi o urządzenia z dotykowym wyświetlaczem. Dzięki prostym zasadom, sterowanie nie sprawia problemów niezależnie od wielkości ekranu czy umiejętności gracza. Wśród dziesiątek tego typu gier, jedną z ciekawszych i na pewno godną uwagi jest wydany właśnie One Epic Knight.  Model rozgrywki jest zapewne dobrze znany. Nasz bohater nieustannie brnąc przed siebie potrzebuje naszej pomocy w celu ominięcia przeszkód i przetrwania w nieprzyjaznym dla niego środowisku. W przypadku One Epic Knight wcielamy się w postać rycerza przemierzającego zawiłe, podziemne korytarze. Poza standardowymi ruchami na boki, skokiem oraz ślizgiem grę urozmaicono o wiele ciekawych elementów. Jednym z nich są znajdowane bronie i tarcze, dzięki którym możemy pokonywać przeciwników torujących nam drogę. Inną z nowości jest możliwość eliminacji niektórych przeszkód za pomocą ślizgu.  Różnej maści przeszkadzajek jest naprawdę sporo, część z nich jest statyczne, inne będą starały się nas zaatakować niezależnie od toru, którym biegniemy. Po drodze będziemy mieli możliwość zbierania skarbów. Dzięki zebranym monetom ulepszymy naszą broń, kupimy mikstury (np. zwiększające prędkość) oraz nowe stroje. Oczywiście walutę możemy sobie dokupić za pomocą mikropłatności, nie jest to jednak konieczne by móc cieszyć się w pełni grą. Duży plus za brak nachalność w promowaniu zakupów.  Zawiodłem się lekko na oprawie graficznej. Postaci jak i elementy tła są kanciaste, co razi pomimo przyjętego stylu graficznego. Na szczęście dynamika One Epic Knight sprawia, że bardzo szybko o tym zapominamy. Autorzy chwalą się też dostosowaniem do ekranów Retina. Fajnym elementem są zabawne wstawki wypowiadane przez naszego bohatera. Muzyka jest przyjemna i dobrze pasuje do mechanizmów oraz humorystycznego klimatu gry. Zresztą zobaczcie i posłuchajcie sami.  Ponieważ One Epic Knight dostępny jest za darmo trudno go nie polecić. Jest to jeden z lepszych runnerów jakie ostatnio pojawiły się na iOS. Bez reklam, z mikropłatnościami które nie są nachalne, oraz wieloma ciekawymi pomysłami stanowi łakomy kąsek. Grę znajdziecie pod tym linkiem.  Ocena: 4+ 