31.01.2013 Kilka dni temu na wirtualne półki Apple trafiła nowa gra – Hungry Piggy: Spy Edition. Jakże wielkie było moje zdziwienie, gdy odkryłem, że nie jest to kolejna produkcja Rovio, twórców Angry Birds, a „dzieło” zupełnie nie związanego ze studiem developera – Yibin Huanga.  Gdy po raz pierwszy zobaczyłem ikonę gry Hungry Piggy: Spy Edition, na której możemy zobaczyć znajome kształty świni z Angry Birds pomyślałem – Hmmm… Rovio wydało kolejnego spin-offa, bez większej promocji. Podejrzane… – i jak się chwilę później okazało, podejrzenia te nie były wysunięte bezpodstawnie. Hungry Piggy nie jest produkcją twórców kultowego Angry Birds, a efektem pracy Yibin Huanga działającego także pod szyldem studio Oak Games. Aplikacja nie jest oczywiście kopią Wściekłych Ptaków. W Hungry Piggy jedynie spotkamy się z bohaterami popularnej gry mobilnej. W tym przypadku to jednak świnia jest górą, a ptaki skazane są na bezlitosne zniszczenie. W ciągu kilku dni od premiery, gra zdążyła się dorobić całkiem sporej ilości recenzji od graczy, które w większości są opiniami pozytywnymi. To akurat dziwić nie powinno, ponieważ gra sama w sobie zła nie jest. Przesuwając świnię po ekranie, naszym zadaniem jest zniszczenie wszystkich ptaków widocznych na planszy oraz zdobycie gniazda pełnego jaj. Nie raz będziemy musieli naprawdę wytężyć wzrok i rozruszać nasze szare komórki, ponieważ każdy ruch ma znaczenie i wpływ na dalszy rozwój sytuacji. Do tego dochodzi fakt, że liczba posunięć decyduje o ilości zdobytych później gwiazdek, zatem naprawdę warto się postarać. Choć gameplay Wygłodniałej Świni jest dość ciekawy, całokształt gry pozostawia zrozumiały niesmak. Wypożyczenie bohaterów z Angry Birds a nawet wzorowanie się na logo Wściekłych Ptaków na cześć swojej produkcji, zdaje się być posunięciem co najmniej nie fair. Najbardziej zainteresowane Rovio zdaje się jednak nie specjalnie przejmować się konkurencją, gdyż „szpiegowska” edycja Hungry Piggy to sequel istniejącej już produkcji Hungry Piggy Free, która w AppStore pojawiła się pod koniec ubiegłego roku.  Wielka szkoda, że kreatywności Yibin Huangowi starczyło tylko na ciekawy gameplay, a zabrakło już na końcowe wykonanie. Gdyby nie fakt widocznych wszędzie „zapożyczeń”, Hungry Piggy: Spy Edition mogłoby być produkcją naprawdę godną uwagi, a tak – raczej na takie miano nie zasługuje… 