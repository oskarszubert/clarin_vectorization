12.06.2013 Malowanie, przebieranie, zmiana strojów, kolorów, wzorów — dzieciaki uwielbiają takie zabawy. Dziewczynki, wiadomo, pewnie większości, stereotypowo, najchętniej zostałyby projektantkami mody czy innymi gwiazdami muzyki. Chłopcy zaś strażakiem, policjantem lub kosmonautom. I tym Dress Up bardzo mnie zdumiewa, bo choć możemy tutaj ubierać awatary obu płci, to większość zawodów którym pomagamy się ubrać przed wyruszeniem do pracy niewiele ma wspólnego ze sceniczną zwiewnością czy byciem księżniczką. Ale taki właśnie był cel twórców! Skoro najmłodsi kochają naśladować dorosłych, to tutaj nadarza się ku temu znakomita okazja. To „gra” typowo dla maluchów (obstawiam, że pięciolatek może się już przy niej nieco znudzić), w której wybieramy zawód, a następnie nakładamy na widniejącego po środku ekranu awatara kolejne warstwy odzienia. Stereotypowe i banalne, z systemem podpowiedzi który wskaże odpowiednie miejsce, gdybyśmy wpadli na pomysł zakładania skarpetek na głowę. Tak naprawdę wystarczy jedynie z paska przy dolnej krawędzi ekranu wybrać przedmiot i przeciągnąć gdzie trzeba. Po założeniu jednej z warstw, zmieniają się elementy i tak do samego końca. A kiedy uda nam się już skompletować strój roboczy, automatycznie włącza się kolorowanka, gdzie za pomocą kilku dostępnych barw możemy nanosić kolejne warstwy na obrys ubranego przed sekundą awatara. Zabawa jest, dosłownie, dziecinnie prosta. No a najmłodsi są też targetem, więc to nie powinno nikogo dziwić. Wśród zawodów, które możemy przygotować do wyjścia znalazły się fachy takie jak odkrywcy, policjanci, doktorzy, ogrodnicy czy artyści. Naturalnie wszyscy mają bardzo stereotypowe odzienia, ale to nie szkodzi — wydaje mi się, że najmłodsi je pokochają. Bo są kolorowe, dopracowane i świetnie leżą na ubieranych przez nas baśniowych bohaterach. Dress Up charakteryzuje wszędobylska prostota i dbałość o najmniejsze szczegóły. Dookoła jest przyjaźnie, kolorowo, a muzyka zapętlona w tle potrafi wprowadzić w sielankowy nastrój nawet największych gburów :). Czyli, po prostu, — tak jak powinno być! Dress Up dostępne jest zarówno w App Storze (wersja HD / zwykła) jak i Google Play zupełnie za darmo. Warto mieć jednak na uwadze, że jest to pewnego rodzaju „trial”, gdzie z czternastu strojów dostępne są jedynie trzy. Za odblokowanie pozostałych będziemy musieli sypnąć grosza w ramach transakcji wewnątrzgrowych — koszt takiej zabawy wynosi ok. 3,5 pln. Czy warto? To już musicie ocenić sami, jak mniemam żaden z czytelników AntyApps przy tym specjalnie dużo czasu nie spędzi, ale ich pociechy? Jak najbardziej! :) 