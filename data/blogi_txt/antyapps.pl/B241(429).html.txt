03.06.2013 Zynga sukcesywnie poszerza swoje mobilne portfolio. Kolejną produkcją typu free-to-play, którą właśnie nam zaserwowała firma jest Battlestone – barwny slasher 3D w klimatach fantasty z hordami potworów do wyeliminowania i osobliwymi bohaterami. Czy gra przebije się w tłumie innych tytułów tego pokroju? Battlestone z pozoru nie wydaje się tytułem szczególnie oryginalnym – wszelkiej maści slasherów z trójwymiarową grafiką naprodukowały się już m.in. Gameloft czy Glu. Produkcję Zyngi na ich tle ma wyróżniać skupienie się na bohaterach, ich umiejętnościach oraz rozwoju. Gra jest serią misji, w trakcie których będziemy wykonywali różne zadania zakończone otworzeniem skrzyni i odnalezieniem kolejnych, tytułowych kamieni. Zostały w nich zaklęte dusze bohaterów, których możemy przywołać i wykorzystać do eliminacji nieprzyjaciół. Każdy bohater charakteryzuje się inną specjalną umiejętnością oraz współczynnikami. Nie odbiegają one od typowych archetypów – wielcy mięśniacy są powolni i silni, a szybkie łuczniczki łatwo zranić.  Gameplay jest dynamiczny, ale bardzo przyjemny, co zawdzięcza przede wszystkim świetnemu systemowi sterowania. Ogranicza się on właściwie do przeciągania palcem po wyświetlaczu. Wówczas nasz bohater atakuje cele, które zdołaliśmy zaznaczyć. Im większą liczbę nieprzyjaciół zaznaczymy, tym lepsze combo uzyskamy. Oczywiście Ci nie będą nam dłużni i od czasu do czasu przerwą misterny plan eksterminacji swoim ciosem. Nie są to jednak zbyt wymagający oponenci – przynajmniej do czasu, kiedy natkniemy się na bossów. Warto odnotować, że w trakcie gry możemy szybko przełączać się między bohaterami, co diametralnie zwiększa nasze szanse na przeżycie. Ponadto postacie rozwijają się, zdobywając punkty doświadczenia i awansując na wyższe poziomy.  Atutem Battlestone ma być też system gildii, w które będą łączyli się gracze, a następnie rywalizowali między sobą. Nie udało mi się przetestować tego elementu zbyt intensywnie, ale wydaje mi się całkiem ciekawym i praktycznym urozmaiceniem. W końcu nic nie dostarcza tyle adrenaliny, co żywy człowiek po drugiej stronie ekranu.  Gra działa na bazie modelu free-to-play, a więc nie mogło w niej zabraknąć mikropłatności. Kupimy za nie specjalne, ulepszone kamienie dusz, za pomocą których przyzwiemy lepszych bohaterów, zwiększymy liczbę energii potrzebnej do uczestnictwa w misjach (zapomnijcie o wielogodzinnym graniu bez płacenia…) czy też przyśpieszymy większość czynności. Kamienie te bardzo trudno znaleźć w grze, co w zasadzie nie powinno dziwić… Grafika w Battlestone jest bardzo ładna i przyjemna dla oka. Zarówno postacie, jak i stwory wykonano z należytą starannością, a otoczenie jest barwne oraz zróżnicowane. Generalnie rzecz biorąc, warstwa wizualna jest jednym z mocnych punktów tej produkcji. Mam tutaj na myśli nie tylko sam gameplay, ale też towarzyszące mu ekrany menu.  Battlestone to przyjemna, mocno oparta na mikropłatnościach produkcja z kilkoma nietuzinkowymi rozwiązaniami oraz elementem wieloosobowym. Czy to wystarczy, by podbić serca mobilnych graczy? Owszem, jeśli weźmiemypod uwagę, proste i przystępne sterowanie, ładną grafikę i wielu bohaterów do odkrycia. Konkurencyjne slashery mają się czego bać – nasze portfele również. Szkoda, że to właśnie te ostatnie muszą ucierpieć najbardziej by zabawa była przednia…    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 