09.12.2013 Odtwarzacze MP3 to jedne z wielu urządzeń, które padły ofiarą rosnącej popularności smartfonów (a także i samych telefonów wyposażonych w stosowne odtwarzacze). Problemem naszych gadżetów jest jednak to, że nie są one dedykowane jedynie słuchaniu muzyki, przez co czasem ich obsługa może wydawać się nie do końca intuicyjna. Ale nie z SidePlayerem. Opisywana dziś aplikacja, wbrew nazwie, nie jest autonomicznym odtwarzaczem muzyki. Jej rola sprowadza się bowiem do kontrolowania innych programów tego typu. Twórcy dostarczają nam bowiem swój własny pomysł na ułatwienie tych czynności. W jaki sposób? Całość sprowadza się tutaj do przycisków wysuwanych zza jednej z krawędzi ekranu. Użytkownik może w ten sposób uzyskać dostęp do najczęściej wykorzystywanych przycisków, a więc przełączników utworów oraz guzika play/pause. Co więcej, jest to możliwe praktycznie w dowolnym momencie. Nie ma znaczenia, czy aktualnie gramy, czy przeglądamy zdjęcia czy robimy cokolwiek innego – przyciski wysuną się za każdym razem, a przy tym nie zmuszą nas nawet do zatrzymania rozgrywki.  Aplikacja jest zgodna z sporą liczbą odtwarzaczy, choć brakuje tutaj kilku popularnych w Polsce (np. Deezera). Twórcy w sklepie Google Play podają, że testowali ją jednak tylko z kilkoma urządzeniami. Dobrze zatem, że możemy z niej skorzystać za darmo, aby przekonać się, czy zadziała u nas. Nie wszystko jednak jest tutaj dostępne bez płacenia. Wersja premium wprowadza szereg nowych możliwości. Przede wszystkim możemy zmienić wygląd przycisków, a także towarzyszącą im animację. Po wykupieniu pełnego dostępu otrzymujemy również możliwość zmodyfikowania ich pozycji. Nie ma tego tutaj może jakoś imponująco dużo, ale też cena samej aplikacji w wersji pro nie jest wygórowana – 5,41 zł. Zresztą, aby korzystać z programu bez przeszkód, wcale nie musimy się decydować na jego zakup.  SidePlayer to naprawdę ciekawe rozwiązanie, które ułatwi życie wszystkim, którzy intensywnie wykorzystują swój telefon do słuchania muzyki. Program zaskakuje prostotą obsługi oraz dużymi możliwościami konfiguracji, z czego znaczna część jest dostępna bez konieczności płacenia. Problemem może być jedynie brak obsługi kilku odtwarzaczy popularnych nad Wisłą. Nie każdemu pewnie przypadnie też mechanizm działania przycisków, zważywszy, że obecnych jest już bardzo dużo programów, efektywnie wykorzystujących krawędzie ekranu. 