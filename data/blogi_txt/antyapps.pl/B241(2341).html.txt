11.02.2014 Chyba każdy fan platformówek kojarzy fenomenalne Limbo na desktopy. Gra była niewątpliwie inspiracją dla twórców Milk Me Way, polskiego studia iTouchFlavour. Opisywana dziś gra mocno trąci tamtym klimatem, choć w gruncie rzeczy jej gameplay bardziej sprowadza się do logicznych zagadek i rozbudowanych, wielopoziomowych oraz obfitujących w atrakcję plansz. Czy jest to zatem obowiązkowa produkcja dla fanów gatunku? Milk Me Way to zdecydowanie bardziej produkcja logiczna aniżeli zręcznościowa. Na rozbudowanych poziomach, których łącznie naliczymy tutaj 45 (podzielonych na kilka światów) zbieramy gwiazdki i szukamy wyjścia – wszystko w możliwie najkrótszym czasie. Każda z plansz obfituje w wiele atrakcji – klocki do przesuwania, windy, lasery, pola siłowe i wiele, wiele innych. Wymaga to od nas niemałej gimnastyki umysłowej i zdecydowanie nie należy do najprostszych. Całość opatrzono prostą fabułą, która stanowi dodatkowy smaczek przy odkrywaniu kolejnych światów (twórcy wysilili się nawet na kilka zwrotów akcji).  Gameplay jest dość flegmatyczny. Nasz bohater porusza się baaaardzo powoli. Co prawda może wchodzić w interakcje z otoczeniem, ale nie towarzyszą temu jakieś szczególnie zaawansowane animacje. Nie ukrywam, że ten bardzo powolny charakter zabawy trochę nuży. Twórcy zapewniają, że gra oferuje setki minut rozgrywki. Jest skłonny w to uwierzyć – bynajmniej nie w pozytywnym tego słowa znaczeniu.  Graficzne Milk Me Way mocno trąci Limbo. Wszystkie elementy na planszach włącznie z bohaterem utrzymano w czarnym kolorze. Nie jest tutaj jednak tak mrocznie jak chociażby w popularnej desktopowej platformówce. Konwencja jest o wiele bardziej przyjazna i nie obawiałbym się polecić jej najmłodszym. Trudno jednak by przyciągnęła ich uwagę ze względu na swój czarn0-biały charakter. Ogólnie o oprawie mógłbym napisać sporo dobrego, gdyby nie ubogi zestaw animacji głównego bohatera. Szczególnie jest to widoczne podczas skoku.  Milk Me Way jest dostępna w dwóch wersjach – darmowej, opatrzonej reklamami oraz płatnej, za którą należy zapłacić ok. 4,5 zł. W tej ostatniej poza brakiem bannerów przy górnej krawędzi ekranu otrzymamy dostęp do możliwości pięciokrotnego przeskoczenia poziomu oraz importu wszystkich postępów z wersji darmowej. Szkoda, że gra nie oferuje integracji z API Google Play Games, bo moglibyśmy porównywać uzyskane czasy ze znajomymi. Milk Me Way to ciekawa produkcja, która powinna wciągnąć miłośników zagadek logicznych. Jak dla mnie gra jest jednak trochę zbyt wolna. Oczekiwałbym większego dynamizmu oraz lepszych animacji, które wpłynęłyby korzystnie na wrażenia płynące z rozgrywki. 