14.02.2013 Nie oszukujmy się — wśród użytkowników smartfonów liczy się każda minuta, którą można zaoszczędzić na życiu baterii. Sam długo nie mogłem się przekonać do żywych tapet, aż w końcu optymalizując je i ustawiając największą oszczędność poboru prądu, jakoś od kilkunastu już miesięcy cały czas decyduję się na skorzystanie z takich rozwiązań. I mimo że opisywana dziś True Water jest zupełnie nie w moim stylu, to fantastycznego efektu imitacji wody odmówić jej nie mogę. Autorzy (a w ich roli nikt inny, jak nasze rodzime Apps Isle) dostarczyli nam naprawdę solidną tapetę, gdzie woda wygląda jak prawdziwa. Kiedy gmeramy po niej palcem, pływająca ławica ryb ucieka, a my tworzymy mniejsze lub większe fale. W wersji darmowej możemy jedynie dostosować płynność animacji (najoszczędniejsze 25 klatek na sekundę, następnie optymalna 40 i fenomenalnie się prezentująca, jednak wymagająca również sporego wkładu od naszego urządzenia, 60). Kiedy to okaże się za mało, warto zainwestować w wersję premium, gdzie czeka na nas zestaw gotowych scenerii, ale także możliwość skompletowanego własnej, wybierając oddzielnie tło, wodę, otoczenie oraz rybki.  Aż zabrakło mi powietrza od tego nurkowania i pluskania, kiedy tylko dotykałem ekranu. Jeżeli szukacie dopracowanej, pomysłowej żywej tapety warto sprawdzić ten produkt. Jednak od razu uprzedzam, że całość prezentuje się lepiej w jasnych barwach, dlatego jeżeli jesteście miłośnikami ciemnych pulpitów, to możecie nie znaleźć tam żadnej skórki dla siebie, a skompletowanie własnej także okaże się dość problematyczne. Podobnie zresztą jak przestanie myśleć o upragnionych wakacjach, kiedy tylko spoglądacie na ekran Waszego urządzenia z Androidem… Aplikacja dostępna jest w Google Play w dwóch wersjach: darmowej oraz płatnej. 