09.01.2013 Choć Google już jakiś czas temu wydało swoją oficjalną aplikację do obsługi YouTube’a dla iOSa, to nie zmieniło to wiele sytuacji w AppStore – wciąż różnego typu niezależne produkcje będące klientami tego najpopularniejszego serwisu z wideo na świecie trzymają się mocno i cieszą się popularnością. Wśród nich znajdziemy zarówno proste aplikacje do obsługi serwisu, jaki i takie, które mają wbudowane w siebie specjalne moduły pobierania wideo. Wśród moim ulubionych aplikacji do YouTube’a jest Jasmine, który opisywaliśmy na łamach AntyApps.pl. Ale ostatnio natknąłem się na konkurencyjny produkt w postaci YouPlay. Czym charakteryzuje się ten klient? Cóż, na pewno wyglądem i nawigacją. Po pierwsze twórcy zdecydowali się na widok poziomy i nie da się tej aplikacji obsługiwać w pionie. Dla jednych może to być wada, dla innych zaleta, ale osobiście uważam, że jednak możliwość wyboru powinna być użytkownikom dana.  Sam design YouPlay jest dość… nietuzinkowy. Cóż, to kwestia stylistyki, ale mi się on nie podoba. Przypomina nieco panel starej wieży muzycznej tudzież statku kosmicznego z seriali lat 90tych. Niemniej jednak taka graficzna reprezentacja może się przecież podobać, o gustach się nie dyskutuje (podobno). Wróćmy do tego, co oferuje nam YouPlay. Otóż po uruchomieniu na pierwszy plan od razu wybija się wyszukiwarka, pod którą znajdują się buttony z odpowiednimi kategoriami. Możemy więc wejść w główny stream YT, otworzyć nasze playlisty czy historię przeglądania, przejrzeć ulubione i własne filmiki, przeszukać spory katalog różnego typu kategorii, uruchomić subskrypcję czy po prostu przeglądać filmy. Sam ekran filmu również jest nietuzinkowy i zbudowany w stylistyce całej aplikacji. Mamy więc duże przyciski – odnośniki to opisu, podobnych filmików czy komentarzy. Oprócz tego mamy wysuwany pasek do dzielenia się wideo, a także informację o długości nagrania i jej ocenie. Szczęśliwie, po uruchomieniu filmiku mamy już standardowy, pełnoekranowy tryb. Interesujące jest to, że z poziomu aplikacji możemy ustawić jasność ekranu. Cóż, YouPlay nie jest klientem złym. Działa szybko i płynnie, ciekawie i użytecznie porządkuje wideo, trudno mu w tej kwestii coś zarzucić. Jednak nie wybija się szczególnie ponad przeciętność, jeżeli chodzi o funkcje. No i ten design… dla mnie jest po prostu zbyt przytłaczający. Do tego aplikacja ta, ku memu zdumieniu, kosztuje 0,89 euro. Cóż, nie dałbym tyle za nią, ale obecnie jest za darmo, więc osobiście możecie się przekonać, czy nie jestem czasem przewrażliwiony. 