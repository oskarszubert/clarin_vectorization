16.12.2013 Łączenie kropek wciąga. Wystarczy wspomnieć rewelacyjne Dots, które nie tak dawno robiło furorę w AppStore i Google Play. W „Kropki” przez kilka czy kilkanaście dni zagrywało się wielu moich znajomych, co zaowocowało wysypem wpisów na Facebooku i Twitterze, których treścią były, jakże by inaczej – raz za razem bite rekordy. Aktualnie gigantyczny entuzjazm na punkcie Dots opadł, ale gra nadal cieszy się całkiem przyzwoitą popularnością (można to wywnioskować po statystykach pobrań utrzymujących się na stałym poziomie). Lekkie rozprężenie w szeregach lidera postanowiła wykorzystać konkurencja. Jednym z tytułów mających chrapkę na „kropkową” koszulkę lidera jest niepozorne Match the Dots. Match the Dots jest darmową aplikacją przeznaczoną na urządzenia z systemem iOS. Misja, którą postawiono przed graczem jest nieskomplikowana: zadaniem jest łączenie kropek w tym samym kolorze. Minimalna ilość elementów składających się na połączenie wynosi dwa, a sam proces łączenia odbywać się może w dowolnym kierunku (z prawej do lewej, z lewej do prawe, z dołu do góry, z góry na dół oraz po skosie).  Osoby mające przyjemność rozgrywki w Dots pamiętają zapewne, że w grze tej brakowało jakiegokolwiek podziału na poziomy, a zabawa była oparta na jednej 60-sekundowej rundzie. Zadaniem gracza było zdobycie jak największej liczby punktów w ciągu minuty, a rywalizacja opierała się na publicznie dostępnych rankingach najlepszych użytkowników. Twórcy Match the Dots postanowili podążać inną drogą. Rozgrywka w MtD podzielona została na krótkie poziomy – zdecydowana większość z nich jest możliwa do pokonania w niecałą minutę. Aktualnie dostępna liczba etapów wynosi dokładnie 528, co powinno wystarczyć na około 10 godzin zabawy o zróżnicowanym stopniu trudności.  Kropki łączyć będziemy na czas, z uwzględnieniem konkretnych kolorów oraz do zdobycia konkretnej liczby punktów. Każdy rodzaj zadania wymaga nieco innego podejścia, szczególnie w dalszej części gry, gdy misje stają się bardziej wymagające. Jednocześnie Match the Dots na pewno nie jest grą tak trudną, jak wielokrotnie wspominane przeze mnie „Kropki”. Match the Dots to mnóstwo dobrej, nieskomplikowanej zabawy. Proste zasady, intuicyjne sterowanie oraz krótkie poziomy znakomicie wpasowują się w ideę mobilnej rozgrywki. Polecam! 