02.01.2013 Kilka tygodni temu pisałem o Wacky Hedgehog, w którym sympatycznym jeżem skakaliśmy po jabłkach, celem wspięcia się jak najwyżej. Tym razem kolejny wyskokowy bohater, choć większość z Was kojarzy go pewnie bardziej z super szybkim biegiem — Sonic. Ten od lat toczy zaciętą wojnę z Doktorem Eggmanem, więc chyba dla nikogo nie będzie za dużym zaskoczeniem jeśli powiem, że to po prostu jej kolejna odsłona. Tym razem jednak oparta o schemat nieustannych skoków ku górze, jakich na smartfonach i tabletach mamy pod dostatkiem. Większość produkcji skupia się na trybie arcade i po prostu różnymi elementami zachęca nas, do ciągłego pobijania swoich rekordów. Tutaj również go nie zabrakło, jednak na starcie twórcy proponują, abyśmy zapoznali się z trybem historia, w którym znalazło się blisko 50 specjalnie zaprojektowanych poziomów przeplatanych walkami z bossem. Mechanika zabawy nie różni się za bardzo od tego, do czego przyzwyczaiły nas gry konkurencji. Postać skacze automatycznie, wychylając smartfon lub tablet przemieszczamy się nią od prawej do lewej strony, by trafić na platformę od której można byłoby się odbić dalej. Dodatkowo, kiedy jesteśmy już w powietrzu, możemy kliknąć w ekran by wykonać tzw. podwójny skok. Sonic Jump stoi znajdźkami, statystykami i osiągnięciami. Jest tego na tyle dużo, że na starcie macie prawo poczuć się zdezorientowani. Tu zebrać trzy gwiazdki, tam przeliczanie pierścionków na rangę, a jako wisienka na torcie co rusz zostajemy zarzucani informacjami o wykonanych zadaniach związanych z achievementami. Do tego dochodzi jeszcze, oczywiście, rywalizacja ze znajomymi o to, kto zdobędzie więcej punktów. Tę można, jeśli macie życzenie, przenieść też do szerszej społeczności na Facebooku. Nie zapominajmy też o zbieranych non-stop pierścionkach, za które w sklepiku odblokować możemy kolejnych bohaterów czy power-upy, które pozwolą nam wykręcić jeszcze bardziej przyzwoity wynik. W ramach formalności dodam, że te również można zakupić za pośrednictwem wewnątrzgrowych transakcji. Wizualnie Sonic Jump to naprawdę kłopotliwa sprawa. Niby wszystko jest na miejscu — tła są dopracowane, bohaterowie także… sam jednak zupełnie nie mogłem przekonać się do stylu w jakim jest utrzymany. Jako wieloletni fan maskotki Segi zdecydowanie bardziej odpowiada mi estetyka z jaką przygotowane były wersje na 16-bitowe konsole (dostępne zresztą także na iOS i Androida :), a nawet najświeższe tytuły na współczesne konsole stacjonarne. Ten próbuje, dość nieudolnie, łączyć stare z nowym. Do mnie to nie trafia. Gra dostępna jest za ponad 7 złotych zarówno na urządzenia z Nadgryzionym Jabłkiem jak i Zielonym Robocikiem. Biorąc pod uwagę fakt, iż niespecjalnie wyróżnia się na tle konkurencji czymkolwiek poza bohaterem, to sporo. Choć fani niebieskiego jeża pewnie i tak nie odpuszczą, prawda? 