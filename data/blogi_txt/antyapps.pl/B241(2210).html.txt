20.02.2012 Zastanawialiście się kiedyś jak powstają dźwięki? Skąd się biorę te różne dziwne elementy choćby piosenek? Odpowiedź może być prostsza niż się wydaje – z życia, po prostu. MadPad to aplikacja, która stara się wykorzystać znajdywane dookoła nas źródła dźwięku do tworzenia następnie muzyki, a nawet klipów wideo. Brzmi to może podejrzanie i dziwnie, ale jest tak naprawdę po prostu niezłą zabawą.  Przygodę z MadPad zaczynamy od przyjaznego tutoriala, a następnie rzucani jesteśmy tam, gdzie zaczyna się prawdziwa zabawa – na tablicę z 12 klockami ułożonymi w 3 rzędach po 4. Po dotknięciu każdego z nich odgrywana jest krótka animacja, a z głośników dobiega dźwięk. Na samym początku otrzymujemy „zestaw” z Hondą, najnormalniejszym w świecie samochodem, który jest oklepywany, ostukiwany, trąbiony i generalnie robione jest z nim wszystko inne, co wydaje jakiś dźwięk. Dotykając palcami w wybranych miejscach tworzymy niejako klip muzyczny, który na dodatek może być muzyką! A na pewno ciekawym rytmem. MadPad nie byłby jednak tak fajny, gdyby nie umożliwiał tworzenie własnych zestawów. Bierzemy iPhona/iPada, kręcimy 12 krótkich filmików z dominującym dźwiękiem, a następnie możemy je mieszać do woli. Nie bójcie się, jeśli brakuje Wam inwencji – społeczność użytkowników co rusz wrzuca nowe zestawy, a my możemy je pobrać do siebie. W sumie dość oczywistym motywem było pojawienie się choćby perkusji – i powiem Wam szczerze, że to chyba działa najsprawniej ze wszystkich symulatorów tego instrumentu, z jakimi miałem na iOS styczność. Fantastyczna sprawa. Smaczku dodaje fakt, że cały interfejs aplikacji jest naprawdę znakomicie zaprojektowany, działa płynnie i potęguje pozytywne doznania. Sam przed pobraniem nie byłem przekonany do tego pomysłu, ale już pierwsze minuty zabawy pozwoliły się przekonać, że to może być naprawdę niezła zabawa. A co istotne, można swoje dzieło nagrać i opublikować w sieci. Takich nagrań jak choćby to nie brakuje: MadPad dostępnty jest obecnie za darmo zarówno w małej jak i HD wersji. 