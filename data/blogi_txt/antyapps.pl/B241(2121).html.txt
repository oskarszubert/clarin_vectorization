13.11.2013 O dwóch poprzednich odsłonach przygód Lepa na łamach AntyApps już pisaliśmy (kolejno: pierwsza i druga). Kilka dni temu w Google Play pojawiła się kolejna część tego lubianego platformera, której również nie mogło u nas zabraknąć. Co autorzy zaproponowali nam tym razem? Tak jak glosi tytuł — jeszcze więcej tego samego! Skakanie po platformach, strzelanie do stających nam na drodze zwierzaków, omijanie wszelkich dziur i zręczne unikanie wszelkich pułapek. Brzmi znajomo? Ano właśnie, Lep’s World — mimo trójki w tytule i roku wydania 2013, to duchem wciąż solidny, zrobiony na starą modłę, platformer. Kto stoi w miejscu, ten się cofa. Dlatego też, mimo zaimplementowania znanych motywów i mechanik, autorzy postawili na delikatne zmiany, które urozmaicają, ale nie odbierają nic z kultowości, rozgrywkę. W tej odsłonie autorzy dali Lepowi aż osiemnaście różnych umiejętności, przez co nie będzie ani chwili na nudę. Co rusz jesteśmy nagradzani kolejnymi dodatkami, które zmieniają zabawę nie do poznania. Ale to dobrze, siła jest nam potrzebna — na drodze bowiem napotkamy ponad dwadzieścia różnorodnych przeciwników, a na końcu każdego ze światów czeka na nas boss, z którym będziemy musieli się dzielnie rozprawić. Dobre narzędzia z pewnością nam w tym pomogą.  Autorzy przygotowali dla nas tym razem aż 120 różnorodnych, kolorowych poziomów, w których mknąć w prawą stronę musimy dotrzeć do mety. Nie powiem, by charakteryzowały się najbardziej zmyślnym projektem z jakim kiedykolwiek miałem styczność, ale nie da się zaprzeczyć, że prezentują się przyzwoicie, a czepianie się szczegółów byłoby nie na miejscu w tak rozbudowanej i dopracowanej pozycji. Sterowanie zaś oparte zostało na tych samych zasadach, co w przypadku poprzednich odsłon — autorzy postawili na zestaw wirtualnych przycisków, odpowiedzialnych za poruszanie się w prawą i lewą stronę, skok oraz akcję, czyli najczęściej po prostu wystrzelenie pocisku. Na ekranach smartfonów (testowane na HTC Sensation) sprawdza się to znakomicie i nie miałem najmniejszych problemów z trafianiem w nie i wygodną obsługę gry.  Lep’s World 3 to więcej, lepiej, ładniej — klasyczna definicja sequelu. Jeśli jesteście miłośnikami nie tyle serii, co po prostu gatunku — rzecz obowiązkowa. Jeżeli szukacie kolorowej, ponadczasowej gry, którą możecie w pełni cieszyć się za darmo — to właśnie ona, a przynajmniej na Androidzie. Na iOS dostępna jest zarówno wersja darmowa jak i płatna — ale spokojnie, w każdej występują mikropłatności, jednak nie są one wyjątkowo ani uciążliwe, ani wymagane do znakomitej zabawy! 