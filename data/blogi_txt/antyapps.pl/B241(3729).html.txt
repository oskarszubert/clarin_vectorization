25.11.2013 Kultowe gry logiczne typu układanie klocków w stylu tetrisa albo „match 3″ mają w Google Play setki najróżniejszych wariacji w mniejszym lub większym stopniu urozmaiconych o nowe elementy lub po prostu różniących się od siebie oprawą graficzną. O dziwo, pisząc na łamach AntyApps, nie zdarzyło mi się jeszcze opisać żadnego brick breakera, mimo że w latach młodości potrafiłem spędzić długie godziny grając w Arkanoid na wysłużonym Pegasusie. Dziś wreszcie nadszedł ten dzień przy okazji gry Sketchpad Escape. Tym razem klasyczne zbijanie cegiełek za pomocą piłki i paletki podane zostało w formie konwencji pomazanej kartki z zeszytu. Muszę przyznać, że po obejrzeniu pierwszych screenów nie byłem zachwycony oprawą graficzną gry, jednak z czasem, przechodząc kilka kolejnych plansz, polubiłem się z kolorowymi kleksami na zeszytowych kartkach w kratkę lub w linie.  Do naszej dyspozycji oddano 100 różnych plansz podzielonych na 5 kolorowych kategorii. Jak nietrudno się domyślić, naszym zadaniem będzie zbicie wszystkich cegiełek, jakie znajdują się na ekranie. Urozmaiceniem będą jednak kolorowe farby rozpryskujące się na ekranie po trafieniu w barwne klocki, które sprawią, że już po kilku sekundach gry nasz ekran będzie wyglądał jak dzieło Jacksona Pollocka. Czarna piłka, którą rozpoczynamy grę, służy do rozbijania bloków każdego koloru. Na planszy pojawią się również kulki w innych kolorach. Te służyć będą do „kolorowania” czarnych klocków. Im więcej wielobarwnych bloków, tym więcej „kleksów” na planszy. Te zapewnią nam z kolei kryształy, za które będziemy mogli kupić nowe paletki oraz piłki. W grze nie zabrakło również specjalnych power-upów, które dodatkowo urozmaicają kolorową rozgrywkę. Sketchpad Escape nie jest grą prostą. Wydawać by się mogło, że odbijanie piłeczki nie jest niczym skomplikowanym, jednak z każdym poziomem będziemy musieli wykazać się coraz to większym refleksem i spostrzegawczością. Mógłbym się przyczepić do kwestii sterowania, ponieważ zdarzało się, że paletka uciekała mi w lewo lub w prawo, jednak zdarzało się to, kiedy piłka była naprawdę rozpędzona i trudno w takich momentach oczekiwać pełnej kontroli, gdy sterujemy nią za pomocą ekranu dotykowego. Sketchpad Escape, mimo że jest jednym z wielu klonów klasycznego Arkanoid, naprawdę wciąga. Jeśli wciąż szukacie ulubionego tytułu utrzymanego w konwencji odbijania piłki podłużną paletką, istnieje duże prawdopodobieństwo, że właśnie ten tytuł zostanie z wami na dłużej. Gra dostępna jest w Google Play oraz App Store. 