13.05.2013 Nie od dziś wiadomo, że gadżety urozmaicające klasyczne ćwiczenia to od wielu lat najlepsza przynęta na zmotywowanie sportowych adeptów do jakiegokolwiek działania. Fenomen Endomondo czy RunKeepera pokazują, że w dzisiejszych czasach uprawianie sportu wiąże się z wykorzystywaniem nowych technologii, które w innowacyjny sposób ułatwiają nam ćwiczenie lub są po prostu modą, za którą podążają ludzie. Całkiem niedawno w internecie głośno zrobiło się o treningach opierających się na robieniu pompek. Twórcy aplikacji Push Ups Pro poszli o krok dalej i stworzyli program, który wspiera nas w podobnych ćwiczeniach z poziomu naszego urządzenia mobilnego. Trening, jaki przeprowadzamy korzystając z Push Ups Pro, opiera się wyłącznie na robieniu pompek. Dzięki niemu możemy poprawić nasze wyniki w wykonywaniu tego prostego ćwiczenia, zwiększając liczbę powtórzeń i ćwicząc wiele partii mięśni bez potrzeby stosowania dodatkowych przyrządów. Ćwiczenia rozpoczynamy od ustalenia poziomu naszych możliwości robiąc tyle pompek, ile możemy. Znając tę liczbę aplikacja dobiera odpowiednie ilości powtórzeń przy kolejnych treningach. Ciekawym rozwiązaniem jest liczenie zrobionych pompek. Licznik aktualizuje się za każdym razem, gdy dotkniemy nasz smartfon lub tablet nosem lub brodą. Mała rzecz, a cieszy i z pewnością spodoba się wszystkim gadżeciarzom.  Po każdym treningu aplikacja pokazuje nam wynik naszych starań oraz liczbę spalonych kalorii. Dodatkowo w menu głównym na górnym pasku wyświetla się nasz rekord, suma wszystkich zrobionych przez nas pompek oraz średni wynik. Aplikację wykonano bardzo starannie. Wszystkie elementy interfejsu współgrają ze sobą ciesząc nasze oczy podczas ćwiczeń. Wyniki zapisane są również na specjalnie przygotowanych wykresach, które dostępne są w zakładce „Record”. Nie zapomniano również o funkcji przypomnienia, gdzie możemy określić, o jakiej godzinie oraz w jaki sposób program ma informować nas o tym, że pora poćwiczyć. Warto dodać, że aplikacja ma w Google Play swoje odpowiedniki z zakresu innych ćwiczeń. I tak, możemy również pobrać podobne programy, które pomogą robić nam brzuszki, przysiady oraz podciąganie na drążku. Każda z nich udostępnia nam również specjalny widget, dzięki któremu nasze osiągnięcia będą wyświetlać się na pulpicie naszych urządzeń mobilnych wyposażonych w system Android. Myślę, że połączenie wszystkich czterech w jednej aplikacji nie byłoby złym pomysłem, jednak zdaję sobie sprawę, że taki podział jest z pewnością korzystniejszy dla deweloperów z finansowego punktu widzenia… Push Ups Pro to starannie wykonana aplikacja, która powinna spełnić oczekiwania wszystkich domorosłych sportowców, których niecodzienne gadżety motywują i zachęcają do pracy nad sobą. Polecam również przetestowanie innych sportowych programów od North Park, ponieważ z pewnością są tego warte. 