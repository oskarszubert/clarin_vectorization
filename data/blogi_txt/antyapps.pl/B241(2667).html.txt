30.11.2012 Pamiętacie opisywaną przez nas świetną interaktywną aplikację dla dzieci o nazwie Little Fox Music Box? Niewielki program przeznaczony na tablety charakteryzował się fantastyczną, stylową oprawą graficzną, świetną muzyką i zabójczymi animacjami – produkcja teoretycznie przeznaczona była dla dzieciaków, ale gwarantuje że nie jeden dorosły mógłby bez pamięci na kilkanaście minut zatracić się w cyfrowym świecie wykreowanym przez studio Shape Minds and Moving Images. Nighty Night to kolejny tytuł przeznaczony dla najmłodszych, który wyszedł spod skrzydeł tej berlińskiej firmy. Nighty Night to interaktywna książka na dobranoc. Aplikacja przenosi nas na niewielką pięknie narysowaną farmę, na której powoli zapada zmrok. Krótkie wprowadzenie narratora i stery zostają przekazane w ręce użytkownika. Na ekranie tabletu widzimy budynki gospodarcze zamieszkane przez typową wiejską faunę – krowę, owcę, kury, kaczki, psa… zwierzaków jest 7, a 6 kolejnych możemy dokupić przez zakupy wewnątrz aplikacji. Naszym zadaniem jest wysłanie w objęcia Morfeusza wszystkich znalezionych na farmie zwierząt. Zrobimy to w bardzo prosty sposób – wystarczy po prostu znaleźć wyłącznik światła ukryty w każdym budynku. Podczas korzystania z Nighty Night towarzyszy nam muzyka (w wersji zimowej- Jingle Bells), odgłosy zwierząt oraz głos narratora (który można wyłączyć). Szkoda, że wśród dwunastu obsługiwanych języków zabrakło polskiego – obniża to nieco wartość aplikacji na naszym rynku. Wraz z ostatnią aktualizacją program otrzymał wersję zimową – za pomocą przycisku znajdującego się w menu głównym możemy przełączać się między starą, „letnią” farmą, a jej śnieżnym odpowiednikiem.  Nighty Night nie jest tak rozbudowana jak wspomniane we wstępie Little Fox Music Box. Jest to spowodowane grupą docelową aplikacji – NN jest przeznaczona dla zdecydowanie niższej grupy wiekowej, według producenta program najlepiej sprawdzi się w przedziale wiekowym 1-4:) Aplikacja Nighty Night jest dziś dostępna za darmo. Skorzystać z niej mogą właściciele iPad’ów wyposażonych w iOS w wersji 4.3 lub nowszej. Polecamy! 