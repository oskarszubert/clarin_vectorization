03.09.2013 Istnieje masa produkcji z nurtu Tower Defense, ale większość z nich opiera się na zasadzie armii atakującej królestwo, stację kosmiczną etc. W CastleMine wygląda to nieco inaczej. W rezultacie, mimo, że gra nie odbiega szczególnie od pewnych kanonów, zabawa jest bardzo wciągająca.  Jeżeli szukacie powiewu świeżości w tym gatunku, to CastleMine raczej nim nie jest. Bardziej upatrywałbym w tej produkcji raczej ewolucję, która przyniosła na tyle dużo dobrego, by na nowo wciągnąć fanów gatunku i nie tylko. Bo tak naprawdę, trzeba przyznać, że tower defense jest już gatunkiem dość wyeksploatowanym przez kolejne produkcje. W rezultacie każdej kolejnej odsłonie trudno wciągnąć gracze na dłużej. Twórcom CastleMine się jednak to udało.  O co tak naprawdę tutaj chodzi? Pod naszym zamkiem zalęgło się coś bardzo niedobrego. Musimy zatem zarządzić rozkopanie ziemi i się z tym rozprawić. Oczywiście najłatwiej zrobić to za pomocą stawianych tu i ówdzie wieżyczek. Prawdę powiedziawszy mechanika gry jest kalką innych produkcji tego typu. W odróżnieniu od nich jednak sami decydujemy o tym, jak będzie wyglądał nasz korytarz, po którym wspinać się będą stwory. Zależnie od tego, możemy również zdobywać inne skarby ukryte w podziemiach. Gra daje nam w tym aspekcie dość dużą swobodę.   Twórcy nie próżnowali i przygotowali obszerną paczkę 60 poziomów, co na pewno wystarczy na długo. Prócz tego do dyspozycji mamy 165 ulepszeń, które możemy kupować za zdobyte w trakcie walki doświadczenie i to jest kolejny atut tej produkcji. Możemy bowiem właściwie bez końca poprawiać, usprawniać i dodawać nowe funkcje naszym wieżyczkom. Te natomiast podzielono na kilka rodzajów odpowiadających mniej więcej żywiołom. Dla każdego z nich przygotowane zostało odrębne drzewko rozwoju.   Graficznie gra nie jest żadnym majstersztykiem. Zaprojektowano ją w oparciu o silniki Unity, co jest dość popularnym rozwiązaniem. Twórcy postawili na kolorową grafikę 2D, która dobrze wpisuje się w konwencję. Właściwie trudno oczekiwać od produkcji typu tower defense czegoś więcej, dlatego osobiście uznaję formę za plus. CastleMine to bardzo przystępna i wciągająca wariacja na temat gatunku. Teoretycznie chodzi tutaj o to samo, co w innych grach, a mimo to produkcja potrafi szalenie wciągnąć i przykuć do urządzenia na długie godziny. Twórcy zapewniają, że każdy uwielbia kopać. Może rzeczywiście coś w tym jest? 