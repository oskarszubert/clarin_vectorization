17.07.2013 Wraz z wprowadzeniem do Androida ekranowych przycisków, niektórzy producenci zaczęli powoli odchodzić od fizycznych guzików, które zajmowały miejsce pod wyświetlaczem (teraz jest co prawda nie lepiej, bo zajmują miejsce na wyświetlaczu…). W odpowiedzi na czarny pasek pod ekranem zaczęły powstawać autorskie rozwiązania zastępujące go. Floating Touch nie jest może stricte jednym z nich, ale może z powodzeniem pełnić tę funkcję i nie tylko. Floating Touch to rodzaj pływającego przycisku na ekranie zaprojektowanego na modłę Facebook Chat Heads. Możemy go dowolnie przesuwać i umieszczać przy wybranych krawędziach. Nic nie stoi też na przeszkodzie, by tymczasowo się go pozbyć, przytrzymując dłużej palcem. Wówczas zostanie zastąpiony komunikatem na pasku stanu, który go na nowo aktywuje.  Do czego nam ma ów przycisk służyć? Aktywuje on bowiem okrągłe menu z szeregiem odnośników i poleceń. Jego zawartość możemy w dowolny sposób edytować, lokując tutaj do ośmiu różnych ikonek. Posiadacze zrootowanych urządzeń umieszczą tutaj ponadto przyciski wstecz i menu, a użytkownicy, którzy zapłacą za wersję premium mogą tworzyć foldery, co daje kolejne osiem pól do zagospodarowania. Lista dostępnych poleceń jest bardzo obszerna. Twórcy zadbali o obecność guziczka czyszczącego pamięć, aktywator latarki, a nawet przycisk blokujący nasze urządzenie. Na drugim panelu umieszczono listę zainstalowanych aplikacji, do których skróty możemy tworzyć. Niestety nie ma możliwość dostosowania ich ikonek tak, by pasowały do stylu pozostałych poleceń.   Floating touch jest bardzo podatny na personalizację. Możemy zmieniać kolor wyświetlanego menu, a także wygląd przycisku je aktywującego. Tutaj dano nam do dyspozycji kilka gotowych wzorów oraz suwaki dostosowujące ich widoczność i rozmiar. Wersja premium pozwala dodatkowo na utworzenie własnego znacznika ze zdjęć i innych plików graficznych. Floating Touch to nietuzinkowy sposób na wprowadzenie praktycznej, intuicyjnej i zawsze dostępnej nawigacji w Androidzie. Aplikacja działa bardzo płynnie i nie zaobserwowałem by znacząco spowalniała działanie systemu. Do plusów należy na pewno zaliczyć dość szerokie możliwości personalizacji. Za wersję premium zapłacimy ok. 6 złotych, ale funkcje, jakie ona daje nie są niezbędne do życia. Większości użytkownikom zatem w zupełności wystarczy standardowa opcja. 