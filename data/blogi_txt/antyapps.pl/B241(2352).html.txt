04.03.2013 Dzisiaj praktycznie każdy może grać muzykę elektroniczną. W większości nowoczesnych klubów spotkamy osoby grające z pendrive’ów, laptopów, a nawet iPadów. Na pewno dla wymagających klubowiczów nie jest to powód do dumy, ale historia biegnie własnym tokiem. Być może sam marzyłeś kiedyś o komponowaniu utworów? Nawet na telefony z nadgryzionym jabłkiem pojawiają się czasem mini-kontrolery do tworzenia własnych, muzycznych aranżacji. Jednym z takich przykładów może być właśnie tytułowy RGBSound. To aplikacja, dzięki której standardowo możemy postukać w ekran naszego telefonu aby uzyskać odpowiednio skomponowane, „łatwe” utwory dźwiękowe. Cały pomysł opiera się na prostych, kolorowych kafelkach, którym przypisane są odpowiednie dźwięki. Środki do tworzenia mamy do wyboru z palety głównej – ekranu startowego – a także spośród innych kolorów do których przeniesiemy się po stuknięciu w dany środek skrajnej strony ekranu.  Stukając raz jednym palcem – uruchamiamy dźwięk, dwoma – tworzymy pętlę. Przytrzymując palce na danym kolorze przez dłuższą chwilę sprawimy, że pojawią się przyciski odpowiadające za regulację głośności. Przesuwając palcem bezpośrednio po kafelku możemy zmienić szybkość odtwarzania dźwięku. Ponadto, na głównym ekranie, również przytrzymując palec, możemy włączyć menu w którym zmienimy szybkość uderzeń na minutę, oraz kilka innych podstawowych aspektów tego programu. RGBSound to prosta aplikacja, która ma za zadanie bawić i nic poza tym. Minimalistyczna w swoim wykonaniu i zaangażowaniu użytkownika sprawia, że jej używanie może się szybko znudzić. W rzeczy samej, ilość dźwięków jest niewielka, ale nawet opcja wprowadzania własnych dźwięków w wersji płatnej nie gwarantuje, że zostaniesz Mozartem, bądź wirtuozem muzyki elektronicznej. 