21.03.2013 Przemierzając pokaźne zasoby serwisu Spotify, natrafiłem swojego czasu na całą serię płyt, których nazwy zawierały frazę „white noise”. Okazuje się, że dźwięki, które w ten sposób oznaczono, nie ograniczają się do samego białego szumu, ale do wielu odprężających odgłosów przyrody, takich jak deszcz, wiatr, czy śpiew ptaków. Aplikacja White Noise Lite daje nam możliwość agregowania tego typu „muzyki” i wykorzystywania jej w praktyce. Darmowa wersja programu daje nam dostęp do 10 różnych dźwięków. Są to odpowiednio: samolot, plaża, zegar, dzwonki, chrząszcze, wiatrak, biały szum, ulewa, burza oraz pociąg. O ile deszcz czy dźwięk szumu fal naprawdę potrafią wprawić w przyjemny stan odprężenia, o tyle ciężko mi wyobrazić sobie relaks, któremu towarzyszy warkot samolotu. Bardziej wymagający mogą sprawić sobie płatną wersję aplikacji, która kosztuje 6,22 zł. Jest ona pozbawiona reklam, umożliwia pracę w tle, a także dostarcza aż 40 dźwięków w standardzie oraz możliwość bezpłatnego pobrania nowych.  Genialnym zastosowaniem aplikacji jest możliwość wykorzystania jej jako budzik. Poranne wstawanie, któremu towarzyszą stopniowo wzmagające się dźwięki przyrody to naprawdę miły początek dnia, w porównaniu do klasycznego dźwięku typowych alarmów. Zadbano także o duży zegar, który pojawia się na ekranie po ustawieniu budzenia abyśmy nawet w nocy mogli sprawnie odczytać godzinę. Ciekawą funkcją jest także możliwość tworzenia remiksów, na które może składać się kilka różnych, pasujących do siebie odgłosów. Twórcy udostępnili nam pięć takich połączeń, jednak jeśli gotowe szablony nie spełnią naszych oczekiwań, sami możemy dowolnie sparować udostępnione dźwięki. White Noise Lite to godna polecenia aplikacja, którą możemy włączyć za każdym razem kiedy potrzebujemy chwili relaksu, a niekoniecznie mamy ochotę słuchać muzyki lub siedzieć w zupełnej ciszy. To także wspaniały budzik, który sprawi, że poranne wstawanie przysporzy nam nieco mniej cierpienia. 