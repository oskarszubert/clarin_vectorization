14.06.2013 Niedawna premiera Photoshopa w wersji Touch była dość dużym wydarzeniem w świecie mobilnym. W końcu to jedna z najbardziej rozbudowanych aplikacji tego typu na desktopy. Czy jednak mobilni użytkownicy nie mają innej alternatywy? Posiadacze tabletów z całą pewnością powinni zwrócić uwagę na rozbudowany edytor ArtFlow. ArtFlow to typowe narzędzie dla artystów. Program jest dostępny tylko na tablety, co wydaje się być słuszną decyzją – na innych urządzeniach byłby praktycznie bezużyteczny (choć twórcy planują odpowiedni port). Twórcy podkreślają, że ich narzędzie potrafi obsłużyć maksymalnie 16 warstw oraz posiada ponad 50 artystycznych pędzli. Wszystko to wzbogacono o obsługę rysików (wraz z wykrywaniem siły nacisku), możliwość nieskończonego cofania zmian oraz zoptymalizowany pod katem dużych projektów silnik. Ile te zapewnienia mają wspólnego z rzeczywistością?  Program efektywnie wykorzystuje dostępną przestrzeń na ekranie, ukrywając poszczególne elementy poza jego krawędziami. Użytkownik może w dowolnej chwili wysuwać panele i zarządzać w ten sposób warstwami, zmieniać pędzle oraz stosować efekty. Jest tego tutaj bardzo dużo. Twórcy oddali nam do dyspozycji m.in. możliwość zarządzania kolorami, kadrowania i zmiany rozmiaru, a także szereg podstawowych dla programów graficznych narzędzi (wypełnienie, próbka koloru czy gumka). Imponująco wyglądają możliwości ArtFlow w kwestii dostosowywania pędzli. Przy każdym wzorze znajdziemy kilka suwaków, które pozwalają nam określić takie czynniki, jak rozmiar, kąt czy widoczność kreślonych linii. Pozwala to uzyskać naprawdę interesujące efekty, co świetnie zaprezentowano na zamieszczonym powyżej wideo. Nic nie stoi na przeszkodzie, by do aplikacji wczytywać gotowe już grafiki i je edytować. Program dodaje je jako kolejne warstwy, więc możemy w ten sposób połączyć wiele obrazów w jeden. Gotowe projekty ArtFlow potrafi wyeksportować do jednego z trzech formatów: PSD, PNG i JPG.  Mimo, że program jest dostępny w Google Play za darmo, z części funkcji skorzystamy dopiero po zapłaceniu autorom za licencję (ok. 15 zł). Ograniczenia są dość znaczące. W darmowej edycji nie możemy pracować na więcej niż dwóch warstwach, a także mamy do wyboru tylko 10 podstawowych narzędzi. Nie obsługuje ona też  eksportu do formatu PSD, a liczbę cofnięć ograniczono do sześciu. ArtFlow to jedno z ciekawszych narzędzi do rysowania, szkicowania i malowania na Androidzie. Warto tutaj przy okazji zaznaczyć, że jest to w całości polski produkt, a więc płacąc za niego w Google Play wspieramy rodzimych developerów. Nie jestem profesjonalnym grafikiem, więc trudno mi ocenić przydatność tego rozwiązania z punktu widzenia zawodowca. Moje wrażenia są jednak zdecydowanie pozytywne. ArtFlow wyróżnia się na tle innych programów tego typu intuicyjnym i przystępnym interfejsem, a także rozbudowanymi możliwościami, co z pewnością wielu użytkowników doceni (zakładając, że za nią zapłacą). Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 