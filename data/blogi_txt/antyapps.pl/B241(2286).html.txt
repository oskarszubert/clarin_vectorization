08.05.2013 Robot Unicorn Attack to jedna z najpopularniejszych flashowych gier przeglądarkowych. Prosta zręcznościówka, w której sterujemy poczynaniami mechanicznego jednorożca zostawiającego za sobą tęczową smugę (czego to ludzie nie wymyślą:)) zgromadziła wokół siebie sporą grupę wiernych fanów, którzy prześcigali się w biciu coraz to bardziej wyśrubowanych rekordów. Ogromna popularność jednorożca-robota przyczyniła się do wydania specjalnych wersji gry na urządzenia mobilne działające pod kontrolą iOS i Androida. Kolorowa zręcznościówka z jednorożcem w roli głównej została bardzo dobrze przyjęta przez społeczność graczy mobilnych. Gra zebrała bardzo dobre opinie, a pozytywnym recenzjom nie było końca. Co ciekawe, Robot Unicor Attack nie prezentuje w kwestii rozgrywki nic, czego nie widzielibyśmy już setki razy. Gra jest klasycznym runnerem, czyli należy do chyba najpowszechniejszej kategorii gier wśród użytkowników smartfonów i tabletów. Gdy dodamy do tego przesłodzoną grafikę i popową piosenkę przygrywającą w tle wydawać by się mogło, że otrzymamy niestrawną papkę, od której każdy „poważny” gracz powinien trzymać się jak najdalej. Nic bardziej mylnego.  Robot Unicorn Attack to gra wciągająca i klimatyczna. Rozgrywka nieodparcie kojarzy mi się z trochę zapomnianym filmem mojej młodości – NeverEnding Story. Duża w tym zasługa warstwy dźwiękowej, której trzon stanowi piosenka utrzymana w nieco kiczowatym, ale darzonym przeze mnie ogromnym sentymentem, klimacie lat 80-tych. Gra jest bardzo dobrze zbalansowana – poziom trudności rośnie stosunkowo szybko, ale nie na tyle by zniechęcić do kolejnych prób bicia własnych rekordów. O sterowaniu napisać wiele nie sposób – do kontroli naszego bohatera wystarczy opanowanie dwóch wirtualnych „przycisków” odpowiadających za skok i szarżę. Jest to rozwiązanie wielokrotnie sprawdzone i bardzo wygodne. Robot Unicorn Attack to z całą pewnością gra nie dla każdego. Odradzam ją szczególnie osobom uczulonym na powszechnie spotykane w AppStore i Google Play runnery, gdyż jest to kolejny (i to bardzo typowy) przedstawiciel tego gatunku. Przygód robo- jednorożca nie mogę również polecić graczom nie akceptującym kiczowatego różowo-tęczowego klimatu bowiem tutaj znajdą go aż w nadmiarze. Całą resztę serdecznie zachęcam do zakupu  aplikacji – raczej nie pożałujecie tej decyzji:) Gra w wersji uniwersalnej przeznaczonej na urządzenia z systemem iOS została wyceniona na 0,89 euro. Robot Unicorn Attack w wersji na urządzenia z Androidem to koszt 3,05 zł. 