15.12.2011 Kiedy jedno zdjęcie to za mało, a film nie wchodzi w grę ze względu na swoją formę, z pomocą przychodzi funkcja zdjęć seryjnych. Domyślny aplikacja do fotografowania w Androidzie nie obsługuje tego typu opcji, dlatego zainteresowani użytkownicy muszą polegać na zewnętrznych rozwiązaniach – takich jak Action Snap. Dzięki temu narzędziu będziemy w stanie stworzyć jedno zdjęcie złożone z kilku. Action Snap nie tworzy tylko typowej szachownicy, ale także potrafi układać zdjęcia jak paski, jedno na drugim. Przykład takiego zdjęcia możecie zobaczyć na prawo – zostało wykonane przeze mnie. Samo składanie zdjęć w jedno nie jest jedyną funkcją tej aplikacji. Potrafi ona także nakładać filtry graficzne na wykonane fotografie. Nie jest ich dużo, jednak potrafią zdecydowanie uatrakcyjnić fotografowane obiekty. Action Snap umożliwia tworzenie kompilacji złożonych z od czterech do dziewięciu zdjęć oraz daje możliwość ustawienia prędkości fotografowania od dziesięciu na sekundę do jednego co pięć sekund. Darmowa wersja może z powodzeniem być wykorzystywana przez amatorów. Osoby, które oczekują od programu więcej możliwości, takich jak opcja fotografowania z użyciem lampy błyskowej, zoomu cyfrowego czy przedniej kamery, powinny skorzystać z płatnego wydania.Wersja Pro posiada także więcej filtrów graficznych i nie jest wypełniona reklamami. Kosztuje ona na obecną chwilę niecałe 14 złotych. 