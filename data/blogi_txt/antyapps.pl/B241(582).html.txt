15.05.2012 Z kalkulatorami styczność miałem praktycznie od dziecka – tak samo pewno jak i wy. W szkole podstawowej, gimnazjum czy liceum – wszędzie tam, gdzie pojawiała się matematyka i obliczenia, to razem z nimi gdzieś przemykał kalkulator, który ułatwiał niekiedy bardzo skomplikowane obliczenia. Dziś mam do pokazania wam ciekawy, trochę rozbudowany, ale niesamowicie przydatny kalkulator w dość nietypowej formie. Z kalkulatorami jest tak, że wpisujemy działanie i otrzymujemy wynik. Samego działania natomiast nigdzie nie zobaczymy – nie dowiemy się skąd pojawiła się liczba 4500 na ekraniku kalkulatora. Czy to wynik dodawania? Może mnożenia? Ile razy pomyliliście się i trzeba było robić całe obliczenie od nowa, bo nie mogliście wprowadzić poprawek? Ile razy okazało się, że jedna cyferka albo jeden znak był źle wstawiony i całe wasze obliczenia można było skasować? Pewno wiele. Z pomocą przychodzi CalcTape, który sprowadza odrobinę retro kalkulator na telefony z Androidem, ale rozwiązuje wiele współczesnych problemów. Jak? Otóż CalcTape pozwala na spisywanie dokładnych obliczeń – dodawania, odejmowania, mnożenia czy dzielenia i przy tym daje możliwość wpisania dlaczego dodajemy taką, a nie inną kwotę. Dodatkowo – jeśli robimy listę zakupów albo spisujemy rzeczy do rachunku, to mamy możliwość automatycznego zaokrąglania kwoty, przez co nie musimy martwić się o to, czy damy napiwek. Proste i przyjemne, prawda? A to wszystko w bardzo fajnej, minimalistycznej i miłej dla oka oprawie. Wady? Oprócz reklamy, która pojawia się na górze (nie jest zbyt nachalna i reklamuje właściwie samą siebie – aplikację CalcTape na Windowsa) jest jeszcze jedna. Otóż tych wszystkich kalkulacji nie zapiszemy. Nie ma żadnej opcji, która pozwala na zapis obliczeń czy wyniku. Mimo wszystko – zdecydowanie warto, bo CalcTape Smart Calculator jest dostępny zupełnie za darmo w Google Play. Jeśli jednak szukacie zwykłego, prostego kalkulatora – to CalcTape może być zbyt rozbudowany. Czasami mam wrażenie, że bliżej mu do arkusza kalkulacyjnego niż do prostego kalkulatora. Niemniej ja daję CalcTape ocenę 4+, minus za reklamę, której nie da się usunąć w żaden sposób. 