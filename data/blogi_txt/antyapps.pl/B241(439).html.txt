12.08.2013 Dawno nie pisaliśmy o aplikacjach dedykowanych wyłącznie płci pięknej, więc najwyższa pora nadrobić zaległości. Tym razem będzie to apka, która skupia się wokół tematów związanych z urodą i kosmetykami. Jest to praktyczny serwis, gdzie Panie znajdą wiele porad, recenzji oraz rekomendacji najróżniejszych produktów do pielęgnacji ciała. Wprawdzie jako mieszkańcy Europy nie skorzystamy z opcji internetowego sklepu, który działa jedynie na terenie Stanów Zjednoczonych, jednak domyślam się, że kopalnia informacji dotyczących urody z pewnością może okazać się cennym źródłem informacji dla Pań. Po uruchomieniu apki zakładamy konto lub logujemy się przez Facebook lub Gmail. Następnie możemy opcjonalnie uzupełnić nasz profil o informacje takie jak karnacja, kolor oczu czy włosów, dzięki czemu odwiedzając działy dotyczące najróżniejszych kosmetyków będziemy otrzymywać propozycje odpowiadające charakterystycznym cechom urody użytkownika.  Mimo że nie mamy możliwości robienia zakupów w sklepie, możemy swobodnie przeglądać dostępne w nim produkty. Są one opatrzone szczegółowym opisem, informacjami o składzie danych kosmetyków oraz ceną. Nie zabrakło również systemu ocen i komentarzy, dzięki czemu użytkowniczki Beautylish mogą wzajemnie polecać sobie określone produkty. Na pewno, aby w pełni cieszyć się apką, dobrze będzie znać język angielski. Każdy z produktów, którym lepiej możemy przyjrzeć się w aplikacji, możemy także dodać do ulubionych, oznaczyć gwiazdką lub udostępnić w innych aplikacjach. Nie zabrakło także działu „related”, gdzie zebrane zostały kosmetyki podobne do produktu, który wybraliśmy. Aplikacja to jednak nie tylko przegląd produktów. Użytkowniczki mogą również śledzić artykuły związane z urodą, zdrowiem i trendami panującymi w tych dziedzinach. Nie zabrakło również zbiorów zdjęć, które mogą posłużyć za inspiracje podczas układania fryzur lub nakładania makijażu. Osoby korzystające z aplikacji mogą również udzielać się na forum w dziale „TALK” oraz przeglądać filmy wideo, które również pomogą w doborze odpowiednich uczesań i odpowiednim dbaniu o zdrowie i wygląd.  Z wiadomych względów nie jestem ekspertem w dziedzinie, która łączy się z aplikacją Beautylish, jednak wydaje mi się, że zbiory recenzji produktów, artykuły, filmy i zdjęcia są na tyle obszerne, że Panie interesujące się urodą i stylem na pewno znajdą tu coś dla siebie. Aplikacja dostępna jest również na urządzenia z systemem iOS. 