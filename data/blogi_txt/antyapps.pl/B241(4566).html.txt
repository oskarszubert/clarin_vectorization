19.04.2013 Globalne konflikty zbrojne były zawsze doskonałym tłem dla gier komputerowych. Powoli przenosi się to też na platformy mobilne, gdzie nierzadko eksploatuje się tę konwencję. Mamy i tego kolejny przykład. Hills of Glory 3D, to nieźle wyglądająca produkcja, w której przyjdzie nam toczyć zażarty bój o utrzymanie przyczółka.  Hills of Glory 3D nie jest do końca nowym tytułem, bo wcześniej w Play Store zadebiutowała wersja 2D tej produkcji. Zasady wpisują się w nurt innych produkcji, w których głównym zadaniem gracza jest przetrwanie. W ten sposób broniliśmy się już przed zombiakami, potworami, więc czemu nie mielibyśmy stawić czoła armiom III Rzeszy? Lądujemy zatem na południu Włoch i rozpoczynamy nasz marsz ku wygranej i wyzwoleniu Europy.  Rozgrywka polega na eliminowaniu kolejnych fal nieprzyjaciół, którzy wychodzą zza krawędzi ekranu. Będą to różne rodzaje wojsk – począwszy od piechoty, a na ciężkich, opancerzonych maszynach skończywszy. Do dyspozycji mamy różne narzędzia zagłady. Zaczynamy skromnie od karabinu, którym eliminujemy pojedynczych wrogów. Szybko jednak nasz arsenał wzbogaci się o moździerz, a  wkrótce potem napalm zrzucany ze śmigłowca (co o dziwo jest zgodne z realiami historycznymi, bo używali ich zarówno Niemcy jak i Amerykanie) i działa maszynowe. Co ciekawe, broni tych będziemy mogli używać nie tylko do eksterminacji wrogów, ale też niszczenia strategicznych obiektów na mapie, jak np. mosty.  Oczywiście wszystkie nasze bronie będziemy mogli ulepszać za monety zdobyte w boju lub kupione za rzeczywiste pieniądze. Nie jest to  jednak szczególnie niezbędne – przynajmniej na tym etapie rozgrywki, w którym ja się znajdowałem (kilkanaście misji). Dużo monet otrzymujemy bowiem w trakcie zabawy, co powinno w zupełności wystarczyć do umiarkowanego ułatwiania sobie kolejnych zadań.  Głównym problemem Hills of Glory 3D jest sterowanie. O ile samo strzelanie i przewijanie mapy nie jest szczególnie trudne, to już zrzucanie napalmu wymaga pewnej zręczności i dużego wyświetlacza (na którym uda nam się bez problemu przeciągnąć w wybranym punkcie dwoma palcami). Znacznie lepiej byłoby to chyba załatwić przyciskiem ekranowym.  Rozgrywka jest dość dynamiczna, bo fale atakujących nas nieprzyjaciół są coraz liczniejsze. Całości towarzyszy zaś specyficzny humor – padający żołnierze wydają z siebie zabawne okrzyki, a odprawiający nas generał rzuca żartami z rękawa. Oczywiście nie można też zapomnieć o przyjemnej dla oka, trójwymiarowej grafice.  Co ciekawe, mimo trzech wymiarów gra zajmuje w pamięci urządzenia nie całe 50 MB. Hills of Glory 3D to jedna z ciekawszych produkcji z gatunku survival. Zabawa jest przednia, a satysfakcja z przechodzenia kolejnych misji bardzo duża. Dobre wrażenie psuje niestety nieszczególnie wygodne sterowanie, które właściwie ogranicza grono odbiorców produkcji do posiadaczy tabletów.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 