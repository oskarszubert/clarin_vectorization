04.06.2013 Mobilna gra zeszłego roku? Dla mnie, pomijając hity będące portami czy odświeżonymi wersjami klasyków z „dużych” platform, zdecydowanie Super Hexagon. Wyjątkowo nieskomplikowane zasady zabawy, poziomy trudności które zaczynały się od „trudnego” i rosły, a do tego walka o każdą sekundę. W Voxel Rush też staramy się nie uderzyć w żadną ze ścian, jednak w grę wchodzi zupełnie inna perspektywa.  Tutaj nie mamy żadnych poziomów trudności i na dobrą sprawę, najbliżej jej mimo wszystko free-runnerom, gdzie nieustannie biegniemy do przodu. Jednak minimalistyczny design tego tajemniczego miasta po którym się przemieszczamy, proste figury zderzenia z którymi mamy unikać, przywodzi mi na myśl wspomniany Super Hexagon. Nie ma tam żadnych zawirowań, ale wszędobylskie wieżowce potrafią dać się we znaki. Naszym zadaniem jest zaś nie „przydzwonić” w żaden z nich, zręcznie je wymijając.  W grze dostępny jest tylko jeden schemat sterowania, z którym zapoznawani jesteśmy przy rozpoczynaniu zabawy. Twórcy postawili na potęgę akcelerometru i wychylanie smartfona czy tabletu w różnych kierunkach jest podstawą tutejszego sterowania. Tradycyjne obroty w prawą/lewą stronę odpowiadają za płynne „skręcanie”, zaś do przodu/tyłu zwalniamy lub przyspieszamy. To jeden z tych elementów, który odróżnia Voxel Rush od dziesiątek innych gier, w których nieustannie biegniemy do przodu, tutaj mamy jakąkolwiek władzę nad tempem rozgrywki. Oczywiście im szybciej biegniemy, tym hojniej jesteśmy obdarowywani punktami. Po drodze możemy także łapać porozrzucane power-upy, dzięki którym możemy nie tylko podkręcić nasz ostateczny wynik ze względu na spore zastrzyki cyferek na koncie, ale także umilić bieg dzięki dodatkom takim jak chwilowa nieśmiertelność.  Jak już pisałem, tytuł charakteryzuje minimalistyczna, miła dla oka grafika. Miasto prostych kształtów i drapaczy chmur skąpane jest góra w kilku kolorach jednocześnie. Bez specjalnych udziwnień czy błyszczących dodatków, w tle przygrywa miła dla ucha, elektroniczna muzyka która rozkręca się wraz z naszymi postępami w gonitwie. Aha, po lekturze komentarzy w Google Play dodam jeszcze, że na testowanym przeze mnie urządzeniu (HTC Sensation), nie miałem najmniejszych problemów z tempem rozgrywki czy też uruchomieniem produkcji. Voxel Rush to naprawdę intrygująca propozycja dla wszystkich miłośników gier mobilnych. Z jednej zalicza się do oklepanego schematu gier, gdzie nieustannie biegniemy przed siebie. Z drugiej — przez to, że samodzielnie kontrolujemy prędkość z jaką się poruszamy, wprowadza nieco świeżości do skostniałego gatunku. Dodatkowo jeszcze prezentuje się naprawdę intrygująco i estetycznie. Grę można pobrać za darmo na platformie Google Play — niestety, dostępna jest tylko ta jedna wersja, okraszona reklamami… 