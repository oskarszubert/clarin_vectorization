20.07.2012 Wczoraj w moje ręce wpadła całkiem udana, darmowa produkcja studia Glu Mobile, znanego m.in. z bardzo popularnych w AppStore tytułów: Gun Bros, Blood and Glory czy Contract Killer. Najnowsza gra firmy rodem ze słonecznej Kalifornii nosi nazwę Mutant Roadkill – wcielimy się w niej kierowcę terenowego jeepa przedzierającego się przez spustoszone miasta pełne złowrogich mutantów. Jeżeli graliście kiedykolwiek w Zombie Highway poczujecie się jak w domu. Mutant Roadkill jest lekko zmodyfikowaną kalką tej udanej produkcji. Postapokaliptyczny świat opuszczonych przez ludzi miast zaprojektowany został całkiem starannie. Oprawa graficzna stanowi połączenie klasycznego 3D ze stylizowanymi na komiksowe modelami samochodów i mutantów – ostateczny efekt tego połączenia prezentuje się całkiem nieźle.  Twórcy Mutant Roadkill zdecydowali się na tradycyjne sterowanie stosowane w tego rodzaju produkcjach. Lekkie wychylenia tabletu lub smartfona na boki powodują skręty pojazdu mknącego po zakurzonych drogach w odpowiednią stronę, dodatkowo przy nagłej zmianie kierunku jazdy konieczny jest gest palcem w odpowiednim kierunku.  Celem gry jest pokonanie jak najdłuższego dystansu, co uniemożliwić nam mają tytułowe mutanty. Gracz nie pozostaje oczywiście bezbronny wobec tych wrogo nastawionych typów – podstawową metodą ich eksterminacji jest taranowanie pałętających się po drodze osobników. Sposób, na początku w 100% skuteczny, wraz z mijaniem kolejnych mil sprawdza się coraz słabiej. Przeciwnicy ukrywają się na poboczach i skacząc na pędzący drogą pojazd starają się go przewrócić. Nie pozostaje wtedy nic innego jak sięgnąć po broń palną umożliwiającą strącanie natrętnych gości. Mutant Roadkill to lekka produkcja pozwalająca na kilkuminutową niezobowiązującą zabawę – w takiej roli gra spełni się bardzo dobrze. Wersja uniwersalna na system iOS do pobrania stąd. Użytkownicy urządzeń z systemem Android chcący zapoznać się z Mutant Roadkill powinni skorzystać z tego linka. 