09.05.2012 Jeżeli lubicie słuchać muzyki na swoim telefonie, to bez wątpienia dobrze przygotowany odtwarzacz ma dla Was znaczenie. Niestety natywna aplikacja na iOSa, nie grzeszy ani funkcjonalnością, ani dobrym interfejsem. Nie jest zła, jednak sporo jej brakuje, szczególnie dla bardziej wymagających użytkowników. Szczęśliwie w AppStore można spotkać wiele zastępczych aplikacji. Dzisiaj chciałbym przybliżyć Wam jedną z nich. Groove 2 to jedna z ciekawszych aplikacji do obsługi muzyki na iPhone’a i iPada. Jest to idealne połączenie funkcji z layoutem i nawigacją. Dawno nie widziałem tak dobrze przygotowanej aplikacji, która powinna spełnić wymagania niejednego melomana. Ale po kolei. Zacznijmy od działania. Na głównej stronie dostajemy kilka użytecznych funkcji. Przede wszystkim aplikacja wyświetla nam nasze albumy w strumieniu, od razu  kategoryzując je na ulubione lub najczęściej słuchane. Dzięki temu od razu po wejściu do aplikacji możemy błyskawicznie wybrać interesujący nas kawałek, artystę lub playlistę. Oprócz tego wyszczególnione są najważniejsze funkcje, które sprawiają, ze aplikacja ta cieszy się tak wielką popularnością. Otóż Groove 2 wraz z tym, jak korzystamy z aplikacji i słuchamy muzyki, uczy się naszych gustów. Możemy więc włączyć Groove Mix i aplikacja stworzy nam playlistę utworów, które nam się spodobają, możemy również wykorzystać funkcję Surprise Me, która proponuje nam pojedynczy utwór, możemy dodawać albumy czy wykonawców do ulubionych, jest również funkcja, która wybiera 3 kawałki jednego artysty. Na samym dole znajduje się pasek playera, który obsługuje podstawowe gesty. Przesuwając go w prawo lub lewo zmieniamy utwór, klikając dwukrotnie wchodzimy do playlisty, jedno kliknięcie odsyła nas do głównego widoku playera. Dostajemy albo jego kompaktowy widok w którym wyszczególniony jest strumień utworów, albo możemy wejść w tryb pełnoekranowy. W trybie tym działają kolejne gesty. Dwukrotne kliknięcie odsyła nas do playlisty, przeciągnięcie palca w górę lub dół kontroluje głośność, przesunięcie dwoma placami w dół odsyła nas do głównego widoku aplikacji, stuknięcie dwoma palcami zatrzymuje lub włącza odtwarzanie utworu, dwa place w lewo i aplikacja przechodzi do trybu „zaskocz mnie” i wybiera losowy utwór. Oprócz powyższych opcji aplikacja ma oczywiście boczną kartę menu, w której znajdziemy naszą bibliotekę posegregowaną ze względu na artystów, albumy, tagi i playlisty. Ponieważ aplikacja korzysta z połączenia z Internetem, więc pobiera nam od razu okładki lub zdjęcia artystów, ale oprócz tego można przeczytać krótkie bio danego zespołu dzięki integracji z Last.fm. Podobnie można przeczytać podstawowe informacje dotyczące danego gatunku muzycznego, do którego przypisany jest tag. Bardzo ciekawa jest opcja playlist. Wyświetlają się tutaj nasze playlisty z funkcji iPoda, ale również te, które generuje sama aplikacja. Te, które przypadną nam do gustu możemy zapisać w aplikacji. Każdą playlistę można oczywiście podejrzeć, niestety nie da się ich edytować.   Oczywiście Groove 2 pozwala na dzielenie się naszą muzyką przez portale społecznościowe. Warto dodać, że, jak wspomniałem wcześniej, aplikacja jest częściowo zintegrowana z Last.fm, więc umożliwia również scrobbling do tego portalu. Oprócz tego z poziomu każdego utworu można spróbować wygenerować mix, jeżeli oczywiście aplikacja wyszuka w naszej bibliotece kawałki odpowiadające danemu utworowi. Jedyny minus, jak dostrzegłem w trakcie korzystania z tej aplikacji, to brak możliwości edytowania playlist i tworzenia własnych z poziomu Groove 2. Wprawdzie aplikacja całkiem dzielnie sobie radzi z generowaniem playlist na podstawie tagów czy naszego gustu, ale czasami dobrze jest dobrać własną playlistę. Oczywiście możemy to zrobić w iTunes a potem zsynchronizować, ale to tylko utrudnia sprawę. Groove2 to świetna aplikacja i uważam, że warta jest swojej ceny, z powodzeniem może zastąpić natywną aplikację. Na moim telefonie już to zrobiła. Ocena: 5 Fota 