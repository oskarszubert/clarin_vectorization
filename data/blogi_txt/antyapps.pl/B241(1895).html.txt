07.02.2013 Kolejny dobry tytuł z gatunku „łącz elementy” trafia na Windows Phone. Tym razem jednak nie jest to prosty klon bejeweleda, ale bardzo ciekawy pomysł na rozgrywkę, opakowany w ładną oprawę i przemyślany interfejs. Jeżeli lubicie wyzwania intelektualne zapraszam Was do świata Joining Hands. Jak to bywa w tego typu grach zadanie samo w sobie jest proste. Musimy połączyć ze sobą wszystkie elementy. Te wyglądają pociesznie i machają do nas swoimi rączkami. Tutaj zaczynają się schody. Te małe istoty mają różną ilość rąk, dodatkowo w zależności od gatunku potrafią nimi ruszać, bądź też trzymają sztywno (ach ta masa mięśniowa), a zmiana ich położenia wymaga obracania całym stworkiem. Jest więc wyzwanie. Poziom zostanie zaliczony dopiero wtedy, kiedy wszystkie istotny, wszystkimi swoimi łapkami, będą trzymały inną łapkę. Plansz jak i różnych odmian naszych bohaterów jest multum i starcza na wiele godzin dobrej zabawy, zwłaszcza jeżeli za cel postawimy sobie zdobycie maksymalnych wyników. Poziom trudności rośnie systematycznie, ale bardzo szybko. Ważne aby pamiętać, że czasem należy raz jeszcze przestawić dane elementy w tym samym miejscu, aby uzyskać pomiędzy nimi nowe połączenia. Grafika i muzyka zasługują na nazwanie ich ślicznymi i słodkimi. Wszystko utrzymano w kolorowych, bardzo przejaskrawionych barwach. Elementy które musimy łączyć uśmiechają się do nas, smucą, machają rączkami, mrugają, straszą a wszystko to opatrzono prostymi, ale bardzo dobrze przygotowanymi animacjami. Obcowanie z Joining Hands to naprawdę bardzo miłe przeżycie audiowizualne. Oczywiście nie ma w tym nic wyjątkowego, ale dobrze gdy twórcy gier logicznych pamiętają także o oprawie, a nie tylko samym pomyśle. Joining Hands polecam każdemu kto lubi takie gry. Lekko odstraszać może cena, prawie 9zł, ale standardowo tytuł posiada rozbudowaną wersję próbną. Można pobrać i sprawdzić czy wciągnie nas na tyle, aby zapłacić za wersję pełną. Osobiście się skusiłem i nie żałuję, choć mam wątpliwości czy były to moje najlepiej wydane 9 zł w Sklepie. Gra jest dostępna także na  iOS oraz Androida. Warto dodać, że wersja na Windows Phone jest najtańsza. Windows Phone 7.5: nie działa, Windows Phone 8: działa, Lumia 610: nie działa 