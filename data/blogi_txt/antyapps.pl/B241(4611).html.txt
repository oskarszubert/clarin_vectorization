09.08.2012 Czujecie, że wre w was artystyczna dusza i jesteście duchowymi spadkobiercami arcymistrzów malarstwa? A może po prostu lubicie sobie „pobazgrać” bez składu ni ładu, dla czystej frajdy i zabawy? Dla jednych i drugich, i dla wszystkich tych, którym rysowanie obce nie jest mam przydatną aplikację. A więc pędzel w dłoń i do boju! LINE Brush to aplikacja, którą bez wątpienia warto wypróbować, a fanom cyfrowych ołówków, kredek, pędzli i gumek zapewne przypadnie do gustu. Mi szczególnie podoba się jej minimalizm i skupienie na tym, co najważniejsze, czyli na narzędziach. Aplikacja pozwala nam na pracę zarówno z czystą kartą, jak i ze zdjęciem, które możemy zrobić lub pobrać z pamięci naszego telefonu. U dołu ekranu znajdziemy nasz malarski przybornik, a w nim oczywiście pędzel, gumkę, suwaki odpowiedzialne za rozmiar kreski oraz jej przezroczystość, a także paletę barw.  Najważniejszym narzędziem jest oczywiście pędzel, a właściwie cała kategoria różnego typu wirtualnych przyborów do rysowania. Po kliknięciu w ikonkę wyświetli nam się lista możliwych narzędzi, od ołówków, po pędzle, mazaki, gąbki, kredki, etc. Samych tylko narzędzi do rysowania naliczyłem blisko 25 plus dwa rodzaje gumek do ścierania! To naprawdę potężny zestaw i trudno znaleźć takowy w darmowej aplikacji. Co więcej, oprócz tych wyżej wyliczonych jest jeszcze 15 dodatkowych efektów przeznaczonych do obróbki zdjęć, ale o tym za chwilę. Oprócz wspomnianych pędzli mamy również do dyspozycji całkiem dobrze przygotowywaną paletę barw. Możemy wybrać jeden z 7 sugerowanych kolorów, ale możemy również szukać odpowiednich odcieni lub też pobrać próbkę koloru z załadowanego zdjęcia. Podczas rysowania aplikacja przechodzi do trybu pełnoekranowanego, abyśmy mieli lepszy podgląd na to, co robimy. Wracając jeszcze do pędzli przeznaczonych dla zdjęć. Otóż aplikacja pozwala nam nakładać na zdjęcia efekty w postaci wybranego stylu (ołówek, mazak etc), ale również dostarcza specjalnych narzędzi, które modyfikują wybrane zdjęcie i przerabiają je na rysunek. Możemy zmienić również jego barwę. Wygląda to naprawdę bardzo ciekawie. Oczywiście aplikacja pozwala nam podzielić się naszym dziełem oraz zapisać je w pamięci telefonu. Jeżeli miałbym szukać jakowych minusów, to naprawdę trudno byłoby mi je znaleźć. Mógłbym wskazać, że można było dodać jeszcze kilka innych funkcji, jak obsługę warstw, dodawanie cienia, etc. Ale LINE Brush to nie zaawansowany program graficzny, ale prosta aplikacja do tworzenia rysunków i jak na darmowy produkt liczba funkcji, które oferuje jest naprawdę pokaźna. Dlatego z czystym sumieniem polecam tę aplikację. Ocena: 5 