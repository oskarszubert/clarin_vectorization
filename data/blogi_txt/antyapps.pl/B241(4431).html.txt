22.11.2013 Typografia to niezwykle szerokie zagadnienie w dzisiejszych czasach. Wielu artystów udowodniło już, że to nie tylko same czcionki mogą zachwycać, ale także to w jaki sposób się je wykorzystuje. Tworzenie grafik w oparciu o znaki, litery i słowa to może nie jest nic specjalnie świeżego i innowacyjnego, ale przez długi czas był zarezerwowany tylko dla osób które z programami graficznymi były za pan brat. Dzięki WordPack i bez tego macie szansę otrzymać niezwykle ciekawy efekt. Wystarczy kilka kliknięć w dotykowe ekrany iPhone’ów oraz iPadów. Program i jego interfejs nie należą do najbardziej zagmatwanych kombinacji, z jakimi miałem kiedykolwiek styczność. W menu WordPack dostępne są jedynie trzy pozycje: dodawanie tekstu, ustawienia wyglądu oraz opcje związane z zapisaniem i udostępnieniem ostatecznego efektu naszej pracy. Pierwszej i ostatniej pozycji raczej specjalnie tłumaczyć nie trzeba, bo ich nazewnictwo zdradza już wszystko na ten temat. Sprawdźmy zatem co skrywa się w ustawieniach wyglądu i w jaki sposób możemy zmodyfikować grafikę by spełniała nasze oczekiwania.  Pierwszą ze zmiennych jest kształt, w jaki może układać się tekst. Autor programu dał nam do wyboru kilkadziesiąt prostych wzorów, duża część z nich jest jednak ponadczasowa i można je wykorzystać w różnych konfiguracjach. Dalej zaś mamy prawo wyboru kolorów (grafiki zawsze składają się z dwóch barw, a tam czekają na nas zestawy z góry zdefiniowanych kombinacji), czcionki czy układu barw. Bardziej wymagający mogą także popracować nad wprowadzonym tekstem i dzięki działaniu automatu pominąć znaki czy słowa, które nie będą istotne dla odczytu sensu. W tym często powtarzających się wyrazów, czy spójników. Dla lepszego efektu wizualnego możemy też za pomocą jednego kliknięcia wyrzucić wszystkie cyfry. Jeżeli zależy nam bardziej na samym layoucie niż poprawności językowej, a taka chyba będzie odpowiedniejsza wersja w przypadku WordPack, możemy z pomocą automatu zamienić wielkość liter. Albo wręcz przeciwnie, zostawić w formie, w jakiej zostały wklejone. WordPack to ciekawe, automatyczne narzędzie, pozwalające w kilka minut osiągnąć bardzo pozytywny typograficzny obraz. Do pełni szczęścia brakuje mi w nim tylko opcji rysowania własnych kształtów, a następnie wypełnianiu właśnie ich. Rozumiem jednak ograniczenia platformy no i fakt, iż program nie jest zaawansowanym narzędziem graficznym, a prostą aplikacją wycenioną na 0,89 euro — bo właśnie tyle przyjdzie za nią zapłacić w AppStorze. 