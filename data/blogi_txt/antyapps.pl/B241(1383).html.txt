04.12.2013 Aplikacja z rodzaju motywujących — do działania, do ćwiczeń, do bycia fair sam ze sobą. Jeżeli nie boicie się sprawdzania jak idzie Wam wykonywanie wyznaczonych celów, to Full może okazać się opcją najlepszą z możliwych — wyjątkowo prostą w obsłudze, a przy tym efektywną w działaniu. A raczej motywującą do działania. Bowiem Full w trybie miesięcznym każe nam wyznaczać sobie cele. Wklepujemy nazwę wpisu, określamy ilość powtórzeń i działamy. Za każdym razem kiedy wykonamy nasz cel, wykonujemy na jego wysokości gest przesunięcia palcem — i tyle. W lewą stronę dodajemy jeden punkcik, w prawą usuwamy — jeżeli poddajemy się w przedbiegach, możemy również usunąć lub zedytować wpis.  Cały program utrzymany jest w nowoczesnej, płaskiej, stylistyce idealnie wpasowującej się w estetykę najnowszej odsłony iOS. Jako że aplikacja skupia się tak naprawdę na jednej rzeczy, autorzy zadbali o to by cały interfejs i posługiwanie się nią było dziecinnie proste. I zadanie to udało im się wykonać na piątkę! Full zdecydowanie nie jest aplikacją dla wszystkich. Jeżeli poszukujecie programu który pozwoli na zaawansowane zarządzanie listą zadań, powinniście skorzystać z bardziej zaawansowanych propozycji (o wielu takich pisaliśmy już na łamach AntyApps, sprawdźcie podobne aplikacje w prawej kolumnie). Jeżeli jednak chcecie tylko dodawać cele, szczególnie te ilościowe, to zdecydowanie jest to tytuł godny polecenia — zresztą ilość nagród i wysoka pozycja w AppStorze mówią same za siebie. Full wyceniony został na 0,89 euro i dostępny jest jedynie w wersji dostosowanej do małych ekranów. 