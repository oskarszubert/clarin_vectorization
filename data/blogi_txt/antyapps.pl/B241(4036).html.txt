27.11.2012 Ostatnio coraz więcej pojawia się aplikacji próbujących coś ugrać w kategorii wiadomości. Właściwie po tym, co zaoferował Flipboard trudno jest wypromować nowy produkt. Niemniej jednak aplikacje te zawsze cieszą się sporą popularnością, więc trudno się dziwić, że wciąż podejmowane są takie próby. Jedne są udane, inne nie. Do tych raczej udanych można zaliczyć Summly. Aplikacja ta to typowy agregator newsów, który chce przyciągnąć do siebie użytkowników niebanalnym wyglądem i interesującą nawigacją. Jak wygląda i działa Summly? Pierwsze co rzuca się w oczy to główna karta pokazująca liczbę nieprzeczytanych newsów oraz tytuł jednego z nich. W rzeczywistości jednak jest to karta informacyjna, a newsy czytamy zgodnie z kategoriami, do których przechodzimy, przesuwając ekran w lewo. Na tej karcie znajdziemy przygotowane przez twórców aplikacji kategorie, które możemy edytować o konkretne tematy. Możemy również dodawać własne kategorie na podstawie wyszukiwanego hasła. Przy każdej z kategorii znajduje się liczba nieprzeczytanych newsów, a odświeżyć ją możemy przeciągając pasek kategorii w prawo.  Po wejściu do kategorii dostajemy streszczenie konkretnego newsa. Aby przejść do następnego wystarczy przesunąć palcem po ekranie. Możemy również z tego poziomu, podwójnym kliknięciem, przeczytać rozszerzone streszczenie, lub cały artykuł, pochodzący ze źródła, a który otworzy się w osobnej karcie. Jeżeli przyciśniemy ekran palcem pojawią się nam opcje udostępniania via social media i maila. To co mi się nie podoba w tej aplikacji to fakt, że po przejściu do następnego newsa poprzedni zostaje odznaczony jako przeczytany, choć wcale tak być nie musi. Poza tym aplikacja pokazuje tylko 30 ostatnich newsów. Muszę również napisać, że jeżeli chodzi o odświeżanie newsów, to tutaj nie jest najlepiej, mają one kilkugodzinne opóźnienie. Warto jednak docenić samą budowę tej aplikacji. Choć czasami wydaje mi się, że nawigacja jest nieco zbyt zagmatwana, to jednak aplikacja wyciąga naprawdę dużo z możliwości dotykowego ekranu, do tego graficznie prezentuje się naprawdę dobrze i działa całkiem szybko, chociaż przy ładowaniu źródła odczuwalne jest spowolnienie. Czy Summly ma szansę konkurować z takim Flipboardem? Cóż, nie sądzę. Niemniej jednak przyłożono się do wykonania tej aplikacji, samo podanie newsów jest również bardzo atrakcyjne, stawiające na poszerzony lead, a ponieważ aplikacja jest za darmo, więc wypróbować bez wątpienia można. 