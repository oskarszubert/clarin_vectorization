10.05.2013 Ilekroć „nie mam czego słuchać” lubię odpalić któreś z internetowych radiów w poszukiwaniu inspiracji i nowych zespołów. Snuję się między gatunkami z nadzieją, że trafię na coś wartego uwagi. Earbits Radio może nie jest pomysłem rewolucyjnym, ale w ładnym opakowaniu dostarcza nam tego, co tygryski lubią najbardziej — muzyki dobieranej głównie z braniem pod uwagi tego, czego słuchamy na co dzień. Earbits Radio na starcie skanuje nasze urządzenie, by poznać trochę nasz gust. Bazując na nim, podrzuca nam zestaw stacji radiowych, gdzie posłuchać możemy utworów w klimatach, w których czujemy się najpewniej. Jakby tego było, pośród nich wmiksowywane są kawałki z naszej biblioteki. Na czym polega wyjątkowość usługi? Nie chodzi o brak reklam ani ładną aplikację — a tych obecności trudno nie zauważyć. Jej głównym atutem jest gromadzenie i zapoznawanie nas (głównie) z niszowymi, znakomitymi artystami, których nie usłyszycie w komercyjnych radiach czy telewizji. Jak twierdzą autorzy projektu, ich celem jest popularyzacja fajnie rokujących, acz mało znanych kapel. Robią to w naprawdę dobrym stylu!  W aplikacji możemy wybierać i przebierać także w kilkudziesięciu stacjach radiowych posegregowanych gatunkami, przeczytać kilka słów o wykonawcach czy skontrolować jak idzie nam odkrywanie nowych artystów — choć do tego niezbędne będzie posiadanie konta, które można założyć również z poziomu aplikacji. Sam odtwarzacz zaś prezentuje się naprawdę estetycznie — kawałki które najbardziej przypadną nam do gustu możemy oznaczyć gwiazdką, by zawsze móc do nich powrócić. Jedynym technicznym mankamentem jaki napotkałem, jest konieczność w miarę szybkiego połączenia z internetem. Przy wolniejszych, aplikacja twierdziła, że połączenie z siecią nie jest w ogóle dostępne. Znakomity projekt — artyści warci uwagi, przedstawiani szerszej publiczności w naprawdę dopracowanej aplikacji mobilnej. Do tego bez reklam i mikropłatności. Po prostu! Jeżeli chcecie otworzyć się na nowe, to czym prędzej pomknijcie do Google Play, gdzie można aplikację Earbits Radio pobrać za darmo. 