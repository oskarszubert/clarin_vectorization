25.03.2013 Plotki dotyczące abonamentowych opłat za korzystanie z komunikatora WhatsApp niestety się potwierdzają. Warto więc zawczasu rozejrzeć się za jakąś alternatywą, która umożliwi nam bezpłatną wymianę wiadomości ze znajomymi. Jeśli kolorowy Cubie (o którym pisaliśmy niedawno) nie przypadł wam do gustu z racji swojej barwnej oprawy, być może MessageMe ma szansę stać się waszym nowym, ulubionym komunikatorem. Interface programu do złudzenia przypomina to, do czego przyzwyczaił nas Facebook Messenger. O ile jednak produkt ze stajni Marka Zuckerberga niejednokrotnie już mnie zawodził gubiąc gdzieś po drodze niejedną wiadomość, MessageMe okazało się być całkiem miłym zaskoczeniem. Testując aplikację podczas dość długiej podróży autobusem nie zdarzyło mi się, żeby któraś z przesłanych informacji nie dotarła. Jeśli chodzi o użyteczność apki, mamy tu do dyspozycji cały wachlarz funkcji typowych dla tego typu komunikatorów. Możemy przesyłać zdjęcia i filmy wybierając je z naszego telefonu lub wyszukując je w Internecie. Aplikacja umożliwia także pozostawienie wiadomości głosowej, jak również przesłanie naszego aktualnego położenia przy użyciu nawigacji GPS. Przydatnym dodatkiem jest również możliwość przesyłania narysowanych wcześniej obrazków – funkcja, która staje się ostatnimi czasy coraz bardziej popularna.  Jeśli tylko uda wam się namówić znajomych, aby wasze rozmowy przeniosły się akurat na ten komunikator, program z pewnością ma szansę odnieść sukces. Przypadnie on do gustu wszystkim tym, którzy cenią sobie prostotę i brak udziwnień w podobnych aplikacjach. Jeśli apka pozostanie darmowa, kto wie czy zwolennicy WhatsApp w obliczu wprowadzenia opłat nie przeniosą się właśnie do konkurencyjnego MessageMe. Aplikacja dostępna jest obecnie na systemy Android i iOS. 