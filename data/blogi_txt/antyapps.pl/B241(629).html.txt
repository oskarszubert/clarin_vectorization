05.08.2013 Długo szukałem dobrej mobilnej strategicznej produkcji w klimatach fantasy, przy której mógłbym spędzać wolny czas. Castle Clash to mocny kandydat do tego tytułu, oferujący intuicyjne sterowanie, baśniowy klimat i rozbudowane elementy rozgrywki. A wszystko to w modelu free-to-play. Castle Clash już samą swoją nazwą i logiem przywodzi na myśl bajkowe, baśniowe produkcje, w których rządzi magia, mityczne stwory i epicki klimat. Wspomniana epickość może nie daje się tutaj we znaki zbyt mocno, szczególnie gdy uruchamiamy grę na niewielkim ekranie smartfona. Gra ogólnie polega na budowaniu naszego małego imperium, w którym szkolimy nowych wojowników, opracowujemy nowe technologie, konstruujemy i usprawniamy budowle, a przede wszystkim wydobywamy surowcę – manę i złoto. Nie mogło tutaj również zabraknąć surowca premium. W Castle Clash ma on formę diamentów, które możemy kupować za rzeczywiste pieniądze lub otrzymywać w zamian za pomoc w promowaniu gry. Dużą zaletą tej produkcji jest to, że nieustannie rozwijamy swoje własne imperium. Jest to zatem typ niekończącej się rozgrywki, w trakcie której na naszej drodze nie stają żadne inne przeszkody poza przeciwnikami, z którymi musimy toczyć boje. Sam mechanizm walki jest moim zdaniem koszmarnie nieintuicyjny. W zależności od tego, czy się bronimy, czy atakujemy, musimy wydawać grupom naszych żołnierzy rozkazy ataku w wybranych miejscach, warto tutaj przybliżyć sobie maksymalnie kamerę, bo bardzo ważna jest tutaj precyzja. Właściwie trudno jednoznacznie określić mechanikę rządzącą starciami. Daje się odczuć, że atakujący mają dużo ciężej niż broniący się, a więc warto zwiększać potencjał obronny swojego królestwa poprzez stawianie wież obronnych.  Osobiście znacznie bardziej przypadła mi do gustu sfera ekonomiczna, gdzie całość bazuje na prostych sprawdzonych mechanizmach. Każdą z naszych budowli możemy ulepszać, co daje nam szereg dodatkowych profitów. W kilku z nich szkolimy nowe jednostki, w innych wydobywamy złoto i manę, a w jeszcze innych odblokowujemy nowe typy żołnierzy. Wszystko wymaga czasu, chyba, że zdecydujemy się zapłacić diamentami. Tym samym produkcja znacznie ułatwia życie tym graczom, którzy za nią zapłacą. I tutaj pojawia się zgrzyt, bo możemy walczyć z innymi graczami, co z marszu stawia na przegranej pozycji tych, którzy zakupili mniej diamentów.  Grafika w grze jest przyjemna dla oka i utrzymana w bajkowych (a może wręcz baśniowych) klimatach. Moim zdaniem dobrze to współgra z konwencją zabawy, choć nie daje szczególnie oszałamiających efektów. Niemniej same projekty budowli oraz jednostek wykonano starannie. Castle Clash to przyjemna i wciągająca produkcja, która niestety w dość dużym stopniu bazuje na płatnościach. Jest to jednak zrozumiałe ze względu na darmowych charakter gry. Mimo to myślę, że gra zapewni przynajmniej kilka godzin dobrej zabawy – przynajmniej do czasu, gdy bardziej rozrzutni gracze nie spędzą nam snu z powiek. 