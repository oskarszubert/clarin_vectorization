24.04.2012 Ach, któż nie chciałby być przez chwilę nieustraszonym szeryfem w ociekającym zbrodnią miasteczku na Dzikim Zachodzie i rozprawiać się z bandziorami w samo południe, na piaszczystej drodze, obserwowany przez gawiedź patrzącą z okien Saloonu? Lub szybkorękim rewolwerowcem, który napada na pociągi, łamie serca pięknych dam i oczywiście pojedynkuje się, a jakże, w samo południe. No, cóż, te czasy minęły, ale za to są smartphony. I Ready Steady Bang. Od razu zastrzegę, że jeżeli oczekujecie wgniatającej w fotel i miażdżącej wizualnie gry, to ta do tej kategorii nie należy. Nie zobaczycie więc pięknych budowli i trójwymiarowych postaci. Nie, zobaczycie stertę pikseli ułożoną w zarysy ludzików i tyle. I więcej Wam nie potrzeba! Bo gra ta, choć wizualnie przypominająca początki tego przemysłu, dostarcza masę dobrej rozrywki, w myśl zasady: im prościej, tym lepiej. Dostajemy więc grę, w którą możemy grać sami lub ze znajomym, a której cały wątek fabularny opiera się na tym, kto szybciej sięgnie po rewolwer, reprezentowany przez dwie kreseczki i położy przeciwnika. I zabawy z tym co niemiara (resztką sił wstrzymuje się, aby nie dodać uśmieszku do tego tekstu).   Tak więc stajemy naprzeciw naszego przeciwnika, po czym na komendę: ready-steady-bang dotykamy jak najszybciej potrafimy naszego ekranu. Kto pierwszy ten lepszy. Komendy nie pojawiają się w regularnych odstępach czasowych, czasami znak do strzelania pada natychmiast, czasami po kilku długich jak cała wieczność sekundach. Trzeba mieć naprawdę stalowe nerwy, bo jak się pośpieszymy, to już po nas. Twórcy tej prostej gry zadbali jednak o to, aby była w niej i rywalizacja i zabawa. Rywalizacja polega oczywiście na tym, że jak uda nam się przeżyć klika rund, przechodzimy do kolejnego przeciwnika. Oprócz tego aplikacja mierzy nasz czas reakcji. Naszym wynikami chełpić się możemy oczywiście online.   Oprócz tego, choć graficznie „mało” zaawansowana, gra dostarcza sporo uciechy. Trafiona postać pada na ziemie w różnych śmiesznych pozach, a nasz bohater wyraża swoją radość w bardzo interesujący i prawie zawsze odmienny sposób. Oprócz tego dostajemy do naszej dyspozycji „kill gallery”, w której możemy zobaczyć 31 pojedynkowych scenek. Dodatkowo twórcy uraczyli nas śmiesznymi dźwiękami. Czy są wady tej gry? Jeżeli chcecie czystej rozrywki, która polega na tym, że musicie być szybsi od swojego rywala, czy to będzie komputer czy inna osoba, to nie. Oczywiście niewielki ekran telefonu średnio nadaje się do grania na dwóch graczy, ale na iPadzie Ready Steady Bang powinno dostarczyć Wam i Waszym znajomym mnóstwo nieskomplikowanej rozrywki. Polecam, zwłaszcza, że jest za darmo! 