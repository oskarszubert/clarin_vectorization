16.12.2011 Święta to doskonały moment na wypuszczenie aplikacji tematycznej, która pozwoli nam przetrwać tę zawieruchę, która trwa, aż do ostatniej chwili, gdy w końcu cała rodzina może usiąść przy jednym stole. Pisałem Wam już o aplikacji, dzięki której ułatwicie sobie rozesłanie życzeń świątecznych, a teraz coś bardziej bezpośrednio skierowanego do Was – Christmas Carol to zestaw kolęd z piękną galerią.  W duchu świąt chciałoby się rzec, że aplikacja powinna być darmowa, ale twórcy proponują jednak kwotę 0,79 Euro za 14 międzynarodowych kolęd oraz zbiór obrazków, który stanowi pokaz slajdów wyświetlany na ekranie. Utwory są nagrane instrumentalnie, obrazki są na licencji Creative Commons, a interfejs wygląda niestety na dodany na szybko. Nie chcę tu wyjść na marudę, ale czuć niestety trochę, że autorom zależało przede wszystkim na czasie  i nie włożyli za dużo pracy w wydanie Christmas Carol.  Oczywiście interfejs jest tutaj elementem zupełnie pomocniczym i w takiej formie zupełnie wystarcza, ale psuje to odrobinę odbiór, szczególnie, że w świadomości wszyscy mamy, że w tej chwili w niejednym radio internetowym znajdziemy całe listy kolęd i innych piosenek świątecznych do przesłuchania.  Świąteczna atmosfera to coś wspaniałego, ale tak trudno ją poczuć będąc zabieganym w poszukiwaniu prezentów czy też skupiając się na przygotowaniach do wigilii. Christmas Carol pozwala nam na chwilę oddechu i wsłuchania się w kolędy. Nie jest to może nic wybitnego i szczerze mówiąc liczyłem na ciut lepsze wykonanie, w końcu kolęd możemy posłuchać za darmo z internetu, ale jeśli położymy iPada z aplikacją gdzieś w tle to po chwili muzyka i nastrój zrobią swoje. Sam się złapałem na tym, że zacząłem nucić i od razu jakoś lepiej się poczułem. Link do aplikacji (wersja uniwersalna). 