12.09.2013 Purikura to małe kolorowe naklejki zrobione ze zdjęć. Pod taką samą nazwą figurują specjalne automaty, w których możemy zrobić sobie fotografię. Moda ta, jak nietrudno się domyślić, pochodzi z Kraju Kwitnącej Wiśni, gdzie szaleństwo na ozdabianie i zbieranie własnych nalepek trwa nie od dziś. Oczywiście nie trzeba było czekać długo, żeby motywy znane z Purikura przeniosły się do naszych mobilnych urządzeń. Na aplikacji GirlsCamera, jak sama nazwa wskazuje, najbardziej skorzystają nastolatki i bardzo młode damy. Na wstępie ostrzegam również, że wszyscy użytkownicy Androida z małą tolerancją na róż i słodycz nie powinni przechodzić do dalszej części tego wpisu, a tym bardziej pobierać aplikacji. Choć tak naprawdę czego nie zrobiłby ojciec dla ukochaniej córki… Patrząc na cukierkowy interfejs aplikacji, wciąż nie mogę się nadziwić, że pobrało ją już przeszło 5 milionów użytkowniczek. Świadczy to tylko o tym, że twórcy mobilnych gier i programów nie powinni lekceważyć nastolatek jako swojego potencjalnego targetu.  Apka pozwala nam modyfikować zrobione wcześniej zdjęcia lub wykonać zupełnie nową fotografię. Do naszych fotek możemy dodać nowe tło lub efekty ramki. Elementem, jakiego nie spotkałem jeszcze w tego typu aplikacjach, jest wycinanie elementów danego zdjęcia w określonym kształcie i „naklejanie” ich na wybraną „papeterię”. Przypomina to nie tyle japońskie budki do produkcji kolorowych naklejek, a znany bardziej z kultury amerykańskiej scrapbooking. W aplikacji nie zabrakło również naklejek, które coraz częściej stają się nieodłącznym elementem naszych komunikatorów. Tym razem, zamiast zastąpić nimi emotikony, będziemy mogli umieścić je na fotografiach. Nowścią jest również możliwość samodzielnego narysowania nalepek, którymi ozdobimy zdjęcie. Gdyby zdarzyło się wam skorzystać z apki w Japonii, istnieje również możliwość dokupienia nowych elementów pomagających w zdobieniu oraz wysyłanie własnych propozycji nalepek, z których mogą skorzystać inni. Funkcje te nie są jednak dostępne w Europie. Wybór wszelkiego rodzaju naklejek, stempli i ramek jest jednak tak szeroki, że dodatkowe zakupy raczej nie będą wam potrzebne. Aplikacja GirlsCamera to produkt zarezerwowany tylko i wyłącznie dla waszych córek, młodszych sióstr i innych małoletnich przedstawicielek płci pięknej. Normalni użytkownicy Androida raczej nie poradzą sobie z taką ilością różu, gwiazdek i serduszek w jednym miejscu, jednak pobierając apkę na swój smartfon lub tablet napewno będziecie mogli zdobyć punkty, kiedy przyjdzie wam opiekować się małą księżniczką. Aplikacja dostępna jest również dla użytkowniczek systemu iOS. 