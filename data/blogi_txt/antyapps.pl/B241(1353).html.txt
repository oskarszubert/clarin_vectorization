27.06.2013 Ostatnimi czasy widząc w sklepach aplikacje dedykowane konkretnym wydarzeniom, festiwalom, prezentacjom z coraz większym zainteresowaniem sięgam po nie. Czasy gdy były to nudne programy, tworzone tylko po to by „być”, wydają się mijać, a autorzy stawiają na oryginalne pomysły i dobre wykonanie. Przykładem właśnie takiej aplikacji jest FotoFestiwal. FotoFestiwal nie jest zwykłą aplikacją eventową. Nie znajdziemy w niej planu imprezy (już archiwalnej), informacji z nią związanej, czy też części dla uczestników. Powstała tak jakby obok, w celu promocji wydarzenia. Dzięki temu jest przydatna także teraz, gdy festiwal mamy już za sobą. Co więc oferuje FotoFestiwal? Główną funkcją jest możliwość dopasowywania nas, lub dowolnych obiektów do starych zdjęć. Zdjęcia podzielono na dwie kategorie pojedyncze oraz grupowe. Niestety dostępnych szablonów jest niewiele, po kilka na każda z kategorii. Sam proces tworzenia zdjęcia przebiega bezproblemowo. Aplikacja korzysta zarówno z kamery tylnej jak i przedniej, mamy też możliwość włączenia bądź też wyłączenia lampy. Naszą twórczość możemy zapisać w telefonie, a także udostępnić w usługach społecznościowych (Twitter, Facebook).  Ostatnia, trzecia zakładka to galeria z wybranymi pracami FotoFestiwal 2013. Każde z nich posiada obszerny opis, dzięki czemu możemy dowiedzieć się sporo o samym zdjęciu, wykonaniu czy też interpretacji. Podane są też informacje o wystawie i terminach podczas których będzie można je oglądać. Niestety są to już terminy archiwalne.  Do interfejsu aplikacji nie mam zastrzeżeń. Choć na każdej z platform wygląda podobnie, to autorzy zadbali o to aby drobnymi detalami był dopasowany do specyfiki systemu. Niestety w przypadku recenzowanej wersji Windows Phone, razi brak wsparcia dla wysokich rozdzielczości, czy też rozszerzonych funkcji aparatu. Pomysł na FotoFestiwal był strzałem w dziesiątkę. Choć sama aplikacja nie zachwyca niczym szczególnym, to jej idea i wykonanie godne jest pochwały. Aplikacja mająca wspierać konkretne wydarzenie, pozwala na zabawę nawet w oderwaniu od niego. Warto pobrać dla ciekawej galerii prac wraz z opisami czy też zestawu „filtrów”. Aplikacja dostępna jest także na Androida oraz iOS. 