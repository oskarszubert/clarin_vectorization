12.10.2011 Zacznę od prostego pytania, na które mam nadzieję, że każdy odpowie „tak”. Wiecie co to Machinarium, graliście w nie? Jeśli odpowiedzieliście twierdząco to już powinniście zacierać ręce na kolejny tytuł, nad którym pracuje Amanita Design. Botanicula, bo tak będzie nazywać się ich kolejna przygodówka wygląda tak samo odjechanie i już na początku przyszłego roku powinna się ukazać na Androidzie i iOSie. Jeśli chodzi o rozgrywkę, to podobnie jak w Machinarium będziemy „klikać” (tutaj rozumiane jako dotykać) po różnych częściach ekranu i eksplorować ten dziwny, a jednocześnie fascynujący świat. Tym razem będzie to las, w którym trójka małych stworzeń próbuje uratować ostatnie ziarno z ich drzewa przed złymi insektami infekującymi wszystko, co żywe. Nie wiem czy to tylko ja, ale ten pierwszy najmniejszy stwór z daleka bardzo mi przypomina jednego takiego złego ptaka. Ciekawe czy to zabieg marketingowy czy po prostu już moja podświadomość płata mi figle. Wracając jednak do tematu – na razie mowa wyłącznie o tabletach, ale czeski deweloper obiecuje przyjrzeć się również smartfonom. Pewnie na iPhonie 3G czy nawet 3GSie gry nie zobaczymy, ale myślę, że 4 i 4S powinny spokojnie podołać zadaniu. 