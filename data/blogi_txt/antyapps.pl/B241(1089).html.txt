09.07.2013 Afera PRISM udowodniła, że anonimowość i prywatność w internecie to w dużej mierze fikcja. Bez wątpienia skorzystali na tym ludzie z DuckDuckGo, twórcy wyszukiwarki, która, jak zapewniają, nie zbiera o nas żadnych informacji, których poszukujemy w sieci. Kwestią czasu było pojawienie się oddzielnej, mobilnej aplikacji, która chroniłaby naszą prywatność również na tabletach i smartfonach. Apka od DuckDuckGo to jednak coś więcej niż tylko wyszukiwarka. To również źródło wybranych newsów z popularnych serwisów oraz praktyczne narzędzie do zapisywania ulubionych stron. Interfejs DuckDuckGo jest banalnie prosty. Na górze znajduje się pasek wyszukiwania oraz przycisk menu. Zanim wyświetli nam się poszukiwana fraza, całą dolną część ekranu zajmują wybrane artykuły z serwisów takich jak Qora, CNN, Yahoo i wielu innych. Muszę przyznać, że moderatorzy odpowiedzialni za dobór treści naprawdę starają się wybierać ciekawe teksty i mimo że nie jest to Digg czy Wykop, to z pewnością w wolnej chwili każdy znajdzie tam coś dla siebie. Dodatkowo każdą ze stron możemy udostępnić w innej aplikacji, otworzyć inną zainstalowaną w naszym urządzeniu przeglądarką lub zapisać, aby przeczytać zawartość później.  Po kliknięciu w charakterystyczną, kwadratową ikonkę z trzema liniami, po prawej stronie otwiera się menu. Z jego poziomu możemy przejrzeć ostatnio otwierane artykuły oraz wyszukiwane przez nas treści. Tutaj znajduje się również zakładka „saved”. To tu przechowywane są wszystkie adresy, które zapisaliśmy, aby odwiedzić je później. W ustawieniach aplikacji możemy modyfikować rozmiar czcionek, styl czy inną od domyślnej zawartość ekranu głównego. Ciekawą i przydatną funkcją jest również „region boost” pomagający w wyszukiwaniu artykułów z określonego kraju.  W dobie monopolu wyszukiwarki Google, która coraz częściej i skuteczniej dostosowuje wyniki wyszukiwania do profilu jaki tworzymy pozwalając zbierać informacje o nas samych, DuckDuckGo wydaje się być naprawdę ciekawą alternatywą. Projekt cały czas się rozwija, dlatego mam nadzieję, że również mobilna aplikacja będzie poszerzać swoje horyzonty i łączyć w sobie elementy wyszukiwarki, jak również cechy aplikacji takich jak choćby Pocket, które już teraz są częścią apki. Trzymam kciuki i w najbliższym czasie nie mam zamiaru odinstalowywać DuckDuckGo z mojego smartfona. 