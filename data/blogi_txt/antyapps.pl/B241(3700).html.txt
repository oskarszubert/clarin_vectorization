10.06.2013 Wybór launchera dla Androida to niebagatelna sprawa – w końcu będziemy z nim obcować niemal przy każdym wybudzeniu smartfona. Jedni zadowalają się domyślnymi rozwiązaniami, a inni szukają złotego rozwiązania w Google Play. Propozycji ciągle przybywa. Jedną z najnowszych jest minimalistyczny i prosty SickSky. Twórca SickSky postawił sobie za punkt honoru stworzenie launchera możliwie najprostszego, oferującego podstawowe funkcje i jednocześnie nie pożerającego zbyt wielu zasobów smartfona. Aplikacja, która powstała rzeczywiście jest niezwykle prosta, ale czy w przypadku launcherów prostota jest tym, czego szukają użytkownicy? Oceny w Google Play póki co napawają optymizmem. W SickSky nie znajdziemy wielu pulpitów z efektami przejścia, rozbudowanych systemów widżetów, folderów i innych udogodnień. Co zatem oferuje ten launcher? Prosty ekran z informacjami o godzinie oraz dwoma przyciskami w prawym i lewym dolnym rogu. Pod pierwszym z nich znajdziemy szufladę z aplikacjami. Jest ona przewijana poziomo, bez zbędnych udziwnień i efektów. Niestety nie ma możliwości grupowania ikonek w foldery, co przy dużej liczbie pozycji wprowadza tutaj chaos. Prawdę powiedziawszy aplikacja nie pozwala w ogóle na konfigurację tego elementu. Drugi z przycisków aktywuje natomiast ekran z podręcznymi funkcjami launchera. Trzy paski, które zobaczymy, prowadzą nas odpowiednio do chronologicznej listy wydarzeń z kalendarza, prognozy pogody oraz ustawień aplikacji. Wszystko jest tutaj w języku angielskim, ale z racji na prostotę aplikacji, nie powinno to być problemem dla nikogo.   Launcher nie jest zbyt konfigurowalny. Właściwie nie mamy wpływu na jego wygląd. Jedyne, co możemy zmienić w ustawieniach, to jednostki używane podczas prognozy pogody, format godziny i kilka innych elementarnych funkcji. Nie daje to zbyt wielu możliwości personalizacji. Pozostaje to zrzucić na karb wersji beta. SickSky ma dopiero numerek 0.1.1, a więc jest w bardzo wczesnym stadium rozwoju. Zapewne z czasem pojawi się tutaj wiele nowości. SickSky jak na razie wygląda na niewykorzystany świetny pomysł z potencjałem. Idea skonstruowania minimalistycznego, prostego launchera wydaje się być kusząca, ale odniesie sukces tylko i wyłącznie wtedy, gdy autor umożliwi jego personalizację oraz zadba o większą wszechstronność. Problemem może być tutaj też zgodność z Androidem, bo program wymaga wersji 4.1 lub nowszej. Jeżeli miałby trafić do low-endowych urządzeń, autor musi zmniejszyć wymagania.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 