11.01.2012 Na iPadzie wytworzyła się całkiem duża grupa rozbudowanych tytułów dla graczy niedzielnych, którzy niekoniecznie szukają wyzwania z piękną oprawą graficzną. 4 Elements HD nie rewolucjonizuje gatunku gier „połącz 3 elementy ze sobą”, ale wprowadza na tyle dużo drobnych zmian w mechanice zabawy, że warto się tym tytułem zainteresować.  Zabawa w 4 Elements głównie polega na wyszukiwaniu kombinacji 3 lub więcej klocków na planszy, które łączymy ze sobą, a one wybuchają niszcząc barierę pod sobą. Nie chodzi jednak tylko o zdobywanie punktów, a doprowadzenie energii znajdującej się pod planszą do źródła. Na planszy spotkamy różne barykady – kamienne bloki, na których leżą klocki albo zmrożone bryły. Wszystkie je oczywiście niszczymy właśnie poprzez tworzenie jak największych kombinacji lub wykorzystanie specjalnych bonusów dostępnych graczowi. Możemy przykładowo usunąć jedne bardzo uporczywy klocek blokujący nasz progres albo wysadzić sekcję planszy bombą. W zasadzie mechanika jest dość prosta, ale szybko zaczyna się rozbudowywać dodając dodatkowe elementy strategiczne. Pod tym względem 4 Elements HD to typowy przedstawiciel gatunku – łatwe do załapania zasad, ale trudne do osiągnięcia mistrzostwa. Miłą, choć prostą odskocznią od szukania kombinacji klocków są też zadania polegające na znajdowaniu różnic pomiędzy obrazkami albo wyszukiwaniu przedmiotów poukrywanych na pełnoekranowej grafice. Nic szczególnie ambitnego, ale takie wprowadzenie do kolejnych światów pokazuje, że deweloper chciał urozmaicić zabawę czerpiąc z innych znanych gatunków dla graczy niedzielnych.  Warto kilka słów poświęcić oprawie, która jest bardzo kolorowa i ciepła. Powiedziałbym nawet, że odrobinę bajkowa, bo całość 4 Elements HD łączy się z fantastyką i opowieścią o czterech żywiołach i ich reprezentantach. Pojawiają się tutaj ładne grafiki smoków, wróżek, czarodziejów, magicznych źródłem i krasnoludów. Wszystko jednak nigdy nie przechodzi w ten taki bardziej nowoczesny wizerunek, a bardziej pozostaje w stylistyce delikatności i legend z dawnych lat. Wizerunkowo wypada to całkiem nieźle i jedyne do czego mógłbym się przyczepić to animacja wróżki oprowadzającej nas po świecie gry.  Czy warto? W sklepie Apple dostępna jest darmowa wersja 4 Elements HD pozwalająca na przejście pierwszego świata, odpowiada to jednej czwartej gry. Po tym czasie na pewno już będziecie wiedzieli czy chcecie zapłacić za resztę 3,99 Euro. Dla mnie zabawa była przednia, a bajkowa oprawa jest naprawdę ładna, ale kwota, którą musimy zapłacić jest troszkę zbyt wysoka. Mimo wszystko polecam Wam tę pozycję sprawdzić, bo grania za darmo jest całkiem sporo, a rozgrywka jest przyjemna, więc na oderwanie się na kilka chwil wystarczy. Link do aplikacji (iPad). 