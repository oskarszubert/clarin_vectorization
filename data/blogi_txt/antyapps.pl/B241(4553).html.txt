16.10.2013 Nawyk podlewania kwiatów to coś, nad czym ludzie muszą chyba pracować latami, albo po prostu hodowanie takowych nie jest mi pisane. Sam zaniedbałem nawet kaktusa, jedynie zioła w kuchni jakoś się jeszcze trzymają — ale to pewnie dlatego, że są smaczne ;-). Ja już wyzbyłem się potrzeby posiadania pięknych, kwitnących zieleni w pokoju, ale jeśli wśród Was jest jeszcze ktoś, kto ma wolę walki, to mam dla Was wspaniałą broń w postaci Waterbot — aplikacji, która przypomni nam o pielęgnacji naszych roślin.  Zatem rozpocznijmy od dodania podopiecznego. Klikając na plusik przy prawej górnej krawędzi ekranu, otwieramy ekran, na którym wybieramy w jakich odstępach czasowych musimy podlewać naszą roślinkę (od 2x dziennie, do raz na 20 dni) oraz przyporządkowujemy jej jedną z domyślnych ikonek lub samodzielnie dodajemy fotografię. I może trudno w to uwierzyć, ale… to w większości byłoby na tyle. Teraz pozostaje jedynie ustawienie lub zrezygnowanie z notyfikacji, dostosowanie ich czasu no i podlewanie — oczywiście, które na bieżąco notujemy w aplikacji.  Bez zbędnych dodatków czy udziwnień Waterbot pozwala nam walczyć o zdrowie, dobro i przyszłość naszych zielonych przyjaciół. Od teraz można temat potraktować jako dobrą zabawę, do kompletu brakuje jedynie elementów grywalizacyjnych, ale nie można mieć wszystkiego. Jeżeli chcielibyście nareszcie zapewnić roślinom odpowiednią opiekę i nie ufacie swojej pamięci, zatrudnijcie Waterbot do pomocy. Aplikacja dostępna jest za darmo na platformie Google Play. 