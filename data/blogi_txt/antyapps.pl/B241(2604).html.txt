19.02.2014 Bohaterem dzisiejszego tekstu jest nietypowy tower defence. W grze tej nie uświadczycie tak charakterystycznego dla gatunku rzutu izometrycznego, ani też kilkunastu wieżyczek postawionych w obronie przed nadciągającymi agresorami. Zamiast żmudnego stawiania zasieków w Naughty Kitties czeka Was dynamiczna i efektowna walka z najeźdźcą, uosabianym tym razem przez bezwzględnych kosmitów. Żarty się skończyły. Kocia planeta została zaatakowana przez kosmicznych piratów, którzy nie zamierzają brać jeńców. Przewaga przeciwnika jest przytłaczająca, ale koty nie zamierzają poddać się bez walki. Przygotujcie się na wojnę, jakiej wszechświat jeszcze nie widział. Oto koty VS kosmici. Rozpoczynając grę w Naughty Kitties przejmujemy stery nad defensywnym statkiem kosmicznym. Pojazd wyposażony jest w trzy miejsca – na każdym z nich mamy możliwość ustawienia jednego z kilkunastu rodzajów kocich obrońców. Rzecz jasna na początku nasz repertuar załogi jest zdecydowanie uboższy – w pierwszych misjach mamy do dyspozycji zaledwie kilkoro członków załogi, możliwość zatrudnienia kolejnych pojawia się wraz z postępami w grze. Podobnie sytuacja wygląda ze statkiem – pierwszy pojazd po kilkudziesięciu wykonanych misjach okazuje się nieco zbyt delikatny, by zmierzyć się z niebezpieczeństem czychającym na użytkownika w dalszej części rozgrywki. Kupno kolejnego, lepiej wyposażonego, odporniejszego, a przede wszystkim umożliwiającego zatrudnienie większej ilości załogi jest tylko kwestią czasu.  Naughty Kitties to gra wymagająca podejmowania bardzo szybkich decyzji. Nasz statek porusza się bez przerwy przed siebie napotykając coraz to potężniejsze grupy przeciwników. Jednocześnie amunicja, jaką dysponuje kocia załoga ulega raz za razem wyczerpaniu. Na stanowiskach obronnych musi trwać ciągła rotacja – mechanika naprawiającego statek zastępuje kot wyposażony w szybkostrzelne działko, by po chwili na jego miejscu pojawił się dachowiec z wyrzutnią rakiet. Każdy z załogi ma swoją charakterystykę, na ktorą składa się zasięg, ilość zadawanych obrażeń oraz szybkostrzelność. Wśród poborowych znajdziemy również mechaników oraz lekarzy – w sumie czeka na nas 12 rodzajów jednostek. Grafika, którą widzimy na ekranie oraz muzyka dopływająca głośników nie są najwyższych lotów. Nasi bohaterowie są słabo animowani, a krajobrazy przewijające się w tle rozczarowują jednorodnością i nijakością. Osoby szukające uczty wizualno- dźwiękowej muszą poszukać jej gdzie indziej, bo w Naughty Kitties na pewno jej nie znajdą. Na szczęście wszystkie niedostatki w obrazie i muzyce są wynagradzane przez wyśmienitą grywalność.  Rozgrywka jest wciągająca i wymaga ciągłego monitorowania stanu amunicji podopiecznych oraz skali zniszczeń naszego statku. Podczas zabawy zdobywamy złote monety, za które kupujemy dodatkowych rekrutów, statki kosmiczne, specjalne uzbrojenie oraz… karmę dla kotów. Dzięki tej ostatniej dbamy o samopoczucie naszej załogi – wiadomo, jak żołnierz głodny, to zły, a jak zły, to i jego chęć brania udziału w batalii mniejsza. Naughty Kitties to gra warta polecenia. Szczególnie zadowoleni powinni być miłośnicy gatunku tower defence, którym tradycyjny schemat rozgrywki oferowany przez większość produkcji dostępnych na urządzenia mobilne zdążył się już przejeść. 