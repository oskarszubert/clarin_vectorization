21.12.2011 Przez mojego smartfona przewinęło się już sporo aplikacji służących do notowania. Dzięki temu trafiłem na takie perełki jak Tofu Notes czy GNotes. To jednak nie koniec. W Android Markecie dostępna jest jeszcze jedna aplikacja tego typu, która zaspokaja potrzebę użytkowników na swój własny sposób. Musisz sam zdecydować, który z nich jest dla Ciebie najlepszy. Classic Notes przez wielu użytkowników Androida uznawany jest za najlepszą aplikację służącą notowaniu. W rzeczywistości, aplikacja ta jest niezwykle rozbudowana i wielu uważa to za zaletę. Program posiada niezliczoną wręcz liczbę szablonów notatek typu wideonotatki, listy rzeczy do zrobienia, definicja słowa ze słownika czy kalkulator napiwku.  To, co dla wielu oznacza większą funkcjonalność, dla innych oznacza przeładowanie. Pomimo wysokich ocen w Android Markecie, sam pozostaję przy GNotes. Classic Notes nie posiada funkcji synchronizacji notatek i ze względu na liczbę funkcji, gdzie połowy z nich nie wykorzystam, nie odpowiada mi jako minimaliście. Ogrom funkcji tego notesu po prostu mnie przerasta. Wracając do samej aplikacji, posiada ona przyjemny interfejs. Domyślna czcionka nie obsługuje polskich ogonków, dlatego należy przełączyć się w ustawieniach programu do czcionki systemowej. W samej konfiguracji możemy ustawić także między innymi tryb read-only jako domyślny, wybrać domyślną walutę, jednostki pomiarowe czy kod pocztowy, na podstawie którego wyświetlana będzie następnie pogoda. Classic Notes ma jedną zaletę, dzięki której minimaliści również będą mogli z niej korzystać. Po wybraniu opcji nowej notatki mamy możliwość utworzenia standardowej notatki, listy zadań do zrobienia lub rysunku. Wszystkie pozostałe typy notatek schowane są w pozycji Extras. Program jest dostępny w dwóch wersjach – darmowej i płatnej, które różnią się jedynie obecnością reklam.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 