14.11.2013 Tym, czego mi od zawsze brakowało w elektronicznych urządzeniach, był jakiś wspólny język komunikacji między poszczególnymi sprzętami. Komputerami, telefonami, odtwarzaczami muzyki czy konsolami do gier. Na szczęście w erze, kiedy wszędzie wbudowane są moduły WiFi, problem ten powoli przestaje istnieć, a przynajmniej jest solidnie ograniczany przez aplikacje takie jak Evercopy. Jeśli nie macie ochoty bawić się w przesyłanie treści na komunikatorze, a specjalne otwieranie aplikacji do obsługi chmury by zamieścić lub zedytować plik to za dużo pracy, sprawdźcie ją! Aplikacja ma jedno „ale”, które mi — z perspektywy użytkownika Dropboxa — specjalnie nie przeszkadza, ale w pełni zrozumiem frustrację i zdecydowanie inny odbiór programu przez użytkowników, którzy tego nie czynią, a i tak by cieszyć się dobrodziejstwem Evercopy zmuszeni są założyć tam konto (albo zwyczajnie obejść się smakiem). Następnie należy jeszcze przyznać odpowiednie uprawnienia, bo to właśnie na naszych dropboksowych kontach składowane będą wszystkie dane które zechcemy przekazać przez Evercopy. Ale kiedy już sobie z tym poradzimy, przechodzimy do dania głównego i możemy się w pełni cieszyć funkcjonalnością programu. Czyli właściwie czym? Ano szybkimi i wygodnymi notatkami. Interfejs programu jest na tyle przyjemny w obcowaniu, że prawdopodobnie nie ma szans się w nim pogubić. Składa się bowiem raptem z kilku opcji, które w czytelnej formie zostały objaśnione w samouczku zaimplementowanym w aplikacji. Wśród nich znalazły się takie podstawy jak ręczne dodawanie notatki (przycisk z symbolem plusa), automatyczne wklejenie jako nowy wpis tego, co mamy zapisane w pamięci podręcznej (ikonka tuż obok plusa) czy możliwość przeszukania naszej bazy zgromadzonych danych, a także ich udostępnienie za pośrednictwem zewnętrznej aplikacji.  Co ciekawe, naszych plików nie znajdziemy ot, po prostu na Dropboxie. By przeczytać zapisane w Evercopy dane, będziemy musieli skorzystać z wersji skrojonej tak, by mozna było skorzystać z każdej przeglądarki lub dedykowanego rozszerzenia dla Google Chrome. Jeżeli o mnie chodzi, to Evercopy automatycznie stał się jedną z najwygodniejszych opcji by podzielić się treściami między różnymi urządzeniami. Jest to wygodniejsza opcja niż mail i komunikator, a zdecydowanie szybsza aniżeli Dropbox czy Evernote — oba są o wiele bardziej zaawansowanymi projektami. Opisywana aplikacja zaś skupia się na jednej rzeczy i robi to naprawdę szybko i bezproblemowo. Evercopy można pobrać w Google Play za darmo (wersja uniwersalna) — warto mieć jednak na uwadze, że gwarantuje ona możliwość przechowywania do dwudziestu notatek. By odblokować ich więcej należy z poziomu programu nabyć wersję premium, która wyceniona została na ok. 1,8 euro. 