22.01.2013 Budząca wiele kontrowersji, przez wielu znienawidzona, przez innych uwielbiana – oś czasu – która pojawiła się na naszych profilach (a zaraz potem stronach) na Facebooku w ubiegłym roku, na dobre zadomowiła się już na portalu społecznościowym Marka Zuckerberga. Co zrobić by nasza oś wyglądała naprawdę wyjątkowo i wyróżniała się na tle kompozycji naszych znajomych? Oryginalny pomysł to jedno, a drugie to dobre wykonanie, a w tym pomoże nam MagiCover.  Czego by o osi czasu nie powiedzieć, w moim odczuciu początkowo krytykowana zmiana wprowadzona na naszych profilach na Facebooku wyszła wszystkim na dobre. Nasze ściany wyglądają lepiej, nie trzeba się specjalnie gimnastykować by odszukać archiwalne wpisy, łatwiej poznamy zainteresowania i pasje innych użytkowników. Choć wielu narzeka, że informacje zawarte w osi są nieuporządkowane, ekipa Zuckerberga już pracuje nad naprawą tego problemu, a niedawno zaczęły się pierwsze testy jej nowej odsłony. Budowa naszej osi czasu to przede wszystkim zdjęcie w tle oraz zdjęcie profilowe. Odpowiednie dobranie obu fotografii doda naszej ścianie niepowtarzalnego uroku. W przygotowaniu dobrze wyglądającego zdjęcia w tle pomoże nam niewielka aplikacja MagiCover.  Program dostępny w AppStore przede wszystkim odpowiednio wykadruje wybrane przez nas zdjęcie i dopasuje je do rozmiaru grafiki widocznej w tle naszego profilu na Facebooku. To oczywiście jeszcze nie koniec. Z pomocą programu dokonamy także podstawowej obróbki fotografii. Dodamy jej kontrastu, nałożymy rozmycie, obrócimy, urozmaicimy o ramkę oraz cienie, a także pozbawimy kolorów lub nałożymy ocieplający bądź chłodzący barwy filtr. MagiCover pozwala nam także na dodanie dowolnego tekstu, który później zostanie „nałożony” na wybrane przez nas zdjęcie. Do wyboru mamy 8 krojów czcionek. Ciekawym rozwiązaniem jest także możliwość dopasowania zdjęcie profilowego do tego widocznego w tle. Dotykając ramkę, w której pojawia się nasza główna grafika, możemy zobaczyć jak wyglądałaby nasza oś czasu gdybyśmy w to miejsce zdecydowali się wstawić dalszy ciąg zdjęcia widocznego w tle.  Na samym początku aplikacja poprosi nas o dostęp do naszego konta na Facebooku. Spokojnie – wszystko tylko po to, by później móc automatycznie zapisać zmiany na naszym profilu, a także umożliwić edycję jego aktualnego wyglądu. Program pozwala nam także na zarządzanie zdjęciami widocznymi na łamach Facebookowych stron, gdzie pełnimy funkcję administratora. Dziś w ramach promocji program dostępny jest bezpłatnie. Niestety wszystko co dobre szybko się kończy – obecna cena programu to 0,89€. 