02.12.2011 W zasadzie nie ma na świecie gry bardziej znanej od Tetrisa. Oczywiście tutaj wszyscy fani Angry Birds mogą poczuć lekkie oburzenie, ale pamiętajmy o tym, że układanie klocków było popularne nawet wtedy, gdy komputery dopiero docierały do naszych domów. Zmieniali się wydawcy, zmieniała się grafika, świat szedł do przodu, ale stary dobry Tetris nadal potrafi bawić. Może stąd też Electronic Arts przygotowało nową wersję swojej gry.  Śmieszna historia jest taka, że Tetris był już dostępny na iOSie, ale tamta wersja została usunięta, a w jej miejsce pojawiła się nowa, dość mocno od poprzedniej różna. Niestety posiadacze starego wydania będą musieli jeszcze raz zapłacić 0,79 Euro za zabawę z klockami, a czy warto to zaraz sobie odpowiemy. Przede wszystkim powrócił typowy tryb Marathon, w którym staramy się zdobyć jak najwięcej punktów i przetrwać, jak najdłużej. Jest też tryb Galaktyki, w którym mamy specjalne bonusy pozwalające nam poprawiać wyniki, a całość polega na rozwiązywaniu jakby czasowych zagadek w usuwanie już stworzonej struktury na planszy. Przyjemne, ale niestety oparte na dość denerwującym trybie zbierania monet, co szybko może oznaczać, że nie obejdzie się bez wpłacania dodatkowych pieniędzy na konto wydawcy. Dużą innowacją jest jednak to, że mamy teraz opcję wyboru sterowanie jednym palcem, co w skrócie oznacza, że dostosowano sterowanie do telefonów. Teraz klocek nie spada od razu, ale wisi w powietrzu na górze planszy, a my mamy do wyboru kilka konfiguracji, gdzie go usadowić (do 4). Gra innymi słowy sugeruje nam miejsca, gdzie prawdopodobnie i tak byśmy go położyli. Żeby nie było za łatwo, to widzimy też cień wskazujący ile czasu nam zostało do momentu, gdy klocek spadnie samoistnie na planszę. Sprawdza się to wyśmienicie i po dwóch partiach nie chciałem już wracać do klasycznego sterowania. To nowe jest dużo wygodniejsze i przystępniejsze, a nie psuje nic z doznań płynących z gry. Niezbyt fajną opcją jest również to, że gra nakłania nas do stworzenia sobie konta/zalogowania się w usłudze Origin (platforma EA). Niektóre funkcje dostępne są tylko w ten sposób, a naprawdę nie było to wymagane. Zresztą nawet nasz nick w grze jest wyświetlany, jako gość, póki się nie zalogujemy. Mało tego możemy należeć do T-klubu za cenę 2.39 Euro za miesiąc lub 23.99 Euro za rok, co pozwoli nam na zdobywanie 15% większej liczby monet i punktów w grze. Czy warto? Nowy Tetris to dziwny twór, w którym EA mam wrażenie próbuje zbyt wielu dziwnych zagrań naraz i to na tytule, który jest banalny u swoich podstaw. Wiem, że platformy mobilne to dobry poligon treningowy, ale jakoś nie mam ochoty logować się do Origin, skoro mam już swój profil na telefonie, ani wykupywać dziwnych abonamentów, żeby grać (!). Z drugiej strony sterowanie jednym palcem naprawdę działa, a jak już zaczniemy usuwać kolejne linie to naprawdę trudno się oderwać. Na bazowym poziomie to nadal ogromne pokłady grywalności, ale cała otoczka i skomplikowanie, którą EA nałożyło na ten tytuł zniechęcają mnie do grania w niego. Link do aplikacji (cena 0,79 Euro). 