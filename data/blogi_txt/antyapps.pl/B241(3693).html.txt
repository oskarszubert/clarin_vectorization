10.01.2014 Zmęczeni domyślną aplikacją do robienia zdjęć, w której wszystko jest poukrywane i tak skomplikowane, jak tylko się dało? Autorzy Shot Control postanowili wziąć sprawy w swoje ręce i nareszcie robienie mobilnych zdjęć bez ustawień innych niż automatyczne nie będzie katorgą. Wystarczy, jak to przeważnie w mobilnym świecie bywa, odpowiednia aplikacja. W tej kwestii Shot Control sprawdzi się znakomicie! Interfejs programu jest uproszczony do maksimum. I mimo że na pierwszy rzut oka całość może wydać się dość zawiła, to w praktyce jest niezwykle łatwa w obsłudze i wyczerpująca (przynajmniej dla takich domorosłych fotografów jak ja ;-). Przy dolnej krawędzi znalazł się szereg opcji, którymi dostosowujemy ustawienia naszej aparatu fotograficznego. Wśród nich nie mogło zabraknąć różnych wariacji związanych z wyostrzaniem, balansem bieli, lampą błyskową, ISO czy formatu i wielkości fotografii. Opróćz nich obowiązkowy zestaw filtrów, które pozwalają nam jeszcze przed wykonaniem zdjęcia sprawdzić, jak będzie prezentował się efekt finalny. Każdorazowo klikając na jedną z opcji, otwieramy wyżej kolejne menu, gdzie dostosowujemy ją do własnego widzimisię. Gotowe? Zatem czas wykonać fotografię, która trafia bezpośrednio do naszej biblioteki zdjęć.  Bardzo bogato przedstawiają się również ustawienia samego programu. Lista funkcji i zmian które możemy wprowadzić robi wrażenie. Oprócz niezbędnych oczywistości takich jak włączenie wibracji czy dźwięków przy robieniu zdjęć, możemy tam również włączyć zestaw dodatkowych narzędzi które będą każdorazowo widoczne na ekranie. Najcenniejszą opcją wydaje mi się jednak przyporządkowanie przycisków fizycznych dostępnych w naszym smartfonie czy tablecie do różnych funkcji. Niby niewielka rzecz, ale naprawdę cieszy i okazuje się być niezwykle przydatną. W dniu w którym kupiłem pierwszy smartfon, kompaktowy aparat fotograficzny na dobre spoczął na dnie szuflady, dlatego niezwykle cenię sobie nie tylko solidne moduły sprzętowe, ale również aplikacje które ułatawiają korzystanie z nich. Shot Control idealnie wpisuje się w ten schemat. Aplikacja dostępna jest za darmo na platformie Google Play — i choć twórcy twierdzą, że dostęp do wielu funkcji jest płatny w ramach IAP, to żadnej z takowych się nie doszukałem. Być może trwa jakaś promocja o której zapomnieli powiadomić w sklepiku? Nie mam pojęcia, w każdym razie bez problemu miałem dostęp do wszystkich wspomnianych wyżej funkcji :). 