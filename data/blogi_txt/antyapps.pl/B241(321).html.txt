03.10.2013 Ask a Nomad to dostępna 24 godziny na dobę społeczność, której członkowie z przyjemnością udzielą odpowiedzi na najdziwniejsze i często problematyczne pytania, jakie tylko przyjdą Ci do głowy podczas podróży nawet w najbardziej odległe rejony świata. Ta rozproszona po wszystkich kontynentach grupa ludzi posiada niewyobrażalny potencjał – kto wszak posiada najdokładniejszą i najbardziej aktualną wiedzę, jak nie mieszkańcy danego miasta czy regionu. Aplikacja pozwala zadawać pytania dotyczące nie tylko lokalizacji, w której aktualnie przebywamy, ale dosłownie każdego miejsca na świecie. Przekonajmy się jak Ask a Nomad sprawdza się w praktyce. Pierwsze, co rzuca się w oczy po uruchomieniu Ask a Nomad to świetnie pomyślany interfejs programu. Co prawda pod względem wizualnym gryzie się on dość mocno z nowoczesnym, wygładzonym wyglądem nowego mobilnego systemu Apple, ale sposób jego działania i bajecznie intuicyjna nawigacja wynagradzają ten lekki, czysto estetyczny zgrzyt, z nawiązką.  Menu programu oparte zostało na wygodnej w użyciu liście rejonów świata, które możemy odwiedzić. Panel po lewej stronie ekranu umożliwia zawężenie pytań i odpowiedzi udzielanych przez użytkowników do danego kontynentu, państwa, bądź regionu. Istnieje również możliwość wyświetlenia konwersacji dotyczących jedynie miejsca, w którym się aktualnie znajdujemy – w tym celu wystarczy zaznaczyć odpowiednią opcję w lewym, górnym rogu wyświetlacza.  Pytania użytkowników oraz odpowiedzi na nie wyświetlane są w postaci przejrzystych kart. Każda karta wysuwa się z prawej strony ekranu, nakłada się na poprzednią i tworzy w ten sposób coś w rodzaju mini stosu. W jego obrębie możemy poruszać się za pomocą prostego gestu – wystarczy „chwycić” palcem wybraną kartkę i odsunąć ją ku prawej krawędzi, by naszym oczom ukazała się ukryta pod nią zawartość. Niestety, na chwilę obecną społeczność skupiona wokół projektu jest średnio aktywna. Pytania, owszem, pojawiają się, ale wiele z nich pozostaje bez odpowiedzi (niektóre wywołują długą dyskusję, ale takich przykładów jest niewiele). Moim zdaniem Ask a Nomad to usługa mająca pewien potencjał, który tylko czeka na wykorzystanie. 