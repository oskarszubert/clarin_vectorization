17.07.2013 Autorzy aplikacji zgłaszając ją przez nasz formularz kontaktowy zarzucili nas statystykami, w świetle których aż 10% rodzimych użytkowników telefonów komórkowych korzysta z taryf oferujących nielimitowane połączenia. Prawda jest taka, że i bez tego często chcemy zaoszczędzić „impulsy” dzwoniących do nas bliskich, mając do nich darmowe rozmowy — czy to w ramach wybrania puli numerów, czy innych korzystnych ofert. Zamiast jednak czekać aż osoba chcąca się z nami skontaktować odłoży telefon, lub odrzucając go, możemy skorzystać z trzeciej opcji: CallBack.  Opisywana tu aplikacja oferuje nowy ekran połączeń przychodzących, na którym oprócz standardowych dotychczas przycisków (najpewniej odbierz, odrzuć i opcjonalnie jeszcze możliwości szybkiego posłania SMS) znajduje się nowy żółty przycisk pozwalający od razu oddzwonić. Klikając na niego nasz smartfon automatycznie rozłącza połączenie przychodzące i wybiera numer do nadawcy. Niby to samo możemy zrobić za pomocą dwóch szybkich wyborów na ekranie naszego telefonu, ale cóż — tak jest po prostu szybciej. Jeżeli robicie tak nagminnie, będziecie mieli możliwość zaoszczędzenia kilkunastu sekund co rusz — a zaimplementowany w aplikacji licznik będzie je sumiennie zliczał. Pomijając już fakt, iż samemu z takiej aplikacji spodziewanego użytku raczej nie uczynię, to przy jej testowaniu rzuciły mi się w oczy szczególnie dwa elementy, które sprawiły, że i tak bym z tej opcji nie skorzystał. Po pierwsze — mam włączoną pocztę głosową, przez co nawet korzystając z funkcji oddzwaniania automatycznie serwuję ją osobie się do mnie dobijającej. Jeśli ta postanowi jeszcze faktycznie zostawić wiadomość, to próba kontaktu zamieni się w zabawę w kotka i myszkę. Druga — brak jakiejkolwiek blokady. Sam używam standardowego rozwiązania zaimplementowanego w nowszych Androidach, gdzie muszę wykonać gest przesunięcia palca, by wybrać którąś z akcji. Bez tego najprawdopodobniej z rozpędu bym podejmował decyzję całkowicie nieświadomie, wyciągając urządzenie z kieszeni. W ustawieniach programu możemy jedynie aktywować lub dezaktywować działanie aplikacji, sprawdzić ile sekund udało nam się zaoszczędzić lub zmienić zestaw ikon który będzie wyświetlał się na ekranie przy połączeniu. Darmowy jest jeden z nich — by odblokować pozostałe dwa, musimy wykupić pełną wersję aplikacji, pozbawioną wszędobylskich reklam. Jeżeli uznacie że CallBack faktycznie będzie dla Was użyteczne, to pewnie i tak to zrobicie, szczególnie, że twórcy życzą sobie za nią jedynie 3 złote — wszystko to z poziomu aplikacji. A póki co pobierajcie program, bo dostępny jest za darmo w Google Play. 