07.01.2014 Jeszcze do niedawna nagranie screencastu, czyli wideo z czynności wykonywanych na smartfonie lub tablecie z Androidem wiązało się z koniecznością skorzystania z komputera i narzędzi, które dla przeciętnego użytkownika stanowią czarną magię. Na szczęście w najnowszej wersji systemu wprowadzono taką funkcję natywnie, choć nie jest ona łatwo dostępna. Programiści wychodzą zatem posiadaczom gadżetów naprzeciw, rezultatem czego jest m.in. Rec. Rec. nie jest aplikacją dla wszystkich. Z jej możliwości skorzystają jedynie posiadacze Androida 4.4 KitKat, o czym wspomniałem wyżej. Co więcej, do działania programu potrzebne są prawa dostępu do roota, co z pewnością jeszcze bardziej zawęża grono odbiorców. Jeżeli dysponujecie relatywnie nowym urządzeniem lub starszym modelem ze zmodyfikowanym systemem, to na pewno warto się przyjrzeć temu rozwiązaniu, bo nagrywanie wideo z pulpitu Androida właściwie nigdy nie było tak proste.  Rec. niczym nie przypomina aplikacji Screencast opracowanej przez ekipę CyanogenModa, którą opisywałem kilka tygodni temu. Narzędzie to jest znacznie bardziej rozbudowane. Po uruchomieniu wita nas utrzymany w stylu Holo UI interfejs, w którym dominuje charakterystyczna, znana m.in. z logo YouTube’a czerwień. Użytkownik może tutaj z marszu określić bitrate nagrania, a także wyznaczyć czas rejestrowania. Nie zabrakło również funkcji obracania ekranu oraz możliwości wybrania ścieżki zapisu pliku. Słowem jest tutaj praktycznie wszystko, co niezbędne do natychmiastowego rozpoczęcia nagrywania.  Chcecie więcej? Twórcy przygotowali rozbudowany ekran z ustawieniami. Tutaj jednak napotykamy się na pierwszą trudność, bo część opcji jest niedostępna. Jak nietrudno się domyślić, dostęp do nich zostanie odblokowany po wykupieniu wersji PRO. Przyjemność ta kosztuje 8 złotych (uwzględniając tymczasową zniżkę 20 proc.) – trochę sporo jak na program służący tylko do nagrywania screencastów, ale z drugiej strony do podstawowych czynności zupełnie wystarczy nam wersja darmowa.  Na ekranie ustawień znajdziemy m.in. ustawienia dotyczące powiadomień po zakończeniu nagrywania, wstrzymania wygaszania ekranu, a także momentu zapytania o prawa roota. Po odblokowaniu pełnej wersji będziemy mogli wyłączyć powiadomienia o aktywnych nagrywaniu, rozpoczynać cały proces poprzez potrząśnięcie urządzeniem, a także ustawić opóźniony start rejestrowania. Dodatkowo po opłaceniu programu będziemy mogli nagrywać wideo dłuższe niż 5 minut, a także konfigurować własne profile ustawień. Rec. to jeden z najlepszych, jeśli nie najlepszy, program do nagrywania wideo na Androidzie. Co prawda, narzędzie to nie ma na razie zbyt dużej konkurencji, ale nie sądzę, by rywalom udało się zaoferować jakieś szczególnie rewolucyjne nowości. Jedynym problemem mogą być tutaj dość rygorystyczne ograniczenia wersji darmowej, ale spójrzmy prawdzie w oczy – twórcy muszą jakoś zarabiać, a za tak świetne aplikacje płaci się ze zdecydowanie mniejszym bólem w sercu. 