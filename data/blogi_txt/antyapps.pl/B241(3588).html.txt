23.12.2013 Czego by nie mówić o inwestycjach PKP to w segmencie aplikacji radzą sobie coraz lepiej. Rozkład Kolejowy to już trzeci program mający zapewnić podróżnych szybki dostęp do rozkładów jazdy pociągów. Oczywiście obecnie PKP to różne mniej lub bardziej zależne od siebie spółki, jednak ich aplikacje bazują na tych samych danych, odróżnia je jedynie wykonanie.  Rozkłady Kolejowe najbardziej przypominają dostępną od ponad roku aplikację bilkom. Od strony interfejsu lekko jej ustępuje, za to nadrabia kilkoma nowymi opcjami. Przede wszystkim mamy więcej opcji konfiguracji wyników wyszukiwania. Standardowo widzimy stację początkową, docelową, godzinę odjazdu/przyjazdu, datę i czas na przesiadkę. W razie potrzeby okno warunków połączenia możemy rozszerzyć o kilka dodatkowych kryteriów, w tym rodzaj przewoźnika i preferencja co do poszczególnych udogodnień. W ramach konkretnych połączeń widzimy godzinę przyjazdu na poszczególne stacje oraz czas opóźnienia jeżeli takie istnieje. Nie znajdziemy tu znanej z aplikacji bilkom możliwości zakupu biletu. Stacje, rozkłady oraz połączenia możemy dodawać do listy ulubionych. Dane z ostatnich wyszukiwań zapamiętywane są offline, dzięki czemu mamy do nich dostęp nawet bez połączenia internetowego.  Tym co razi najbardziej jest duża ilość małych błędów w interfejsie. Po pierwsze pomimo długich testów, do tej pory nie wiem gdzie w wersji Windows Phone dodać stacje do ulubionych. Po drugie dodawać możemy jeden element wielokrotnie, aplikacja nie zapamiętuje że już został dodany. Irytuje też okno wczytywania danych, które wygląda nieestetycznie. Dodatkowo, zbyt wolno i wybiórczo działa system podpowiedzi podczas wpisywania. Cała reszta to prosty wygląd znany chociażby z bilkom. Rozkład Kolejowy to aplikacja bardzo nierówna. Ma kilka smaczków których brakuje bilkomowi, ma też braki oraz niedociągnięcia które sprawiają, że mimo wszystko wolę konkurencyjne rozwiązanie. Dostępna jest za darmo, tak więc każdy z Was sam może się przekonać który program bardziej odpowiada jego potrzebom. Miejmy nadzieję że z czasem autorzy nie zapomną o jej rozwoju i poza naprawą błędów doczekamy się też nowych opcji. 