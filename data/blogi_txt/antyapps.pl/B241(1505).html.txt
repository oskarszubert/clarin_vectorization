03.02.2012 Miłośników kuchni w dzisiejszych czasach nie brakuje. Blogi kulinarne zdobywają sporą popularność, a to o czymś świadczy. Wśród użytkowników Androida znajdziemy praktycznie każdą grupę społeczną, również owych miłośników kulinariów. Nic dziwnego zatem, że powstała dedykowana im mobilna książka kucharska – Gotujemy. Gotujemy to ogromna baza przepisów, która z miesiąca na miesiąc jest powiększana. Ogromne znaczenie ma tutaj fakt, iż wszystkie przepisy zapisane są bezpośrednio w aplikacji, dzięki czemu ta działa w trybie offline. Plusem takiego rozwiązania nie jest tylko możliwość gotowania z aplikacją w kuchni bez WiFi (jak to brzmi (: ), ale i zerknięcia na przepis w czasie zakupów w markecie, żeby przypomnieć sobie produkty, które trzeba zakupić. Program zdobywa spore uznanie. Na chwilę obecną średnia ocen w Android Markecie to 4,6/5. Nic dziwnego. Użytkownicy doceniają liczbę przepisów i przejrzystość ich zapisania. Samych kategorii przepisów jest kilkanaście, a każda ma w menu dedykowany obrazek. Całośc wygląda naprawdę schludnie. Ciekawym pomysłem jest dodanie do aplikacji przelicznika miar oraz licznika kalorii. Program umożliwia także dodawanie określonych przepisów do ulubionych. Zauważyłem tutaj jednak jeden błąd związany z tym, że przepis możemy usunąć z ulubionych jedynie z zakładki Ulubione. Gwiazdka w danym przepisie po jej kliknięciu nie daje możliwości „odkliknięcia”. Ponowne naciśnięcie to ponowne dodanie przepisu do ulubionych. Gotujemy można pobrać z Android Marketu za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 