09.05.2013 Nie trzymałem, nie trzymam i prawdopodobnie trzymał na urządzeniach mobilnych pokaźnych galerii zdjęć nie będę, dlatego idea przyświecająca flayvr jest dla mnie zupełnie obcą. Jeśli jednak lubicie mieć wszystkie „momenty” zawsze przy sobie, a do tego często do nich wracacie, to powinniście dać aplikacji szansę. Tylko… co ona tak właściwie potrafi? Flayvr automatycznie składa znajdujące się w pamięci naszego urządzenia zdjęcia i pliki wideo, segregując je w albumy według daty powstania. W Androidzie standardowo był to główny katalog z fotkami, gdzie domyślnie zapisywane są wszystkie materiały z wbudowanego weń aparatu. W opcjach możemy oczywiście ręcznie ustawić inny katalog, z którego pobierane będą wszystkie materiały. Stworzone automatycznie foldery możemy personalizować: zmieniając ich nazwę, dodając samodzielnie lokację, oraz — co raczej oczywiste — edytując ich zawartość. Wówczas możemy dowolnie żonglować fotkami/wideo, ale… tylko w obrębie jednego, wybranego wcześniej folderu. A, niestety, nie udało mi się wybrać nadrzędnego katalogu (dcim) zawierającego wszystkie media ze smartfona jako domyślnego…  Tworzone przez nas w ten sposób kolekcje możemy udostępniać w formie MMS czy maila, a także zamieszczać w najpopularniejszych serwisach społecznościowych (tj. Google+, Facebook, Twitter). Samo przeglądanie zdjęć w flayvr jest naprawdę miłym doznaniem — w głównym widoku materiały widzimy w podglądzie na zasadzie subtelnego pokazu slajdów porozrzucanego w kilku okienkach, zaś po otworzeniu któregoś z nich pojawiają się w widoku pełnoekranowym — zmieniamy je gestem przesunięcia palca w prawą stronę ekranu. Istnieje również możliwość przeglądania zdjęć, przy odpalonym w tle materiale wideo. Flayvr naprawdę sprawnie radzi sobie z tworzeniem galerii posegregowanych „okazjami”, jednak przez brak opcji dodania kilku folderów jednocześnie, cała idea wydaje mi się raczej trudna do zrealizowania. Jeżeli mimo wszystko nie przeraża Was konieczność ograniczenia się tylko do wybranego katalogu, a lubicie na swoich smartfonach i tabletach z iOS/Androidem na pokładzie gromadzić zdjęcia i filmy powstałe przy różnych okazjach, jest to opcja warta sprawdzenia. Tym bardziej, że samą aplikację zarówno w Google Play jak i AppStorze można pobrać bez żadnych opłat, ciesząc się jednocześnie jej pełną funkcjonalnością. 