24.04.2012 Na początku roku recenzowałem aplikację Aerobiczna Szóstka Weidera. Teraz trafia do mnie aplikacja o dokładnie takiej samej funkcjonalności – od innego twórcy, z innym interfejsem i designem. Czy na rynku aplikacji na Androida jest miejsce dla dwóch graczy robiących dokładnie to samo? Owszem. Gdy trafiła do mnie aplikacja Steel ABS A6W, zrobiłem sobie szybką retrospekcję Aerobicznej Szóstki Weidera. Aplikacje robią dokładnie to samo, przy czym moim zdaniem aplikacja opisywana na początku roku wygląda znacznie lepiej. Mimo tego obie mają w Google Play taką samą średnią ocen (4,7/5), a fanów jednej, jak i drugiej produkcji nie brakuje. Widać to w komentarzach. Świadczy to jedynie o tym, jak ogromny jest rynek aplikacji na Androida. Zgaduję, że użytkownicy pierwszej z tych aplikacji nie słyszeli w ogóle o drugiej i na odwrót. Steel ABS A6W działa. Jest mnóstwo zadowolonych użytkowników, którzy piszą o tym w komentarzach. Program nie wnosi nic nowego w dziedzinie treningów, wszak szóstka Weidera ma ściśle określone zasady, które po prostu są implementowane przez trenerów lub twórców aplikacji. Pod względem technicznym oba narzędzia nie mają żadnych różnic. Słabość Steel ABS A6W objawia się natomiast w budowie i designie aplikacji. Jest po prostu brzydka. W przeciwieństwie do Aerobicznej Szóstki Weidera mamy tutaj trenera z prawdziwego zdarzenia, to jest dodano specjalną postać w programie. Jest to „napompowany” dziadek budzący skojarzenia ze Wschodem :) To on mówi nam, jak wiele musimy ćwiczyć, jak bardzo ciency jeszcze jesteśmy. Obie aplikacje pokazują, jak wykonywać ćwiczenia. Opisywana na początku roku aplikacja robi to na kukle, natomiast Steel ABS A6W używa w tym celu postaci wspomnianego wcześniej dziadka. Każdy ma swoje upodobania i to od niego zależy, który model osobistego trenera będzie mu bardziej odpowiadał. Dla mnie rozjeżdżające się przyciski w Steel ABS A6W, momentami setki linii tekstu i inne błędy graficzne są po prostu nie do zniesienia. Mimo tego zachęcam do spróbowania aplikacji. Jest dostępna za darmo i zdobywa ona wysokie noty w Google Play. Z tych dwóch wybieram jednak Aerobiczną Szóstkę Weidera.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 