19.10.2012 Kilka dni temu Paweł opisywał prostą, ale niezwykle użyteczną aplikację Pillboxie, której zadaniem było przypominanie o tym, aby wziąć tabletki. Widocznie nie jestem jedynym, który zapomina je łykać w terminie, bo odzew był spory i pytaliście o podobne programy stworzone z myślą o innych systemach operacyjnych. No i jest — na pierwszy rzut idzie AnyTime Pill Reminder dla Androida. Przyznam szczerze, że przetestowałem kilka, o ile nie kilkanaście aplikacji, na system z Zielonym Robocikiem których zadaniem jest przypominanie o łyknięciu tabletek. Przerobiłem zarówno rozbudowane na tyle, by mogły służyć spokojnie w szpitalach, jak i bardzo proste, które od budzika różniły się tylko ikonką. Z tej okazji na początek wybrałem coś po środku — ale traktujcie to jako początek serii wpisów o programach przypominających nam, byśmy łyknęli tabletki. Do programu możemy dodać leki według dwóch kategorii podziału czasu: z konkretnymi odstępami czasowymi o których mamy brać tabletki lub ustawiamy dokładną godzinę (a wręcz dokładne godziny, bo w tej opcji do leku można ich przyporządkować kilka) — w obu przypadkach wklepujemy także ile razy musimy brać tabletkę, czyli ile powiadomień chcemy otrzymać. Naturalnie do każdego wpisu możemy ustawić nie tylko nazwę leku, ale także opis oraz wybrać formę notyfikacji oraz dźwięk. Choć z tym ostatnim szaleństw nie ma — twórcy zadbali o dość rozbudowaną bazę, ale najwyraźniej nie można dodać własnej muzyki, albo to po prostu ja jestem ślepy, czego również nie wykluczam. Całą listę leków i powiadomień z nimi związanych możemy posegregować według daty stworzenia, nazwy, następnego alarmu oraz jego typu. W opcjach zaś twórcy przygotowali dla nas możliwość zmiany skórki na jeden z trzech wariantów kolorystycznych oraz poszaleć z typami powiadomień. Wibracje? Mrugająca dioda LED? Nie ma problemu, wystarczy zaznaczyć. Znajdziemy tam również niezwykle ciekawą pozycję, po której zaznaczeniu nasze urządzenie z Androidem na pokładzie będzie wyć tak długo, aż go nie wyłączymy — co jest opcją niesamowicie przydatną, szczególnie dla tych, którzy o lekach zapomnieć po prostu nie mogą. AnyTime Pill Reminder nie jest może wyjątkowo rozbudowaną aplikacją, jednak moim zdaniem może być świetnym programem na start. Estetyczny design, możliwość dodawania wielu lekarstw, ustawiania powiadomień oraz dodatkowych opisów (w których zanotować możemy np. od kiedy je zażywamy, czy do kiedy wystarczy nam obecne ich opakowanie) daje bardzo duże możliwości. Ponadto ogromny plus za motyw dzwonienia w nieskończoność tak długo, aż go nie wyłączymy. Jeżeli musicie zażywać leki i pamiętacie o nich równie rzadko co ja, zdecydowanie powinniście się zainteresować tą aplikacją. Dostępna jest za darmo, okraszona reklamami, w serwisie Google Play. 