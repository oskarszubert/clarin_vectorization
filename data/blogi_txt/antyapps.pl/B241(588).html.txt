24.11.2013 W przypadku aplikacji biurowych kieruję się zasadą „wszystko albo nic”. Program musi więc spełniać wszystkie moje oczekiwania, bym mógł się na niego zdecydować. Nie biorę pod uwagę aplikacji, które po części okażą się pomocne, ponieważ doprowadza to do sytuacji, gdy do jednego zadania potrzebować będziemy szeregu programów. Calendars 5 jest jednym z tych kompletnych rozwiązań, oto dlaczego.  Po tym jak Apple zdecydowało się zaktualizować system iOS do wersji 7 byłem pewien, że systemowa aplikacja kalendarza nie spełni moich potrzeb. Oprócz dość ograniczonej funkcjonalności, sam interfejs kalendarza mnie po prostu odpychał. Uważam go za ubogi, a zarazem nieczytelny, choć sam nie wiem w jaki sposób Apple udało się osiągnąć jednocześnie te dwie rzeczy. Nie poszukiwałem przesadnego narzędzia, lecz oferującego podstawe opcje zarządzania wydarzeniami, łatwego ich dodawania, jak również wielu sposobów ich przeglądania w zalezności od potrzeb. Calendars 5 pozwala na korzystanie z Kalendarza Google, a co za tym idzie obsługuje wiele kalendarzy na naszym koncie. Każdy z nich oznaczony jest odpowiednim kolorem, dzięki czemu możemy zachować porządek w wydarzeniach także na urządzeniu mobilnym. Pierwszą z zalet Calendars 5 jest możliwość wyświetlania wydarzeń w formie listy (zadań), konkretnego dnia, tygodnia lub miesiąca. Każdy z widoków znajdzie swoje zastosowanie, dlatego tak ważny jest wybór pomiędzy kilkoma formami prezentacji wydarzeń.  W widoku dnia i tygodnia możemy skorzystać z funkcji „drag and drop” dla każdego wydarzenia – unikamy dzięki temu mozolnego wpisywania innej daty/godziny dla wydarzenia, wystarczy złapać, przytrzymać i przenieść. Po dłuższym przytrzymaniu wyświetlone zostaną także takie funkcje jak „edytuj”, „kopiuj” i „usuń”. Druga z nich jest naprawdę przydatna, gdyż umożliwia szybkie powielenie wydarzenia bez potrzeby tworzenia zupełnie nowego z tymi samym danymi. Przez cały czas przy dolnej krawędzi ekranu wyświetlana jest lista konkretnego okresu (dni, tygodni) pozwalając nam na błyskawiczne przeskakiwanie pomiędzy nimi. To co bardzo cenię w Calendars 5 to naprawdę świetnie rozwiązany proces dodawania nowego wydarzenia. Skorzystać możemy z inteligentnego wprowadzania danych poprzez wykorzystanie słówek „on”, „at” i innych, które wskazywać będą na miejsce i dzień/godzinę wydarzenia. W ten sposób utworzyłem już dziesiątki wydarzeń i mechanizm sprawdził się doskonale w 95% z nich bezbłędnie odczytując treść.  Jeżeli jednak zechcemy skorzystać z „typowego” sposobu tworzenia wydarzeń, to Calendars 5 ma coś dla nas i w tej sytuacji. Po tapnięciu na godzinę rozpoczęcia/zakończenia eventu wyświetlona zostanie siatka na której niezwykle wygodnie będziemy mogli wybrać godzinę i datę. Nie jest możliwe wskazanie czasu co do minuty (przedziały czasowe co 5 minut), lecz ja osobiście zdecydowanie bardziej preferuję właśnie tę metodę, ponieważ na smartfonie i tablecie jest znacznie wygodniejsza. Wydarzeniu przypisać możemy wiele przypomnień oraz wskazać do którego kalendarza chcielibyśmy je dodać. Ponadto informacje uzupełnić możemy o takie dane jak lokalizacja, powtarzalność, opis i uczestników (podając adres e-mail). W aplikacji znajdziemy wyszukiwarkę, która na bieżąco prezentuje pasujące frazy podczas wpisywania tekstu. Z dodatków warto wspomnieć o możliwości wyświetlenia aktualnej daty w formie „plakietki” na ikonce aplikacji, wyborze strefy czasowej oraz obsłudze Przypomnień usługi iCloud, bądź Google Tasks jak również lokalych kalendarzy. Obydwie z nich dostępne są pod widokiem „Tasks”. Calendars 5 działa także w trybie offline, a wszystkie dokonane wtedy zmiany będę zsynchronizowane po podłączeniu do sieci. Teraz chyba to, na co czekali wszyscy – cena. Calendars 5 znajdziecie w App Store w cenie 5,99 euro. Po przeliczeniu otrzymujemy więc kwotę w okolicach 25 złotych. Za tę samą cenę kupilibyśmy całkiem fajny, tradycyjny kalendarz formatu A5 i właśnie do takiej inwestycji porównałbym zakup Calendars 5. Z tą różnicą jednak, że aplikację zaintstalujemy na iPhonie, iPodzie touch oraz iPadzie i na każdym z urządzeń prezentuje się ona fenomenalnie. Co więcej – za rok, wcale nie będziemy musieli zmieniać kalendarza ;). 