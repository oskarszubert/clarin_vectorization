26.07.2013 Riptide GP to jedna z najpopularniejszych gier wyścigowych na Androida. Swego czasu znajdowałem ją na wielu nowych urządzeniach, które trafiały do mnie w celu przetestowania. Skutery wodne okazały się świetnym tematem na grę i tylko kwestią czasu było pojawienie się sequela. I oto wylądował. Jak duże są zmiany i czy gra nie straciła swojej grywalności? Można odnieść wrażenie, że Riptide GP2 to niemalże powtórka z rozgrywki, lecz pierwsze wrażenie jest w tym wypadku mylne. Gra w stosunku do poprzedniczki oferuje znacznie więcej zabawy oraz rozrywki. Twórcy wprowadzili nowe trasy, nowe skutery, triki, a nawet typy rywalizacji. Wisienką na torcie jest natomiast funkcjonalny multiplayer oraz integracja z Google Play Games. Jak to w wyścigach bywa, zaczynamy jako młokos z najsłabszym skuterem w grze. Z każdym wygranym wyścigiem nasz dorobek się poprawia i zarabiamy pieniądze, które możemy przeznaczyć na ulepszenie naszej aktualnej maszyny (jest ona opisywana przez szereg parametrów, które możemy kolejno usprawniać) lub poczekać i zakupić nową, w każdym calu lepszą. Nic nie stoi też na przeszkodzie, by pobawić się kolorami, co jest na szczęście darmowe. Nasz skuter oraz jego kierowca mogą wyglądać tak, jak tylko sobie zamarzymy. Gra posiada wewnętrzne mikropłatności, mimo, że płacimy za nią w Google Play. Nie są one jednak zbyt inwazyjne i stanowią jedynie dodatek. Jestem przekonany, że grę można swobodnie przejść bez uciekania się do portfela, choć nie ukrywam, że poziom trudności w stosunku do jedynki znacząco podniesiono.  Rozgrywka w dalszym ciągu polega na ściganiu się po trasach pełnych wody. Tym razem jednak twórcy wprowadzili urozmaicenie w postaci kilku trybów gry. W części z nich zwycięstwo możemy osiągnąć, dojeżdżając jako pierwsi do mety, a w innych warunkiem jest samotne pokonanie okrążenia w jak najkrótszym czasie. Ciekawym uatrakcyjnieniem jest też tryb eliminacji, w którym licznik w równych odstępach czasu wyrzuca z gry ostatniego zawodnika. Trasy są ładne i zróżnicowane. Na każdej znajdziemy kilka skoczni, na których możemy wykonywać triki i ładować nasz pasek turbo. Żadnych dodatkowych elementów do gameplayu nie wprowadzono – i dobrze, bo jak to się mówi, lepsze jest wrogiem dobrego.  Otrzymaliśmy za to integrację z Google Play Games, która polega m.in. na zdobywaniu osiągnięć i rywalizacji wieloosobowej. Rozgrywka z żywymi graczami to zupełnie inne doświadczenie niż walka z komputerem, mimo, że technicznie gra nie wprowadza tutaj nic nowego. Natomiast osiągnięcia bardzo skutecznie uprzyjemniają całą zabawę. Graficznie Riptide GP2 wygląda fantastycznie. Tekstury są dobrze zaprojektowane, a modele wykonane starannie i przyjemnie dla oka. Nie było mi jednak dane zobaczyć oprawy pod Tegrą 4, a gra została mocno zoptymalizowana pod tę platformę. Mogę się tylko domyślać jak duży skok graficzny poczyniono.  Riptide GP2 to solidny, oferując bardzo przyzwoity zestaw nowości sequel, który na pewno nie zawiedzie fanów jedynki. Gra została w umiarkowany sposób podrasowana i tym samym nie straciła ani trochę swojego klimatu oraz grywalności. Twórcy spisali się wzorowo, wprowadzając urozmaicenia, które satysfakcjonują i oprawę graficzną robiącą bardzo pozytywne wrażenie. Mikropłatności w grze nie przeszkadzają, a cena tytułu nie jest szczególnie wygórowana. Nic, tylko ścigać się! 