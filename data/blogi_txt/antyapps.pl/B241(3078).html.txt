12.02.2014 Dziś chciałbym zaprezentować wam rozrywkę, jakiej, szczerze mówiąc, nie spotkałem wcześniej w Google Play ani żadnym innym markecie. Pix-it to wirtualna gra karciana, w której naszym głównym zadaniem będzie… czytanie w myślach przeciwników. Gierka opiera się na niezwykle prostym schemacie, jednak jest na tyle oryginalna, że z pewnością warto do niej zajrzeć. Po ukończeniu krótkiego tutorialu, byłem mocno sceptycznie nastawiony wobec Pix-it, jednak ciekawość wzięła górę i muszę przyznać, że niecodzienna zabawa naprawdę mnie wciągnęła. Nie spędziłem z nią może nie wiadomo ilu godzin, jednak rozegranie kilku rund tej nietypowej karcianki było naprawdę ciekawym i specyficznym doświadczeniem.  Jak wygląda zabawa z Pix-It? Na ekranie pojawia się hasło i pięć kart. Naszym zadaniem będzie wybrać kartonik, na którym umieszczono obrazek najbardziej kojarzący się z wyświetlonym słowem. Zadanie jest o tyle trudne, że na obrazku prezentują naprawdę dziwne rzeczy i wybranie którejkolwiek z pięciu kart jako tej, która nawiązuje do hasła, bywa naprawdę trudne. Na tym jednak nasze zadanie się nie kończy. Kolejnym krokiem będzie wytypowanie obrazka, który wskazał nasz przeciwnik wśród swoich pięciu kart. Za prawidłowe odgadnięcia otrzymujemy określoną liczbę punktów. Jeśli obu graczom uda się przewidzieć typy przeciwnika, zostajemy nagrodzeni dodatkowym bonusem.  Zdobywając w ciągu 3 rund tylko 1 punkt, niestety będziemy stratni o jedną kartę z naszej kolekcji. Na szczęście, codziennie odpalając grę chociaż raz, możemy liczyć na uzupełnienie braków nowymi elementami naszego zbioru. Jeśli będzie nam mało, twórcy Pix-it uwzględnili również system mikropłatności pozwalający zakupić specjalne diamenty, które wymienimy później na nowe karty. Te dostępne będą pojedynczo lub w zestawach. Minusem rozgrywki jest niestety szybkie „znudzenie materiału”. Liczba kart i haseł wydaje się być dość ograniczona, jeśli chodzi o darmową odsłonę aplikacji. Jak jednak napisałem już wcześniej, ci, którym gra wyjątkowo przypadnie do gustu, mogą odpłatnie poszerzyć możliwości gry.  Pix-it to tytuł, który należy traktować bardziej jako nietypową ciekawostkę. Osobiście szybko znudziłem się zgadywankami, jednak przyznaję, że twórcy mieli naprawdę ciekawy pomysł na grę. Patrząc na komentarze w Google Play, mam wrażenie, że tytuł znajdzie swoich entuzjastów, którzy spędzą przy nim nieco więcej czasu niż ja. 