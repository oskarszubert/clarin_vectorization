26.11.2013 Piksele ostatnio są na topie, co ma związek z niezwykłą wręcz popularnością gier z nurtu indie. Kolejne studia wręcz celowo decydują się na taką oprawę wizualną swoich produkcji, by wzbudzić w graczach sentyment, uprościć formę i oszczędzić czas, który można zainwestować w inne aspekty projektu. Nakama to sztandarowy przykład gry, w której grafika nie odgrywa decydującej roli. Choć z drugiej strony taka, a nie inna forma też ma pewien urok… Nakama to tytuł bardzo nietypowy i specyficzny. Do tej pory nie sądziłem, że gra w stylu retro może mieć w sobie tyle epickości i dynamizmu. Okazuje się, że owszem, ale nie tylko to jest jej atutem. Twórcom udało się połączyć wszystko w spójną całość, w rezultacie czego mamy do czynienia z całkiem klimatyczną i grywalną produkcją.  Jak można zauważyć na trailerze, gameplay opiera się na sukcesywnym eliminowaniu nieprzyjaciół w możliwie efektowny i skuteczny sposób. Do tego celu wykorzystamy dotykowe przyciski umieszczone przy dolnej krawędzi ekranu. Nie jest to rozwiązanie szczególnie wygodne, bo średnio przystosowane do wyświetlaczy dotykowych. Mnie osobiście często zdarzało się nie trafiać w guziczki, mimo, że są one tutaj zaledwie cztery.  Rozgrywka jest bardzo efektowna, mimo prostych modeli postaci. Nasz bohater przemierza poszczególne areny, na których pojawiają się dziesiątki przeciwników. Odpowiednie kombinacje przycisków pozwalają nam w widowiskowy sposób pozbawić ich życia, a przy tym utracić jak najmniej naszego. Od czasu do czasu napotykamy na bossów, którzy wymagają znacznie więcej wysiłku i zręczności. Na szczęście w miarę upływu zabawy dołączają do nas też kolejne postaci, co jest sporym ułatwieniem.  Twórcy przygotowali też drugi tryb zabawy, który praktycznie nigdy się nie kończy i serwuje nam coraz większe i trudniejsze wyzwania. To miłe zróżnicowanie wobec odgrywającej tutaj kluczową rolę kampanii podstawowej. Do tego wszystkiego należy też dodać osiągnięcia Google Play Games, które dodatkowo motywują do gry. Jak zdążyłem wspomnieć, graficznie produkcja ta nie zachwyca, ale wcale nie przeszkadza to w tym, by czerpać z niej pełnymi garściami.Stylistyka retro jest tutaj może niezbyt odpowiednia, ale da się ją zaakceptować. Osobiście znacznie chętniej widziałbym w tym wypadku malownicze, rysunkowe 2D.  Nakama to ciekawa, w całości darmowa i dająca wiele frajdy produkcja, która potrafi skutecznie przykuć do małego ekranu smartfona czy tabletu na długie godziny. Mimo swojej prostoty, specyficznej oprawy graficznej i niezbyt wygodnego sterowania gra zasługuje na wyrazy uznania. To kawał solidnego kodu. 