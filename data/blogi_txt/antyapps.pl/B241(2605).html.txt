30.10.2013 I kolejna aplikacja trafia do kategorii tych, przeznaczonych dla najmłodszych. Tym razem kolejna porcja zabaw słownych, choć autorzy nie proponują oklepanej nauki literek, a całych wyrazów. Tajemnicą sukcesu aplikacji, ma być ciągłe powtarzanie materiału. Na początku poczułem się nieco zdezorientowany nie mogąc przejść do kolejnego zestawu słówek, wyświetlanych na dużych wirtualnych kartkach oraz odczytywanych przez lektora. Kiedy zajrzałem jednak do tego co skrywa się pod tajemniczym symbolem „i”, wszystko stało się łatwiejsze. Nie ma sensu parafrazować zasad funkcjonowania programu, po prostu je tu przytoczę:  Scenariusz zabawy zakłada 3 powtórzenia dziennie jednego zestawu słów. Kolejne uruchomienie zabawy wyświetli 15 słów wybranych ze wszystkich poznanych. W ten sposób dziecko z łatwością utrwala w pamięci już poznane słowa i potrafi je samodzielnie odczytać. Nic dodać, nic ująć. Podczas trwania nauki, na ekranie w prawym górnym rogu wyświetlane są ikonki informujące nas o tym, na jakim poziomie zaawansowania znajdujemy się aktualnie przy nauce; w każdej chwili możemy także zresetować wszelkie poczynione postępy.  Czy to działa? Nie mam zielonego pojęcia. Ze swojej strony mogę jedynie powiedzieć, że o ile atakująca mnie na starcie czcionka uwielbiana przez miliony — Comic Sans — wyglądała rażąco, o tyle cała reszta od strony technicznej prezentuje się naprawdę baaardzo dobrze i z dbałością o szczegóły. Wyrazy których nasze pociechy mają się uczyć przez nieustanne powtórki są zapisane dużą, łatwą do przyswojenia, prostą czcionką. Tła i cały interfejs w ogóle są utrzymane w estetycznym minimaliźmie. Ładnym,  miłym dla oka, acz daleko mu do wysuwaniu się na pierwszy plan i odciąganiu od nauki. Lektora, w razie gdyby był zbędny bo chcemy by nasza pociecha literowała i sama składała wyrazy, można wyłączyć w każdym momencie trwania nauki. Autorzy zadbali również o bezpieczeństwo maluchów, iUrządzeń oraz naszych pieniędzy — próżno w Moich słowach (…) szukać reklam, ukrytych mikropłatności czy innych funkcji sprawiających, że balibyśmy się powierzyć tablet czy smartfon pociechom.  Na program składają się w sumie 102 słowa. Mało, ale z drugiej strony nie ma ona zastępować słownika, a jedynie formą nauki przez zabawę, więc nie jestem w stanie liczyć tego jako minus. Na korzyść programu działa na pewno bardzo solidne opracowanie ze strony technicznej. Jeżeli macie w domu Malucha, z którym chcielibyście poćwiczyć poznane świeżo litery ale nie bardzo wiecie na czym, to chyba mamy odpowiedź.  Moje Słowa. Baw się w Kiddy Words sprawdzi się w tym celu znakomicie! Aplikacja dostępna jest w AppStorze, w wersji uniwersalnej, za niespełna 2 dolary — w całości w polskiej wersji językowej! 