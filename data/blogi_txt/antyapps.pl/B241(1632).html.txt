22.08.2013 Amiga to dla wielu synonim najlepszych gier z lat ich dzieciństwa. Dziesiątki połamanych joysticków, walki z posiadaczami PC, niesamowity skok jeżeli chodzi o grafikę w porównaniu do poprzedniej generacji komputerów. To też potężna lista hitów. Gier, które nawet dziś potrafią przykuć do monitora i klawiatury. Dzięki Amiga Games i Microsoftowi najlepsze z nich powrócą już niedługo na Windows 8 i Windows Phone.  Na mocy porozumienia pomiędzy Amiga Games i Microsoftem na Windows Phone i Windows 8 trafi do 500 tytułów z Amigi. Nie będą to zwykłe konwersje. Gry mają wspierać żywe kafelki czy też synchronizację stanów gry pomiędzy urządzeniami, a także systemami.  Nie znamy jeszcze listy tytułów, ani tym bardziej kolejności w jakiej będą się pojawiać. Przy takiej ilości gier ciężko uwierzyć aby każda z nich była pieczołowicie przygotowaną konwersją. Jak będzie naprawdę, zapewne przekonamy się niedługo. Pierwsza tura 50 tytułów ma trafić na Windows 8.1 już w grudniu. Priorytetowe miejsce na liście moich obaw i pytań zajmują kwestie sterowania oraz model dystrybucji. Trzeba pamiętać że na Amidze królowały platformówki, gatunek który na ekranach dotykowych sprawuje się średnio. Z drugiej strony gry na Windows 8 muszą wspierać obsługę klawiaturą i myszką, a możliwe że otrzymają też wsparcie dla pada. Tego ostatniego rozwiązania oczekuję najmocniej. Jest też pytanie o wspomniany model dystrybucji. Jeżeli każdy tytuł będzie samodzielną produkcją w najmniejszej cenie (3,49zł) to za pełną kolekcję 500 tytułów przyjdzie nam zapłacić majątek. Złośliwi mogą powiedzieć „jaki system takie gry” ale trzeba przyznać Microsoftowi, że to bardzo dobry ruch. Oczywiście wiele będzie zależało od jego wykonania, jednak sam fakt, że walczą o treści na swoje systemy godny jest pochwały. Źródło, w którym odnajdziecie też oryginalne oświadczenie znajduje się tutaj. 