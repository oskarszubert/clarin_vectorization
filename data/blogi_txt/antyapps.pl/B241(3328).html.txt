18.10.2011 Nie wiem czy Wy również czekaliście na pierwsze fragmenty z rozgrywki z Grand Theft Auto III, ale ja byłem bardzo ciekawy jak będzie wyglądać konwersja na smartfony. Na szczęście Rockstar nie kazał mi długo czekać od pierwszej zapowiedzi i na nowojorskim Comic-Conie zaprezentował grywalny kod.   Nie wiem czy to moja pamięć płata mi figle czy to tylko taki wspomnień czar, ale w głowie miałem, że w GTA III ulice nie były takie puste. To pewnie rozpieszczenie przez współczesne produkcje z otwartym światem, ale do takich rzeczy na telefonach dopiero dojdziemy. Sama rozgrywka zaś wygląda bardzo dobrze i widać, że gra nie zestarzała się tak bardzo, jak można było przypuszczać. Nadal sprawdza się stara formuła wyrzucania kogoś z samochodu. Martwi mnie tylko tak dużo przycisków po prawej stronie ekranu – GTA III daje nam dużo możliwości, ale boję się, żeby nie skończyło się frustracją spowodowaną wciskaniem kilku rzeczy naraz. Na koniec mam jeszcze dobre wieści dla osób, które nie są na razie wyposażone w telefony z dwurdzeniowymi procesorami. Rockstar poinformował, że pomimo ujawnionej wcześniej dość krótkiej listy telefonów, na których GTA będzie działać, z czasem doda również wsparcie dla słabszych urządzeń. Modeli nie podano, ale możemy założyć, że mowa tu o poziomie iPhone’a 4. 