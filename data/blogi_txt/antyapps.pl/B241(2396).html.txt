03.01.2012 Aplikacje turystyczne są naprawdę fajną kategorią aplikacji i sporo można tutaj jeszcze zamieszać. Jest mnóstwo miejsca na innowacje. Tych ze strony MobiTrip raczej się nie doczekamy, chyba że innowacyjnym jest zasypywanie użytkownika oknami dialogowymi. Kraków to ponoć interesujące miasto i szkoda, że ta aplikacja wcale nie zachęca do jego odwiedzenia. Zacznijmy od strony www tego programu, bo to już tutaj zaczynają się kwiatki. Owszem, grafika jest naprawdę przyjemna i nowoczesna, ale co z tego, skoro po stronie nie da się nawigować. Spróbujcie jak najszybciej zainstalować program – żeby go przetestować. Zadanie nie jest wcale takie łatwe. Przebijamy się aż przez trzy strony, lądując na końcu na instrukcji instalacji w stylu wejdź do Android Marketu i wyszukaj aplikacji MobiTrip. Kpina? Czy linkowanie jest aż tak trudne? Tymbardziej nie rozumiem obecności kodu QR już na stronie głównej.  Sama aplikacja zaskoczyła mnie po instalacji problemami z polskimi znakami. Po uruchomieniu programu prosi on o pobranie map dla wybranych regionów – i to właśnie tam polskie znaki nie były wyświetlane. Na samym starcie taki babol? Gorzej już być nie może, prawda? Nic bardziej mylnego. Na plus zasługuje fakt, że w przypadku MobiTrip umożliwione zostało pobieranie wszystkich danych dotyczących danego miejsca, na przykład Krakowa. Inne aplikacje działają najczęściej tak, że domyślnie po pobraniu wyświetlają jedynie tekst, a treści multimedialne doczytują z serwera podczas połączenia z internetem. Tutaj teoretycznie możemy pobrać wszystkie treści i korzystać ze wszystkich funkcji aplikacji bez internetu. Problem zaczyna się gdy opcja staje się koniecznością – po pobraniu wersji zawierającej tylko tekst (tak, tę też trzeba pobrać, nie ma jej domyślnie), treści multimedialne w ogóle mi się nie wyświetlały. Podczas samego korzystania z programu czuję się jakbym pracował na Windowsie. Przez ekran przewijają się dziesiątki okien dialogowych i komunikatów, nawet tak banalnych jak ten, że mapę można przybliżać klikając na nią dwukrotnie. Przez tyle samo okien musimy przebić się chcąc się dostać do najprostszej funkcji aplikacji. Porażka. Problemem jest również fakt, iż na mapie roi się od pinezek, a program nie daje możliwości przeglądania atrakcji turystycznych w inny sposób. Możemy jedynie klikać po pinezkach i dowiadywać się co jest w danym miejscu. Oczywiście mapę możemy filtrować po kategorii obiektów, ale to i tak za mało. Uważam, że praktycznie cała aplikacja jest do poprawki. Może i zawiera jakieś ciekawe informacje na temat Krakowa, ale co z tego, skoro nie udało mi się do nich dotrzeć? Potrzeba naprawdę sporo cierpliwości do pracy z tym narzędziem, a przecież nie o to chodzi by denerwować się na używane aplikacje. MobiTrip nie jest ani wygodny, ani intuicyjny, ani przyjemny w użyciu. Zdecydowanie odradzam. Gdyby ktoś zdecydował się na testy, program można za darmo zainstalować stąd.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 