02.10.2013 W ostatnim czasie w temacie aplikacji mobilnych o zacięciu edukacyjnym można zauważyć lekkie poruszenie. Bieżący rok jest chyba pierwszym, w którym w AppStore pojawiło się kilka naprawdę wartych uwagi pozycji z tej kategorii dostępnych w języku polskim. Ostatnio miałem okazję wypróbować ciekawie zapowiadającą się Matematykę w działaniu. Nauka matematyki na urządzeniu mobilnym podana w lekki, jasny i przyjemny sposób – czy to w ogóle możliwe? Okazuje się, że tak. Skierowana do dzieciaków między 5 a 7 rokiem życia Matematyka w działaniu. Tropiciele to aplikacja, która bawi i uczy jednocześnie. Program w wersji bezpłatnej dostarcza 20 prostych ćwiczeń matematycznych. Zostały one podzielone na cztery działy: porządkowanie dodawanie odejmowanie przekształcanie  Każde zadanie rozpoczyna się od wysłuchania głosowych instrukcji. Głos lektorki jest wyraźny i przyjemny w odsłuchu. Ciężko jest mi ocenić poziom trudności kolejnych wyzwań, ale wydaje się on być dobrze dostosowany do umiejętności kilkuletniego dziecka. Wykonanie każdego pakietu mini-misji matematycznych nagradzane jest upominkiem – instrumentem lub dźwiękiem, z których, gdy uzbieramy ich odpowiednią ilość – można skomponować własną melodię.  Obok czterech głównych działów aplikacji w programie znajdziemy trzy dodatkowe „pokoje”: liczydło (cyfrowe, stylizowane liczydło), pokój muzyczny (w którym możemy korzystać z wygranych instrumentów i dźwięków) oraz pokój zabaw (dowolna zabawa figurami). Matematykę w działaniu możecie ściągnąć również na urządzenia z Androidem. 