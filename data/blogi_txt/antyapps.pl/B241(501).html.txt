17.01.2013 Pamiętacie Tetrisa? Ileż godzin człowiek spędził nad tą grą, ile czasu jej poświęcił. Tetris był wszędzie, w szkole, na wakacjach, na wyjeździe, w każdej wolnej chwili. Uzależniał okropnie. Dla tych, którzy w pamięci mają tę kultową grę oraz dla tych, którzy jeszcze w nią nie grali mam propozycję aplikacji. Nazywa się Block vs Block i jest niczym innym, tylko tetrisem przeniesionym na smartfona. Oczywiście tego typu układanek klocków w AppStore jest cała masa, a ta aplikacja nie jest pierwszą i nie jedyną, niemniej jednak wciąż sprawia masę radości. Rozgrywki omawiać nie ma sensu – należy układać tak klocki, aby do siebie pasowały i się kasowy, nim zabudujemy całą dostępną przestrzeń. Za to twórcy tej aplikacji prowadzili kilka dodatkowych opcji, aby gra nie była „nudna”. Przede wszystkim można ustawić liczbę różnych klocków, dzięki czemu rozgrywka staje się o wiele trudniejsza. Dodatkowo pokazują się od czasu do czasu specjalne cegiełki, jak również dodatkowe elementy, na przykład w postaci kulki energii za pomocą której możemy generować dodatkowe klocki.  Twórcy gry dają również do rąk graczy dwie dodatkowe funkcje: ustawianie szybkości spadania cegiełek oraz dwa tryby rozgrywki: tradycyjny i jeden na jeden, w którym to ścigamy się z grającym w tym samym czasie komputerem, a właściwie telefonem. I byłbym właściwie w niebo wzięty, gdyby nie sporo rzeczy, które mi się nie spodobały. Na przykład nawigacja, którą umiejscowiono w polu rozgrywki, albo sama szata graficzna gry, która, jeżeli miała być stylizowana na poprzednią epokę, to się nie udało. Najbardziej jednak wkurzające okazały się reklamy. Niestety pojawiają się podczas samej rozgrywki, co mocno rozprasza. Wprawdzie można je usunąć za 2 dolary i mieć z głowy, ale uważam, że ta gra nie jest warta takiej ceny. Jeżeli jednak odegnamy od siebie te minusy, to pozostaje nam już tylko czysty tetris i długie godziny gry w Block vs Block. 