12.11.2012 Na pewno znacie Google News, czyli usługę giganta z Mountain View, która jest agregatorem wiadomości opartym na wyszukiwarce Google. Dawniej firma miała spore nadzieje związane z tym produktem, obecnie jest on nieco zapomniany. Nie znaczy to jednak, że nikt z niego nie korzysta, dla tych użytkowników znalazło się parę aplikacji do wyświetlania newsów od Google. Jedną z nich jest G!News, prosty czytnik wiadomości z kilkoma pożytecznymi funkcjami, który powinn zadowolić fanów tej usługi Google, przynajmniej tych czytających po angielsku. Z czym mamy do czynie w przypadku tej aplikacji? Po uruchomieniu G!News dostajemy prosty widok streamu z wiadomościami, ułożonymi w postaci listy. Przy każdym nieprzeczytanym newsie mamy niebieską kropkę, która informuje nas o tym fakcie. Z tego poziomu aplikacji możemy zaznaczyć listę jako przeczytaną lub usunąć z niech wyświetlone informacje. Możemy też wyświetlić zdjęcie z danego artykułu bez potrzeby wchodzenia do niego. Same wiadomości wyświetlają się w osobnej karcie. Niestety aplikacja nie wspiera widoku poziomego, ale za to można powiększyć rozmiar liter, co już jest plusem. News przedstawiony jest w postaci zwartego, litego tekstu z ewentualnym zdjęciem i widać, że został dość „siłowo” wyciągnięty z źródła, co jednak trzeba oddać aplikacji, treść jest przekonwertowana i dopasowana do rozmiaru ekranu. Z poziomu tego widoku możemy przejść do strony źródła za pośrednictwem Safari, skopiować link, posłać go na Twittera, czy ściągać treść za pomocą Pocket lub Instapaper. Wracając do głównego widoku: z lewej strony mamy wysuwane menu z kategoriami newsów. Możemy nim dość swobodnie zarządzać, łącznie ze zmienianiem miejsca w kolejce czy usuwaniem kategorii. Dodatkowo aplikacja pozwala nam na wyszukiwanie newsów na podstawie słowa kluczowego i idzie jej to całkiem nieźle. Po załadowaniu newsów automatycznie pojawia się w menu bocznym również kategoria z naszym hasłem. Co ciekawe, aplikacja może działać również w trybie offline. To, co jest zaletą Google News, to fakt, że pobiera wiadomości z ogromnej liczby źródeł i stara się je tak kompilować, aby się nie powtarzały w streamie, co robi też G!News. Czego jednak mi brakuje w tej aplikacji, to tego, że o ile webowa usługa dopasowuje treść do mojej lokalizacji, a więc pojawią mi się newsy z polskiego Internetu, o tyle G!News takiej umiejętności już nie posiada. Jest to niestety spory minus tej aplikacji, gdyż zuboża nam wybór treści. Co mogę powiedzieć o G!News? Aplikacja nie jest zła. Spełnia swoją rolę, a więc zasysa wiadomości z Google i wyświetla je w czytelny i dość dostępny sposób. Można również za jej pomocą wyszukiwać konkretne hasła i tematy, co uważam za plus. Minusem jest brak polskich treści. Oczywiście, aplikację tę można uznać za przydatną o ile w ogóle uważamy, że usługa Google News spełnia nasze oczekiwania. G!News normalnie kosztuje 1,79 euro, teraz można ją dostać za darmo, więc wypróbować nie zaszkodzi. 