14.12.2012 Preinstalowaną przez Apple aplikację do odbierania i wysyłania wiadomości e-mail już dawno odesłałem do lamusa. Ponad pół roku temu przesiadłem się na Sparrow, a w ubiegłym tygodniu, po wprowadzonej aktualizacji wybrałem nowego GMaila, który nie tylko ma najważniejsze dla mnie funkcje swojego konkurenta, ale także obsługuje powiadomienia Push. Wygląda jednak na to, że w nowym roku czekają mnie kolejne zmiany. Nadchodzi Mailbox czyli połączenie tego co najlepsze w Sparrow i uwielbianej liście rzeczy do zrobienia – Clear. Prawdziwa rewolucja! – twierdzą zgodnie eksperci.  Twórcy cenionej listy zadań „w chmurze” – Orchestra – wracają z kolejnym, jeszcze bardziej rewolucyjnym projektem. Przez ostatni rok zespół ciężko pracował nad zupełnie nową aplikacją wspomagającą zarządzanie kontem e-mail i udało się! Poczta elektroniczna została wynaleziona 30 lat temu. Od tego czasu wiele się zmieniło. Komputery nie są już przytwierdzone łańcuchem do biurka. – powiedział CEO Orchestry Gentry Underwood w rozmowie z portalem The Verge – Coraz więcej ludzi przegląda swoją pocztę na telefonach komórkowych. Większość z nich jednak wcale tego nie lubi. Czujemy, że naszą aplikacją poprawimy jakość życia. Mailbox to innowacyjny projekt, który zupełnie zmieni nasze podejście do elektronicznej skrzynki pocztowej – pięknie zaprojektowana, świetnie wyglądająca, obsługiwana przy pomocy intuicyjnych gestów. Przesuwając palec w prawo – przenosimy wiadomość do archiwum. Ten sam gest wykonany w lewo pozwala nam odłożyć ją „na później” – genialne rozwiązanie! Przeciągnięcie palca w prawo i przytrzymanie go – usuwa wiadomość, podczas gdy ten sam ruch w lewo pozwala nam na oznaczenie wiadomości.  Zanim przejdziemy dalej, wróćmy na chwilę do odkładania wiadomości „na potem”. Po wykonaniu gestu, na naszym ekranie pojawia się osobne okno, które pozwala nam określić kiedy chcemy odczytać wiadomość. Później, jutro, a może w przyszłym tygodniu lub miesiącu? Wybór należy do nas. Co więcej, w ustawieniach programu możemy określić co oznaczają dla nas poszczególne stwierdzenia. „Później” = po pracy? Zatem określamy, o której opuszczamy bramy naszego biura, by podczas korzystania z programu nie trzeba było za każdym razem wprowadzać tego ustawienia ręcznie (co też jest możliwe). – Mówiąc szczerze, już dla tej opcji byłbym w stanie wydać kilka złotych na tą aplikację, a to dopiero początek świetnych, niezwykle przemyślanych rozwiązań. Developerzy z Orchestra stworzyli także nowy protokół komunikacyjny z naszą pocztą. IMAP jest już stary i zdecydowanie za wolny. Napisaliśmy więc własny system. – opowiada Underwood – Odbieramy twoje wiadomości w chmurze, kompresujemy je i dopasowujemy do ekranu twojego telefonu, by kiedy uruchomisz program, wszystkie maile czekały już na Ciebie.  Zmiany wprowadzono także w samym tworzeniu i odczytywaniu wiadomości. Pisanie kolejnych maili przypomina raczej czatowanie z drugą osobą – z resztą kolejne wiadomości pojawiają się w formie specyficznych dymków bez zbędnych podpisów. Jeżeli jednak chcielibyśmy zobaczyć szczegóły, wystarczy dotknąć pojedynczą wiadomość, a naszym oczom ukaże się jej oryginalna forma z informacjami do kogo została wysłana, od kogo oraz CC. Program jest w pełni kompatybilny z GMailem i w swojej pierwszej wersji obsługuje jedynie konta zarejestrowane na serwerach Google. System jest jednak tak dopracowany, że zmiany wprowadzane w wiadomościach na naszym telefonie (jak odkładanie na później czy archiwizacja) są od razu synchronizowane i widoczne w desktopowej odsłonie naszej skrzynki.  To co jednak prawdopodobnie ucieszy większość z was najbardziej, to fakt, że Mailbox podobnie jak nowa aplikacja GMaila będzie obsługiwał powiadomienia Push. Taki obrót sprawy stawia Sparrow w bardzo niekomfortowej sytuacji. Czy dni tego programu są już policzone? Jeżeli w przeciągu najbliższych tygodni nie doczeka się gruntownej aktualizacji, taka może być kolej rzeczy… Premiera Mailbox zapowiadana jest już na Nowy Rok. 