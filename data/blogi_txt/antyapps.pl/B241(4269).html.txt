26.01.2012 Temat gier z gatunku „tower defence” nie jest mi najbliższy, gdyż wszystkie wydają mi się podobne, ale Plants vs Zombies potrafiło wciągnąć nawet takiego sceptyka. Zagrała tam świetna oprawa, interesujący system, dobrze rozłożony progres – czyli podobnie jak wszystko, co doskonale sprawuje się w Tiny Heroes. To bardziej rozbudowana wersja hitu od Popcap.  Tiny Heroes również jest przedstawicielem gatunku, w którym czegoś bronimy na względnie statycznej planszy. Tym razem otoczka jest dość tradycyjnie – średniowieczna, a naszym skarbem są… skarby. To właśnie złoto i klejnoty są celem nacierających na naszą lokację hord. Jak będziemy się bronić? Obecny jest tutaj znany z Plants vs Zombies system many. Najpierw trzeba nazbierać surowców, aby móc pozwolić sobie na własną armię. A ta jest naprawdę rozbudowana – stacjonarne kusze to dopiero początek. Zapadnie? Wyskakujące ze ścian piły tarczowe? (!) W końcu, cała gromada rozmaitych stworów o zróżnicowanych umiejętnościach. W sumie kilkadziesiąt jednostek – nie będziecie w stanie ich wszystkich zabrać na potyczkę. Istotne jest planowanie i dopasowanie taktyki do plansz.  Właśnie, plansz. To nie są proste tory, po których oponenci zmierzają jak lemmingi. Tras jest prawie zawsze kilka, są mocno zakręcone, a na dodatek deweloperom chciało się załadować w ptasie móżdżki sztuczną inteligencję. W związku z tym nie jest tak, że możemy plansze przechodzić z zamkniętymi oczami – oponent na bieżąco będzie reagował na nasze poczynania. Raz bardziej umiejętnie, raz mniej, ale stara się. Należy też wziąć pod uwagę specjalne umiejętności nacierających – ich szef nie jest bowiem aż takim idiotą, ażeby wysyłać na nas jedynie władających mieczem prostaków. Co powiecie np. na złodziei, którzy rozbrajają nasze pułapki? Takich niespodzianek czeka więcej. Kombinowania będzie co niemiara. Tym bardziej, że dwie kampanie + dodatkowe misje zajmą Wam całkiem sporo czasu. Tiny Heroes to prześliczna i przemyślana pod każdym względem pozycja, która – uwaga – jest obecnie za darmo. Nie musicie być fanami gatunku, aby się przy niej dobrze bawić. Po tym podobno poznaje się świetne tytuły. Zatem, poznajcie i ten. Tiny Heroes można pobrać stąd. 