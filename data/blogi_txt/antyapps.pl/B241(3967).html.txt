07.09.2012 Nie ma to, jak nocne, rozgwieżdżone niebo. Niestety, w miastach, co najwyżej można zobaczyć księżyc i światła przelatujących samolotów. Jeżeli jednak interesuje Was to, co nad naszymi głowami i nie stronicie od astronomicznych informacji to dzisiaj, mając jedynie telefon w kieszeni, możecie uszczknąć nieco kosmosu. Pomoże Wam w tym aplikacja StarMap 3D, czyli, jak sama nazwa wskazuje, gwiezdna mapa naszego nieba. To całkiem dobrze przygotowana interaktywna aplikacja okraszona sporą ilością informacji, którą każdy fan kosmosu powinien wypróbować. Po uruchomieniu aplikacji wyświetla nam się graficzna prezentacja gwiezdnej mapy oparta na naszej lokalizacji oraz obecnej dacie. W prawym górnym rogu znaleźć możemy kompas, który po dezaktywacji zamrozi nam widoczny skrawek nieba, po lewej zaś jest datownik, w którym możemy ustalić konkretny dzień i rok. Większe planety, księżyce i konstelacje są oczywiście podpisane, ale możemy również przybliżać widok danych fragmentów mapy, aby dostrzec więcej szczegółów. Po kliknięciu w dany obiekt niebieski aplikacja wyświetla nam podstawowe informacje na jego temat, ale możemy włączyć również rozszerzony widok.  StarMap 3D pozwala również na ustalenie rodzaju widoku. Są 3: Planetarium, Ogólna mapa oraz model 3D. Możemy swobodnie dobierać sobie rodzaj widoku, a on zostanie implementowany przez aplikację. Dodatkowo możemy do danego fragmentu mapy dodać zakładkę i ją nazwać. Oprócz tego aplikacja ma opcję katalogu, w której znajdziemy informacje na temat gwiazdozbiorów, planet, etc. Jeżeli uznamy, że są one zbyt skrótowe, to jeżeli jest tama możliwość, aplikacja uruchomi w wewnętrznej przeglądarce odpowiedni temat na Wikipedii. Może to nie jest najbardziej rzetelne źródło informacji, ale w końcu sama aplikacja nie pretenduje do bycia encyklopedią całej ludzkiej wiedzy o kosmosie. Nie zabrakło także rozbudowanych ustawień, dotyczących również sposobów prezentacji mapy. Choć interesuję się kwestiami związanymi z kosmosem, to w tej dziedzinie jestem laikiem, dlatego nie jestem w stanie w 100% ocenić merytoryczność tej aplikacji. Niemniej jednak wydaje się ona być całkiem dobrze przygotowana, działa szybko, przedstawia mapę gwiazd i przydatne informacje i mi osobiście się podoba. Bez wątpienia może być całkiem niezłą kopalnią wiedzy dla osób, które dopiero zaczynają się interesować tematyką. Normalnie StarMap 3D kosztuje 1,59 euro, ale teraz jest na przecenie, więc uważam, że warto ją wypróbować. Ocena: 4+ 