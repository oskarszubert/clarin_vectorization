19.06.2013 Spośród czwórki rodzimych operatorów komórkowych, o użytkowników Windows Phone walczy tylko Orange. Wprawdzie jego aplikacje odstają od tych samych programów na iOS czy Android, ale mają jedną podstawową zaletę- są. Użytkownicy Plusa, T-Mobile, czy też Playa mogą tylko pomarzyć o programach do sprawdzania stanu konta czy też usług oferowanych przez operatora. To właśnie odpowiedzią na taką postawę Play jest Play – Stan Konta. Opisywana tutaj aplikacja jest aplikacją nieoficjalną. Choć autor zapewnia o dobrych intencjach i bezpieczeństwie naszych danych, nigdy do końca nie mamy pewności jak to wygląda naprawdę. Miejcie to na uwadze sięgając po nią. Ja zaufałem programowi, podając w nim swój login i hasło. Widząc komentarze pod aplikacją, nie jestem w tym odosobniony. Interfejs przywołuje na myśl programy pisane z myślą o iOS. Nie wiem dlaczego autor zdecydował się na tak charakterystyczne zapożyczenia, ale nie utrudnia to korzystania z aplikacji. Pozostaje jednak pewien niesmak. Nasz pierwszy krok to oczywiście logowanie do konta. Podczas testów kilkukrotnie miałem problem  z połączeniem, pomimo iż strona działała poprawnie. Aplikacja wyświetla wtedy bardzo nieczytelny komunikat o błędzie połączenia.  Wszystkie możliwości aplikacji zamknięto w jednym oknie. Podaje ona podstawowe informacje o okresie rozliczeń, stanie konta, pakietów, minut i innych danych specyficznych dla danego abonamentu. Klikając na strzałkę po prawej stronie otrzymamy krótki opis wybranych informacji. I to wszystko. Z jednej strony informacje są bardzo ograniczone, z drugiej aplikacja przypięta jako kafelek, pamiętająca nasze dane logowania jest szybszym narzędziem niż strona www. Autor nie wyklucza późniejszego rozwoju aplikacji. Tym, którzy nie ufają nieoficjalnym rozwiązaniom pozostaje wersja www (dobrze przygotowana pod urządzenia mobilne) bądź też czekanie na oficjalną aplikację. Plotki głoszą że ujrzymy ją już w te wakacje. Jeżeli utrzyma poziom swojego odpowiednika z iOS i Android to zdecydowanie jest na co czekać. Do tego czasu jedyną aplikacyjną alternatywą pozostaje Play – Stan Konta. 