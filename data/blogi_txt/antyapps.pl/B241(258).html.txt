05.06.2013 Po podsumowaniu Androida oraz iOS przyszła pora na Windows Phone. Miesiąc maj to przede wszystkim istotne aktualizacje, a także kilka ważnych premier. Niestety wciąż spora część z nich to nadganianie mobilnej konkurencji, ale dzięki temu z dnia na dzień, sytuacja z popularnymi aplikacjami i grami na Windows Phone wygląda coraz lepiej. Przyjrzyjmy się najciekawszym produkcjom z recenzowanym w maju.  Bank Millenium Najlepsza aplikacja bankowa dostępna na chwilę obecną w sklepie Windows Phone. Dobrze zaprojektowana, wpisana w metro, stabilna i szybka. Owszem ma drobne niedoróbki, a dużo będzie zależało też od częstości aktualizacji, ale na chwilę obecną zdecydowanie warto ją mieć jeżeli posiadamy konto w Millenium Bank. Jest to też chyba najlepsza mobilna wersja tej aplikacji. Osobiście chciałbym aby mój bank miał równie dobrze przygotowaną aplikację.  GoogleMaps Wreszcie dobra i darmowa konkurencja dla gMaps. Jeżeli często korzystacie z map od Googla, powinniście ją pobrać. Jej główne zalety to szybkość działania i bardzo przyjemny interfejs. Wykorzystuje wszystkie możliwości oferowane przez api map, jedynie tryb widoku ulicy wymaga dopracowania. Nie zastąpi oficjalnej aplikacji, ale biorąc pod uwagę że Google raczej nigdy jej nie wyda, dobrze wiedzieć że w sklepie Windows Phone znajdziemy kilka dobrych zamienników.  Enigmatis: Duchy Maple Creek Kolejna tytuł z gatunku HOPA rodzimego studia Artifex Mundi. Historię standardowo śledzimy z perspektywy kobiety, pani detektyw, a elementem dodający klimatu jest fakt utraconej pamięci. Solidna (aczkolwiek zbyt szybko przewidywalna) fabuła, sporo zagadek w odnajdowanie obiektów oraz różnorakich gier logicznych zapewniają kilka godzin dobrej zabawy. A to wszystko w języku polskim.  Nowy Foursquare Nowy Foursquare zachwycił mnie swoim wykonaniem. Czyste, konsekwentne, logiczne. Korzystanie z aplikacji jest czymś przyjemnym. Efekt ostatnio popsuły dodane reklamy, ale to dalej świetna aplikacja. Oczywiście jeżeli przemawia do Was idea meldowania się w różnych miejscach. Jeżeli nie, to za pomocą Fouraquare możecie sprawdzić ciekawe miejsca w waszej okolicy. Nowa aplikacja Youtube O Youtube na Windows Phone toczyła się prawdziwa batalia pomiędzy Microsoftem i Googlem. W końcu ten pierwszy postanowił samemu stworzyć aplikację, a efektem pracy jest świetny klient z wieloma możliwościami. Z czasem, obaj giganci dogadali się, użytkownicy czekają na nową aktualizację, a aplikacja straciła funkcje pobierania materiałów do pamięci telefonu. Jednak dalej pozostaje dobrym programem do obsługi Youtube, a już niedługo otrzyma też status oficjalnej.  Mixtapes Świetna propozycja dla wszystkich którzy lubią odkrywać nowe piosenki i utwory z różnych gatunków muzycznych. Bardzo rozbudowany system tagów sprawia, że bez problemów znajdziemy listy innych użytkowników dopasowane do naszych potrzeb. I nie chodzi tu tylko o kategorie muzyczne. Szukasz muzyki, która będzie dobra na deszcz? Wystarczy wpisać rain, a na pewno coś znajdziesz. Aplikacja jak i sam serwis są darmowe, a do działania nie wymagają posiada konta (warto je założyć, dla synchronizacji ulubionych)  Angry Birds Nie mogło zabraknąć wściekłych ptaków. Dopiero w maju 2013 roku użytkownicy Windows Phone otrzymali dostęp do wersji która nie odbiega od tych jakie znamy z innych systemów. Niestety nie jest ona aktualizacją poprzedniej, a zupełnie nową grą. Dzięki temu jednak otrzymaliśmy dwa tygodnie na pobranie gry za darmo.  Aces of Luftwaffe Strzelanka w starym dobrym stylu. Sterując samolotem niszczymy setki wrogich maszyn. Gra choć dostępna za darmo, posiada bardzo rozbudowany system mikropłatności. Jest odczuwalny, ale nie na tyle by zabić przyjemność z gry w momencie gdy nie chcemy płacić. Warto pobrać, bo jeżeli chodzi o wykonanie jak i grywalność jest to jedna z najlepszych gier tego typu na Windows Phone.  Zaplanuj Urlop Bardzo przydatna aplikacja, dla wszystkich którzy w łatwy sposób chcą zarządzać swoimi urlopami. Na podstawie tego iloma dniami dysponujemy wylicza nam najlepsze terminy urlopów. Dodatkowo współpracuje z naszym kalendarzem, dzięki czemu bez problemu możemy dodać urlop z poziomu aplikacji. Jedynym minusem jest oprawa graficzna i interfejs. Ubogie a miejscami brzydkie. Pomimo tego, aplikacja świetnie spełnia swoją rolę. 