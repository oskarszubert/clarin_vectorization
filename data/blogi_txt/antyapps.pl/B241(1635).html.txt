28.01.2013 Windows Phone nigdy nie rozpieszczał fanów gier sportowych. Nawet te najpopularniejsze, czyli symulatory piłki nożnej były dostępne pod postacią 2 tytułów z czego, w kolekcji ostał się jeden, bardzo kiepski. Tym większe było moje zaskoczenie gdy w zasobach Marketplace natrafiłem na Hockey Nations PP. Mam duży sentyment do starych NHL od EA Games z lat 96-99, tak właściwie to lubiłem je bardziej niż serię Fifa. Hockey Nations PP mocno przypomina tamte tytuły  a graficznie jest chyba nawet od nich lepszy. Gra oferuje aż 7 trybów rozgrywki, treningowe, pojedynki dowolne, playoffy, turnieje. Jest w czym wybierać, a coś dla siebie odnajdą zarówno miłośnicy ćwiczeń, szybkich potyczek jak i długiej i mozolnej drogi na szczyt. Będą mogli tego dokonać jedną z 18 drużyn narodowych (niestety brak naszego kraju) oraz jedną z ponad 40 klubowych (obie dywizje). Każdy zespół opisują 3 główne wskaźniki.  Gdy zdecydujemy się na drużynę przechodzimy do kolejnych ustawień takich jak długość meczy, poziom trudności, możliwość walk itp. w zależność od obranego trybu. Muszę pochwalić AI, gdy wybierzemy Easy jest bardzo łatwe, ale nie głupie, na Hard stanowi wyzwanie, ale nie czujemy jakby nas oszukiwało. Tuż przed rozpoczęciem mamy wpływ także na strategię naszego zespołu. Dla każdej formacji otrzymujemy jedną z trzech do wyboru. Bardzo ciekawie odbywa się zmiana strategii podczas meczu. Jest dynamiczna, nie zatrzymuje gry.  Sama rozgrywka, to czysta arcadowa przyjemność. Po lewej stronie mamy mamy klawisz odpowiedzialny za poruszanie się zawodnikiem, po prawej trzy przyciski akcji. Zmieniają się w zależności od tego czy krążek mamy, czy też o niego walczymy. Pomimo iż hokej jest grą bardzo dynamiczną, sterowanie nie sprawia większego problemu już po chwili zabawy. Nawet jeżeli ktoś nigdy za bardzo nie rozumiał zasad tego sportu, po 1-2 meczach może czerpać przyjemność z grania w tę grę.  Graficznie jest bardzo dobrze jak na możliwości Windows Phone. Obecnie to najładniejsza gra sportowa dostępna na tę platformę. W innych plasowałaby się gdzieś tak po środku w kategorii „ładny standard”. Dookoła lodowisku skaczą płascy jak kartka papieru kibice, na powierzchni odbijają się światła reflektorów, a animacje hokeistów są dynamiczne i płynne. Mimo wszystko brakuje bardziej szczegółowych detali. Ciężko w Hockey Nations PP dopatrywać się wad. Jest pozycją naprawdę dobrą i godną polecenia dla fanów arcadowych gier sportowych, a zarazem jedną z bardzo nielicznych dostępnych na Windows Phone. Dla niektórych barierą może być cena, prawie 14 zł. Jednak Hockey Nations PP dysponuje bardzo konkretnym demem, które pozwala zapoznać się z grą, jej dynamiką i tym co oferuje. Osobiście uważam, że warto wydać te pieniądze, nawet jeżeli ktoś nigdy nie był wielkim fanem tego sportu. Windows Phone 7.5: nie działa, Windows Phone 8: działa, Lumia 610: nie działa 