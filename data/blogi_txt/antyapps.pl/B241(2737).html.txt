25.07.2012 CircleMe to jedna z lepszych aplikacji mobilnych serwisu społecznościowego, z jakimi miałem do czynienia. Stara się ona oddać funkcjonowanie i ducha webowego serwisu zachowując przy okazji użyteczności, przejrzystość i intuicyjność. Nie jest to zadanie proste i przed twórcami mobilnego CircleMe jeszcze nie mało pracy, jednak ostatnia aktualizacja wnosi wiele pozytywnych zmian. Przede wszystkim wprowadzono do CircleMe skrzynkę wiadomości. Wystarczy teraz kliknąć na ikonkę aplikacji i wyświetli się nam popup z ostatnimi konwersacjami. Z tego poziomu możemy oczywiście przejść do pełnego widoku skrzynki lub też bezpośrednio odpowiedzieć w wybranym wątku. Dzięki tej funkcji mamy zawsze pod ręką nasze wiadomości. No prawie zawsze, bo niestety, ale do skrzynki można przejść tylko z widoku aktywności. A szkoda, bo podobna opcja powinna moim zdaniem znaleźć się również na karcie naszego profilu.   Kolejną zmianą jest usprawnienie funkcji Plants opartych na geolokalizacji. Od teraz możemy zobaczyć „sadzonki” na widoku mapy, dzięki czemu jeszcze prościej będzie nam zlokalizować dane miejsce. Z chęcią w tym miejscu zobaczyłbym możliwość wyznaczenia trasy, jeżeli nie wewnątrz aplikacji, to chociaż przez odesłanie do innej aplikacji z mapami. Usprawniono również obsługę linków umieszczanych przez użytkowników serwisu poprzez wbudowanie do aplikacji wewnętrznej przeglądarki internetowej. Działa ona nienajgorzej, choć czas ładowania nie jest najszybszy i z jej poziomu możemy co najwyżej otworzyć daną stronę w Safari. Jednak taka funkcjonalność w zupełności wystarcza. Dodatkowo wprowadzono również nową funkcję w opcji znajdywania użytkowników. Teraz możemy wyświetlić listę osób, które mają podobne do naszych zainteresowania.   Z pomniejszych poprawek warto również wspomnieć o możliwości logowania się za pomocą naszego facebookowego konta, wsparciu dla zapomnianych haseł czy możliwości głosowania na aktywności. Nowa odsłona CircleMe nie niesie rewolucyjnych zmian, ale też aplikacja ta takowych nie potrzebuje. Kolejne poprawki po prostu usprawniają działanie produktu, który koncepcyjnie jest już gotowy. Niemniej jednak widać, że twórcy serwisu nie spoczywają na laurach i wciąż starają się poprawiać swoje dzieło. I bardzo dobrze. Jeżeli jesteście użytkownikami CircleMe to koniecznie pamiętajcie o zaktualizowaniu tej aplikacji. Ocena: 4+ 