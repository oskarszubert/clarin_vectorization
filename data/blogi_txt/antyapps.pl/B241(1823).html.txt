21.05.2012 Jestem przekonany, że nie raz, tuż przed wyjściem z domu zerkając za okno zadajecie sobie pytanie… jak tu się ubrać? Niby świeci słońce, ale jest trochę chłodnawo. Z pozoru zapowiada się ładny dzień, jednak zaczyna trochę wiać. To prawdopodobnie poranne dylematy większości ludzi mieszkających na naszej planecie. Jest jednak aplikacja, która pomoże rozwiązać ten problem.  Swackett to wielofunkcyjna prognoza pogody na iPhone. Tutaj nie tylko znajdziecie aktualną bądź przyszłą prognozę pogody dla miejsca, w którym się znajdujecie. Ten program to także codzienna odpowiedź na pytanie jak wyjść z domu ubranym. Grafika programu została bardzo uproszczona, to jednak działa zdecydowanie na jej korzyść. Główny ekran, to aktualna prognoza pogody zawierająca m.in.: temperaturę (tą wziętą z termometru oraz odczuwalną), a także sytuację widoczną na niebie. W ustawieniach programu, możemy także określić zakres temperatur kwalifikujących się jako „zimno”, „ciepło” bądź „gorąco”, dzięki czemu program automatycznie przetwarza pobierane liczby i zwraca nam informację słowną na temat sytuacji za oknem. To co jednak w Swackett najfajniejsze, to podpowiedź sugerująca odpowiednie ubranie. Tuż obok danych pogodowych znajduje się dość spory „ludek” na którego możemy przymierzyć trzy propozycje strojów. Powiem szczerze, że bardzo spodobało mi się to urozmaicenie. Niezwykle oryginalne.  Dla osób poszukujących szczegółowych informacji na temat pogody w nadchodzących dniach, przygotowano zakładkę Imagery (do której przejdziemy również przewracając telefon do pozycji horyzotnalnej). Tam znajdziecie m.in. szczegółową prognozę na najbliższe dni, prędkość wiatru, promieniowanie UV lub zachmurzenie kraju widoczne z satelity. Moim zdaniem Swackett to jedna z najoryginalniejszych aplikacji pogodowych dla iPhone. Pomimo mnogości swoich funkcji, developerom udało się zachować prostą obsługę i czytelność interfejsu. Program ułatwia szybkie podglądnięcie obecnej sytuacji za oknem, ogólnej (całodniowej) oraz nocnej. Problemu nie będzie też ze sprawnym podejrzeniem prognoz na dzień następny. Z poziomu polskiego użytkownika jedynym zauważalnym minusem jest fakt, że interfejs aplikacji nie został spolszczony. Czy warto? Nawet nie ma nad czym się zastanawiać zwłaszcza, że program jest bezpłatny. Pobierzecie go z AppStore. 