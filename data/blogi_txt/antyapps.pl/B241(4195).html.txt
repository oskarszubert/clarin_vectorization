24.05.2013 Formuła tetrisa jest ponadczasowa. Nie znam osoby, która po kilku latach przerwy nie poświęciłaby tej grze przynajmniej kilkunastu minut. Electronic Arts proponuje nam odświeżoną wersję pod tytułem Tetris Blitz, w której poza klockami znajdziemy też uciekający czas, power-upy i masę dodatkowych atrakcji. Czy aby to nie przerost formy nad treścią? Muszę przyznać, że podchodziłem do Tetrisa w wydaniu EA z dużym dystansem. Moje pierwsze wrażenie, po zobaczeniu aplikacji w Google Play brzmiało mniej więcej „Oho, Tetris z mikropłatnościami. Tego jeszcze nie było”. Czy rzeczywiście tak jest? Cóż, nie oszukujmy się – grę możemy pobrać za darmo, a więc i pewnie znajdziemy w niej jakiś system monet, które najłatwiej zdobywać kartą płatniczą. No to przekonajmy się! Tetris Blitz to bardzo swobodna wariacja Tetrisa. Cała zabawa nie polega na tym, by grać w nieskończoność. Do dyspozycji mamy bowiem dokładnie 120 sekund, w trakcie których musimy zebrać możliwie najwięcej punktów. Robimy to w standardowy sposób – poprzez ustawianie klocków w jednym rzędzie. W ten sposób napełniamy specjalny pasek bonusowy. Gdy nam to się uda, muzyczka przyśpiesza, a z dołu ekranu wychodzi kilka rzędów magicznych klocków, które dobrze dopasowują się do naszego układu, w rezultacie czego, każde zdobycie punktów w tym czasie wiąże się z uruchomieniem łańcucha kolejnych. Pewnie brzmi to bardzo mgliście, ale w praktyce wygląda dość prosto.   Co istotne w grze nie dysponujemy żadnymi kursorami. Opadający klocek można ustawić w wybranych punktach jednym dotknięciem ekranu. Jedyne, co mamy do dyspozycji, to przycisk obracania, co sprawia, że zmieniają się potencjalne punkty, w których możemy wstawić nasz element. Jest to niezwykle proste i przyjemne rozwiązanie. Aż trudno uwierzyć, że tetris na ekranie dotykowym, może działać tak fajnie. Ważnym elementem zabawy są power-upy. W trakcie jednej rozgrywki możemy zaopatrzyć  się w maksymalnie trzy. Są wśród nich. m.in. trzęsienie ziemi, laserowe niszczenie kilku rzędów klocków, wydłużanie czasu etc. Zdobywamy je za monety wygrywane w trakcie gry lub wskutek różnych promocji (jak np. mini loteria odblokowująca się co kilka godzin). Oczywiście możemy też zapłacić. Tutaj spotkał mnie niemały szok, bo największy pakiet monet kupimy za, uwaga, blisko 400 zł. Nie wiem, czy ktokolwiek o zdrowych zmysłach byłby skłonny do takiego desperackiego czynu. Jak dla mnie to chora suma, jeśli chodzi o produkcję mobilną. Ktoś w EA ma niezłe poczucie humoru. Na szczęście bez samych monet również da się grać, choć będzie trudno, bo sumy wygrywane w trakcie zabawy nie są zbyt wielkie. Na pocieszenie mamy możliwość integracji z Facebookiem, dzięki czemu w głównym menu gry zobaczymy tablicę rekordów, a na niej znajomych, którzy również grają w Tetris Blitz. Tetris Blitz to bardzo przyjemna wariacja klasycznego tetrisa, która jednak cierpi na kilka chorób. Pierwszą i najgorszą jest pazerność twórców. Jeżeli ktokolwiek w EA myśli, że w kraju nad Wisłą ludzie będą płacić po 400 złotych za monetki w grze mobilnej, powinien zafundować sobie zimny prysznic i zmienić markę kawy, którą pije, bo ta najwyraźniej szkodzi. Problemem jest też uzależnianie wielu elementów gry od monetek. Razi również muzyka, która jest monotonna i drętwa. Gdyby nie takie głupie wpadki, mielibyśmy do czynienia z naprawdę fajnym tytułem. Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 