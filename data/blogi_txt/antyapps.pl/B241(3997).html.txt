28.08.2012 Gatunek hack’n'slashów wciąż ma się świetnie, czego dowodem może być premiera Diablo III, która przerosła oczekiwania prawdopodobnie wszystkich: graczy, twórców i stojących gdzieś po środku dziennikarzy. Na urządzeniach mobilnych gry od Blizzarda jeszcze nie uświadczymy (choć statystyki zawsze możemy sprawdzić), za to jak grzyby po deszczu powstają kolejne produkcje w podobnym stylu. Dziś na warsztat bierzemy Eternity Warriors 2, którego ilość pobrań w Google Play rośnie w zastraszającym tempie. Ale czy idzie za tym jakość?  Pierwsza myśl związana z grami RPG? Fabuła. Tutaj niestety szukać jej próżno — tak, to prawda, z opisu w sklepu Google dowiedziałem się, że akcja gry ma miejsce sto lat po wojnie z demonami znanej z pierwszej odsłony gry, ale… to wszystko. Już po włączeniu Eternity Warrios rzucony zostałem w wir walki. Zmuszony wymachiwać we wszystkich kierunkach trzymanym przez mojego bohatera toporem by pokonywać kolejne hordy stających mi na drodze przeciwników. Oprócz fabuły, mniej lub bardziej rozbudowanej, w Eternity Warriors 2 zabrakło mi również klas i opcji samodzielnej kreacji bohatera. Jest tylko jedna postać w którą możemy się wcielić, pozostaje nam tylko doskonalenie i rozwój cech, na których najbardziej nam zależy. Oprócz tego liczą się też przedmioty które znajdujemy podczas naszej wędrówki. Podczas wędrówki i… w sklepie. W tym stawki są dość wysokie, a co gorsza — za zebrane po drodze monety specjalnie nie poszalejemy. Zmuszeni będziemy zasilić nasz wirtualny potfel o kredyty, których w wymaganych ilościach niemal nie sposób zdobyć inaczej, niż za pośrednictwem mikropłatności.  Przez pierwszych kilkadziesiąt minut nie jest to najmniejszym problemem, gdyż ze wszystkimi stającymi nam na drodze przeciwnikami jesteśmy się w stanie bez problemu uporać. Schody zaczynają się w dalszych lokacjach, gdzie bez odpowiedniego uzbrojenia i rozwoju bohatera jesteśmy zmiatani z powierzchni w, dosłownie, kilkanaście sekund, nie mówiąc już o potyczkach z bossami, do których po wypiciu odpowiedniej ilości mikstur i odrobinie szczęścia może udać nam się dotrzeć. Dostępny jest także tryb sieciowy multiplayer, polegający na kooperacji. Niestety nie jestem w stanie nic napisać na temat tego jak się sprawuje, bo mimo wielu prób nie udało mi się nigdy zagrać z żywym człowiekiem — nikt nie dołączał do stworzonego przeze mnie pokoju, a cała reszta była już zajęta lub tajemniczo niedostępna.  Tym co naprawdę w grze się broni, jest strona techniczna. Śliczna grafika, dbałość o szczegóły w każdej lokacji oraz muzyka która pozwala nam się poczuć jeszcze bardziej epicko tworzą fenomenalny zestaw. Do tego dochodzi jeszcze intuicyjne i świetnie sprawdzające się sterowanie w postaci wirtualnej gałki analogowej z lewej strony ekranu i przyciskami w prawym dolnym rogu. Rozwiązanie zdało egzamin na smartfonie, prawdopodobnie zatem tabletach sprawuje się jeszcze lepiej. Eternity Warriors 2 to gra dobra, dająca naprawdę dużo satysfakcji. Problem polega na tym, że w pewnym momencie mikropłatności psują całą zabawę — sam wolałbym zapłacić raz a porządnie za dopracowany produkt i cieszyć się grą, która nie próbuje na każdym kroku wymusić ode mnie kolejnych złotówek. Mimo wszystko warto sprawdzić — dostępna jest zarówno na urządzenia z Androidem jak iOS. Ocena: 3+ 