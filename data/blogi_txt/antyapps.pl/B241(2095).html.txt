21.02.2013 Drażnią Was dziesiątki porozrzucanych po pulpitach ikon i wolicie postawić na minimum? Smart Launcher zatem jest rozwiązaniem, dosłownie, idealnym dla Was. Standardowo sześć ikon w centrum uwagi okraszonych wyraźnym zegarem i aktualną datą — to całe jego serce. I pewnie lwiej części z Was więcej nie będzie trzeba…  Jeżeli do podstawowych funkcji takich jak odtwarzanie muzyki, rozmowy telefoniczne, przeglądanie sieci, pisanie wiadomości tekstowych, galeria obrazów czy robienie zdjęć macie więcej niż jedną aplikację, tuż po pierwszej instalacji czeka Was zdecydowanie się na domyślną, do której odnośniki znajdziecie na swoim pulpicie. Pod zegarem czekać na Was będzie zestaw przypominający kwiat, na który składać się będą estetyczne ikonki prowadzące do ustawionych programów dla wspomnianych wyżej funkcji; jeżeli chcecie, do zestawu odnośników na pulpicie można dodawać kolejne pozycje, przez co okręgi będą się sukcesywnie zmniejszać. W lewym dolnym rogu znalazło się miejsce dla odnośnika do menu, gdzie czeka lista zainstalowanych aplikacji. Tam wszystkie programy podzielono na sześć kategorii, do których gry i programy są automatycznie katalogowane. Jeżeli coś Wam się w tych propozycjach nie spodoba, zawsze możecie ręcznie przenieść wybrane ikony. Co z widżetami? Są i działają — w tym celu jednak przyda się więcej pulpitów, na których można porozstawiać potrzebne nam dodatki. Co prawda taka zabawa zabiera trochę więcej ramu, jednak by z niej skorzystać musimy nabyć wersję PRO — ta kosztuje niespełna 10 złotych. W opcjach, poza zmianami w wyglądzie tła dla naszego „kwiatu” i motywie (aplikacja wspiera skórki ADW Launcher i Launcher Pro, więc jest w czym wybierać), możemy zdefiniować efekty przejścia, rozmiar ikon czy ilość kolumn dla menu. Nie ma tego wiele, ale może to i lepiej — Smart Launcher jest hołdem w kierunku wszystkich miłośników prostych i efektywnych rozwiązań. Aplikację można pobrać w Google Play zarówno w wersji darmowej jak i PRO, wspierającej widżety. 