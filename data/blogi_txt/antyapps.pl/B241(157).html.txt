16.10.2013 I to jaki! Zestaw znakomitych tytułów po raz kolejny możemy nabyć za ile chcemy z adnotacją, że odblokowanie kilku z nich (w tym również nadchodzących bonusów z którymi zapoznani zostaniemy dopiero w przyszłym tygodniu) wymaga przebicia średniej kwoty jaką oferują kupujący. Ta w chwili pisania wpisu wynosi niespełna siedem dolarów i lubi się wahać… ale myślę, że kiedy spojrzycie na to co tym razem dla nas przygotowano bez większego „ale” sięgniecie do portfela. Niespełna miesiąc temu zadebiutował ostatni Humble Mobile Bundle, a już kolejne rarytasy czekają na nas za grosze. Także zobaczmy co tym razem oferują nam w swojej znakomitej akcji:  Ticket to Ride (+DLC) — cyfrowa wersja popularnej niegdyś gry planszowej, w której budujemy — a jakże — tory kolejowe. Minimalistyczna w formie turówka, która wciąż potrafi wciągnąć — a dużym plusem jest obecne weń multi. Więcej przeczytacie już w archiwalnym tekście Beniamina. Greed Corp — mimo że nie zaliczam się do grona wielkich miłośników strategii, to takie perełki jak GC potrafię docenić. Doskonale pamiętam ile godzin wyrwała mi z życiorysu, nim napisałem poświęcony jej tekst i co tu dużo mówić — kto nie zna, nie ma się nad czym zastanawiać. Po więcej również odsyłam Was do archiwalnego tekstu. Incredipede – gier logicznych nigdy za wiele, szczególnie w tak fajnie prezentującej się odsłonie jak ta, którą możemy zobaczyć na obrazkach z tytułu. Przyznam że z pozycją spotykam się po raz pierwszy i będzie pierwszym tytułem, który odpalę kiedy dorwę się do telefonu! ;-) Anodyne — popularna produkcja indie łącząca wszystko co najlepsze z platformówek i gier logicznych, a dodatkowo okraszona przywodzącą na myśl złote lata dziewięćdziesiąte oprawą :)  I to byłoby na tyle jeśli chodzi o podstawowe produkcje z tych, za które możemy zapłacić dowolną kwotę. Dalej pozostają te, które odblokujemy płacąc powyżej średniej. Wśród nich póki co:  Worms Reloaded  — klasyka, której chyba nikomu nie trzeba przedstawiać. Toczące nieustanny bój robale zaatakowały także Androidy i co tu dużo mówić — strach nie znać ;-) The Bard’s Tale — klasyczny, ogromny RPG w komediowej oprawie. Prześmiewczy, wciąż zabawny i równie mocno wciągający. Mimo mych obaw że gra mogła nie przetrwać próby czasu zagrywałem się na sprzętach mobilnych z przyjemnością, co i Wam polecam. Tym bardziej, że jak poinformowaliście nas sami, gra doczekała się po czasie polskiej wersji językowej — miejmy zatem nadzieję, że w zestawie też nie zabraknie. Po więcej informacji zapraszam do naszej recenzji.  Oczywiście oprócz gier do zestawu dochodzą również ścieżki dźwiękowe oraz klucze / wersje na inne stacjonarne systemy operacyjne. Całość do nabycia na oficjalnej stronie projektu: https://www.humblebundle.com/. Przypominam także, że od jakiegoś czasu można we w miarę wygodnej formie cieszyć się grami z Humble Indie Bundle dzięki dedykowanej aplikacji. Ta dostępna jest w Google Play, oczywiście za darmo. 