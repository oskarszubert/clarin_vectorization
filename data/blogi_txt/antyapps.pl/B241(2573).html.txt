15.05.2013 Zapewne część z Was słyszała o MIUI – modyfikacji Androida autorstwa chińskiej firmy Xiaomi, która wywraca wiele elementów systemu do góry nogami. Możemy uzyskać namiastkę tej platformy na każdym smartfonie, instalując launcher MiHome. Ostatnie aktualizacje aplikacji przyniosły za sobą wiele usprawnień upodabniających ją do najnowszej, piątej wersji MIUI. MiHome wyróżnia się przede wszystkim tym, że nie posiada popularnej na Androidzie szuflady z aplikacjami. Do przechowywania aplikacji wykorzystywany jest bowiem pulpit (czyli zupełnie tak, jak na iOS). Możemy tutaj segregować je w folderach oraz umieszczać tuż obok widżety. Efekt jest moim zdaniem bardzo praktyczny, bo ikonki nie dublują się nam w dwóch miejscach. W nowej wersji foldery z aplikacjami po otworzeniu przypominają trochę szuflady z aplikacjami. Ekran zostanie bowiem przyciemniony, a ikonki wycentrowane. Możemy tutaj skonfigurować nazwę folderu oraz dodać do niego nowe pozycje z pulpitu. W porównaniu z poprzednim, bardziej klasycznym rozwiązaniem wygląda to o niebo lepiej. Animacja przejścia jest przy tym bardzo płynna – przynajmniej na Nexusie.   Nowa wersja MiHome to również nowe ikonki. W konfigurowalnym docku znajdziemy te podstawowe, czyli telefon, wiadomości, kontakty oraz przeglądarkę. Co ciekawe, po instalacji aplikacja potrafi automatycznie wstawić tam domyślnie używane przez nas aplikacje. W moim przypadku rolę przeglądarki pełni np. Chrome beta. Twórcy zadbali też o kilka widżetów znajdziemy tutaj m.in. funkcjonalny zegar z animacjami przy zmianie minut i godzin, a także listę przełączników oraz informacje o zajętej pamięci (wraz z przyciskiem czyszczenia). Launcher posiada również funkcję podmieniającą nasz standardowy ekran blokady na ten znany z MIUI.   Całość jest bardzo… cukierkowa. Zarówno ikony jak i widżety są utrzymane w dość specyficznej konwencji, która nie każdemu musi przypaść do gustu. Dominują tutaj jaskrawe kolory, efektowne animacje i przejścia. Dodatkowym atutem jest system motywów. Możemy za ich pomocą zmienić właściwie wszystkie elementy launchera – również z osobna. W tym celu wystarczy umieścić pliki w pamięci naszego smartfona lub skorzystać z internetowej biblioteki z poziomu aplikacji.   Można tutaj znaleźć też sporo braków. Wśród nich najbardziej rzuca się w oczy jedynie częściowe spolszczenie aplikacji, a także dość ograniczone możliwości konfiguracji. Nie możemy m.in. ukryć podpisów pod ikonami, ani ukrywać wybranych aplikacji. Dodatkowo launcher dodaje nam dwie, moim zdaniem zupełnie zbędne, ikony – Ustawienia oraz Mi Credit Center. Pierwszą znajdziemy w menu podręcznym, a druga dla większości osób będzie nieprzydatna. Dla mnie MiHome to właściwie numer jeden, jeśli chodzi o launcher na Androidzie. Korzystam z niego od bardzo długiego czasu i nie planuję zmian. Nie można jednak zaprzeczyć, że jest to dość specyficzne rozwiązanie i nie trafi w gusta wszystkich. We znaki daje się też kilka braków, które może jakoś szczególnie nie doskwierają, ale ograniczają możliwości użytkownika.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 