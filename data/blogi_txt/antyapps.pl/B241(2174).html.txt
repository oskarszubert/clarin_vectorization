21.12.2011 W Android Markecie pojawia się coraz więcej aplikacji typu przewodnik po konkretnym miejscu czy danej miejscowości. Aplikacje takie zbierają informacje na temat atrakcji turystycznych, imprez i innych wydarzeń, w których warto wziąć udział w czasie pobytu w danym miejscu. Do takich aplikacji zalicza się Łódź Insider. Za sam pomysł należy się Urzędowi Miasta Łodzi spory plus, jednak wykonanie psuje końcowy efekt. Pierwszy problem pojawia się już po zainstalowaniu Łódź Insidera. Co z tego, że program ten zajmuje niecałe 3 megabajty pamięci telefonu, skoro do działania potrzebuje instalacji środowiska Adobe AIR, a to zajmuje aż 25MB. To naprawdę gruba przesada, biorąc pod uwagę fakt, że aplikacja nie posiada żadnych nadzwyczajnych funkcji, których nie dałoby się osiągnąć pisząc aplikację w normalny sposób. Nie jest ona też udostępniona nigdzie indziej, aby argument o wykorzystaniu przenośnego AIR-a miał sens. Łódź Insider jako aplikacja finansowana przez Urząd Miasta miała być programem jak najszerzej dostępnym, programem, który będzie mógł zainstalować każdy użytkownik smartfona, który będzie wybierał się do tego miasta. Wyszło z tego tyle, że połowa posiadaczy telefonu z Androidem będzie musiało wyrzucić inne aplikacje zainstalowane w systemie, jeśli będą chcieli zainstalować tę. Szczerze wątpię w to, żeby naprawdę dużo osób miało już wgranego AIR-a io korzystało z nieg na codzień. To zbyt wymagające środowisko, a przecież wielu Polaków wybiera smartfony ze średniej czy nawet niskiej półki. Idąc dalej, okno aplikacji nie zostało dopasowane do większych ekranów. Wygląda jakby parametry typu szerokość i wysokość były przypisane na stałe. Na moim HTC Evo Łódź Insider wygląda fatalnie, bo zajmuje jedynie 3/4 ekranu, a reszta pozostaje pusta – tak, wypełniona jest czarnym tłem. Oczywiście o rotacji ekranu też możemy zapomnieć. Aż boję się pomyśleć, jak aplikacja ta wygląda na tabletach. Po przeliczeniu, ile zajmuje aplikacja, wychodzi, że po pobraniu 30MB danych i tak zostajemy z aplikacją, której większość funkcjonalności jest dostępna tylko w trybie online. W rzeczywistości Łódź Insider nie nadaje się do użycia bez internetu. Oprócz tego pojawiają się tego typu błędy jak wyłączanie programu po wciśnięciu przycisku Menu na smartfonie. Sam design aplikacji jest naprawdę niezły. Podoba mi się ta czerwona kolorystyka. Program zawiera także naprawdę dużo informacji na temat zabytków miasta, wydarzeń. Z poziomu Łódź Insidera mamy dostęp nawet do rozkładu jazdy. To jednak nie usprawiedliwia fatalnego wykonania. Podsumowując pomysł jest naprawdę ciekawy i oby powstawało więcej takich aplikacji. Powinny być one jednak nie tylko bogate w informacje, ale również wygodne w użyciu. Łódź Insider jest dostępny do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 