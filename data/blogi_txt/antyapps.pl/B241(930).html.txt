30.04.2012 Telefon już dawno przestał służyć jedynie do dzwonienia i wysyłania smsów. Ba, przestał służyć już tylko do komunikacji, bo mail to tylko jedna z miliona funkcji, jakie może posiadać dzięki odpowiedniemu oprogramowaniu. Smartfon to centrum multimedialne, komunikacyjne, aparat cyfrowy, ale i… poziomica. Power Bubble to bardzo prosty program. Spełnia jedną, jedyną funkcję, ale właśnie taki stan rzeczy jest pożądany. Na dodatek narzędzie to wygląda po prostu świetnie. Widać, że przy projekcie pracowali graficy z prawdziwego zdarzenia. Trzecia ważna rzecz jest taka, że program po prostu działa, a jego obsługa jest intuicyjna. Mamy tutaj bowiem tytułowy „power bubble” wskazujący odchylenie od pionu, przycisk do kalibracji i do zmiany ustawień. Oprócz tego wyświetlacz i przełącznik umożliwiający zablokowanie wyświetlanej na nim wartości. Wszystko. Minimalizm pełną gębą. Aplikacja jest utrzymywana z datków. Domyślnie w Power Bubble pojawia się reklama, ale twórcy pozwalają na jej wyłączenie. O ile program dostępny jest w Google Play za darmo, o tyle mamy możliwość kupienia wersji działającej jako dotacja. Nie różni się niczym od zwykłej – jedynie ceną, bo kosztuje trochę ponad cztery złote. Taki model bardzo mi się podoba. Sprawdźcie to narzędzie i sami zdecydujcie, czy twórcom należy się nagroda – dotacja. Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 