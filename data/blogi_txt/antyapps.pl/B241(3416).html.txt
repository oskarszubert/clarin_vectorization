10.05.2013 Internet powoli dorasta! Coraz częściej w portalach społecznościowych widzę, że ludzie zamiast, jak to mieli w zwyczaju, dzielić się setkami zdjęć, ograniczają się do dziesiątek. Wszystko dzięki „kompresji” na kolażach — fotki zręcznie upychają w estetycznych ramkach które mają miejsce dla kilku fotek. W erze smartfonów i coraz wydajniejszych tabletów nikt nie potrzebuje do stworzenia takowych zaawansowanego oprogramowania graficznego na komputerze, po co, przecież jest do tego apka! Moldiv oferuje szeroką gamę ramek, w których można zestawiać ze sobą do sześciu zdjęć jednocześnie. Warto wspomnieć, że wszystkie one są standardowo kwadratowe, z góry przystosowane do posłania ich na Instagram. Spokojnie jednak, możemy później samodzielnie w ustawieniach dostosować aspect ratio, ustalić stopień zaokrąglenia czy szerokość. Ale ramki to jeszcze nie wszystko, oprócz nich w nasze dłonie oddano opcję stworzenia „kliszy”, gdzie wszystkie dodawane kolejno obrazki ustawiane są jeden pod drugim oraz kolażu, na którym samodzielnie ustawiamy fotki na „mapie”.  Ale samo wybranie obrazków, to dopiero początek zabawy. Kiedy wszystkie zdjęcia wkleimy do wybranego przez nas szablonu, możemy rozpocząć edycję całości. Począwszy od kombinacji z ramką (kolorem, szerokością, zaokrągleniem krawędzi), przez kadrowanie grafik, nakłądanie na zaimportowane obrazy efektów retro kolorów, dodawanie tekstu, naklejek czy fantazyjnie wyciętych obrazków z naszej biblioteki. Opcji jest naprawdę dużo i efekt finalny zależy tylko od naszej fantazji, ale jeśli macie chwilę, Moldiv naprawdę pozwala na sporo interesujących zabaw. Ale spokojnie, gdy się spieszycie i chcecie tylko skleić kilka fotografii przed posłaniem ich w świat, to również możecie — parę kliknięć i gotowe! W aplikacji znalazł się solidnie skrojony samouczek, który wtajemniczy Was w tajniki używania programu. Warto jednak wspomnieć, że o ile sama aplikacja jest darmowa, to za dostęp do sporej części elementów będziemy zmuszeni zapłacić. W standardzie dostajemy blisko 80 ramek, kilka wzorków i kolorowych naklejek. Pozostałe zestawione są w pakietach, za które trzeba sypnąć groszem w ramach wewnątrzgrowych mikropłatności. Zapewniam Was jednak, że i bez tego możliwości Moldiv są spore i prawdopodobnie lwia część użytkowników nie skorzysta z ofert dodatkowych gadżetów. Naprawdę solidna aplikacja, która mimo stosunkowo łatwej obsługi oferuje rozbudowaną funkcjonalność. Moldiv można pobrać za darmo w AppStorze w wersji uniwersalnej. 