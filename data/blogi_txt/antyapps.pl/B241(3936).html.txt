09.10.2013 Subskrybowaliście kiedyś jakiekolwiek podcasty? Ja zainteresowałem się tym tematem przy okazji kupna pierwszego iPoda, jednak szał nie trwał zbyt długo. Mam wrażenie, że ta forma publikowanych w sieci transmisji dźwiękowych przeszła przez Polskę nieco bez echa i zdecydowanie lepiej miała się na Zachodzie. Obecnie już w ogóle wyparta została przez Youtubowe vlogi, jednak w sieci wciąż można znaleźć domorosłych radiowców, których pasją jest przygotowywanie internetowych audycji. Dziś aplikacja, która agreguje tego typu transmisje związane z najróżniejszą tematyką oraz umożliwia nadawanie „na żywo” z poziomu naszego smartfona lub tabletu. Zrobiła na mnie naprawdę duże wrażenie i z pewnością na dłużej zagości w moim telefonie. Apka umożliwia założenie indywidualnego konta w serwisie lub zalogowanie się z poziomu Twittera lub Facebooka. Ta ostatnia opcja jest o tyle użyteczna, że przeszukując dostępne kanały będziemy mogli odnaleźć nagrania naszych znajomych (o ile oczywiście którykolwiek z nich okaże się być spikerem lub didżejem domatorem).  Podcasty udostępnione przez innych użytkowników możemy przeglądać z poziomu zakładki „home” (gdzie jedna pod drugą pojawiają się ostatnie opublikowane audycje) lub wchodząc do działu „explore”. Tu będziemy mogli wybrać audycje spośród następujących kategorii:  Społeczeństwo i kultura Celebryci Technologie Audycje LIVE, czyli aktualnie nadawane na żywo Muzyka Lifestyle i zdrowie Podcasting tips, czyli wskazówki dla tych, którzy stawiają pierwsze kroki w dziedzinie podcastów Rozrywka Telewizja i film Sport i rekreacja Biznes i przemysł Gry i hobby Religia i sfera duchowa Komiksy i szkice Sztuka Audiobooki Newsy i polityka Audycje, które nagrali nasi znajomi z Facebooka  Jak widać, wybór jest ogromny i każdy, kto lubi słuchać, a niekoniecznie oglądać, z pewnością znajdzie tu coś dla siebie. Aplikacja zrobiła na mnie bardzo dobre wrażenie, jeśli chodzi o wybór nadawanych podcastów, a to dopiero połowa jej możliwości. Spreaker pozwala nam także nadawać nasze własne audycje, czy to będąc offline i udostępniając nagrania później, czy nadając od razu na żywo. Muszę przyznać, że po przetestowaniu możliwości apki, widzę w niej duży potencjał, jeśli chodzi o nagrywanie koncertów lub wykładów dla osób, które nie mogły się na nich pojawić fizycznie. Jakość transmisji jak na zwykłe nagranie z telefonu jest zaskakująco dobra, przez co apka może mieć naprawdę szeroki zakres zastosowań. Nie było również problemów z zakłóceniami lub przerywaniem dźwięku, które nierzadko zdarzają się podczas jakichkolwiek transmisji dźwięku na żywo w różnych komunikatorach. Audycjom „live” towarzyszy również „chatboard”, czyli możliwość prowadzenia chatu z słuchaczami w czasie trwania podcastu.  Po nagraniu naszej audycji (jeśli zdecydowaliśmy się nadawać „na żywo”) otrzymujemy informację o liczbie naszych słuchaczy, lajkach oraz komentarzach. Te trzy wartości zilustrowane są również w formie graficznych wykresów. Z tego miejsca możemy również uzupełnić nasz podcast o dodatkowe informacje dla użytkowników, którzy nie słuchali nas na żywo, a odnajdą nasz podcast w późniejszym czasie. Naszą audycję możemy uzupełnić o obrazek, tytuł, opis oraz przydzielić jej kategorię. Także tutaj ustawimy parametry związane z prywatnością nagrania, określimy czy zawiera treści wulgarne oraz czy inni użytkownicy będą mogli pobrać plik z audycją na swoje urządzenia. Znajdziemy tu również przycisk „share”, umożliwiający udostępnienie naszego nagrania w mediach społecznościowych.  Spreaker zrobił na mnie naprawdę dobre wrażenie, zarówno od strony możliwości nagrywania własnych audycji, jak również jeśli chodzi o społeczność i zasoby serwisu. Jeśli szukacie aplikacji, która pozwoliłaby wam dotrzeć do znajomych w formie audycji lub chcecie podzielić się swoją wiedzą z słuchaczami na całym świecie, naprawdę polecam skorzystać z tej apki. Można ją pobrać zupełnie za darmo zarówno z Google Play jak i App Store. 