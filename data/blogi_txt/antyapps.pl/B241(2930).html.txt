27.01.2012 Ekran ciekłokrystaliczny to jeden z głównych elementów smartfona. Jednocześnie jest to jeden z najdroższych podzespołów w nim występujących. Biorąc pod uwagę fakt, iż niejednokrotnie szybka, ekran i panel dotykowy integrowane są do postaci jednego elementu, zbicie szybki jest naprawdę kosztowne. Widok pajęczynki potrafi podnieść ciśnienie. Z pomocą Broken Screen możemy zrobić komuś psikusa i sprawić by sprawny ekran wyglądał jak rozbity. Broken Screen jest bardzo prostą aplikacją. Na wyświetlany obraz nakładany jest odpowiedni filtr, który symuluje rozbicie ekranu. Jest ich pięć i różnią się efektem, to jest symulują rozbitą szybkę czy też wylany wyświetlacz. Najmniej realistyczny jest efekt Big Hole, który ma sprawiać wrażenie wyrąbania dziury po środku ekranu. Już z daleka widać, że jest to nakładka graficzna. W przypadu pozostałych filtrów można odnieść wrażenie, iż ekran jest zniszczony, ale jedynie z odpowiedniej odległości – pół do metra to minimum. Trzymając smartfona w dłoni widać wyraźnie, że ekran jest w całości, wszak wszelkie rysy i pęknięcia to nie obraz dwuwymiarowy jak na wyświetlaczu. Program posiada jeszcze kilka innych opcji konfiguracyjnych. Przy „rozbijaniu” ekranu umożliwia włączenie dźwięku oraz wibracji. Mało funkcjonalne. Oprócz tego możemy także ustawić, w jaki sposób wyzwalane będzie zniszczenie – czy zaraz po uruchomieniu aplikacji, czy też po naciśnięciu ekranu lub zatrzęsieniu telefonem. Z poziomu menu możemy także wyłączyć reklamy – za darmo. Ciekawe. Aplikacja posiada jeden minus. Filtr graficzny jest nakładany na cały obraz… z wyjątkiem paska notyfikacji. Jest to typowa aplikacja na krótką chwilę, na jednorazowy psikus znajomemu. Nic jednak nie kosztuje, jest dostępna w Android Markecie za darmo, więc dlaczego by nie spróbować?  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 