28.02.2013 Nauka poprzez zabawę jest nieporównywalnie bardziej efektywna niż żmudne wkuwanie. Bezmyślne klepanie dziesiątek i setek angielskich słówek nigdy nie da takich rezultatów, jak chociażby najprostsza gra słowna, polegająca na odgadywaniu znaczenia dobiegających z głośników wyrazów i zwrotów. Właśnie z takiego założenie wyszli twórcy Learn English Vocabulary Pop Quiz projektując swoją aplikację. Pobierając LEVPQ na urządzenie działające pod kontrolą systemu iOS otrzymujemy przeszło 1000 słówek podzielonych na ponad 50 kategorii, nazwanych przez producenta levelami. Podział na etapy nie jest przypadkowy – awans na kolejny poziom wiąże się z wypełnieniem przez użytkownika dwóch zadań. Koniecznością jest zmieszczenie się w przedziale czasowym zarezerwowanym przez aplikację na dany poziom (odliczanie czasu możemy jednak dezaktywować w opcjach programu) oraz udzielanie bezbłędnych odpowiedzi. Sama rozgrywka polega na prostym schemacie. Z głośnika smartfona/tabletu dobiega głos lektora wypowiadający angielskie słowa, a zadaniem użytkownika jest ich przyporządkowanie do zdjęć wyświetlanych na ekranie. Wraz z kolejnymi poprawnymi odpowiedziami liczba fotografii wyświetlanych jednocześnie rośnie – od dwóch, aż do dwunastu (jest to wartość domyślna, którą możemy zmodyfikować w opcjach aplikacji).  Wygląd Learn English Vocabulary Pop Quiz nie zachwyca. Interfejs, choć bezproblemowy w obsłudze i bardzo przejrzysty, przypomina mi nieco program komputerowy sprzed 10 lat. Poszczególne elementy graficzne programu wyglądają topornie i gryzą się wizualnie z wyglądem dzisiejszych, dopracowanych pod tym względem urządzeń mobilnych. Learn English Vocabulary Pop Quiz to aplikacja skierowana do początkujących adeptów języka angielskiego. Baza programu obejmuje raczej podstawowy zakres słownictwa, choć w planach producenta jest jej poszerzenie. Aplikację możecie pobrać z AppStore za darmo, zarówno w wersji przeznaczonej na iPad’a, jak i iPhone’a. 