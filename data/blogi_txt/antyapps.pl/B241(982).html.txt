17.06.2013 Dzień dziecka już za nami, jednak każda okazja będzie dobra, żeby złożyć wirtualną wizytę w Disneylandzie. Aplikacja (jak sama nazwa wskazuje) skierowana jest głównie do osób, które miały przyjemność odwiedzić prawdziwy park rozrywki Disneya, jednak jej funkcjonalność przypadnie do gustu również fanom mobilnych programów do modyfikacji zdjęć. Urozmaicanie naszych fotografii postaciami Myszki Miki czy Kaczora Donalda okazuje się bowiem najbardziej rozbudowaną częścią aplikacji Disney Memories HD. Korzystanie z programu jest zupełnie darmowe i nie wymaga logowania. Jeśli jednak chcielibyście zsynchronizować całe albumy Disneya ze swoim kontem na Facebooku lub mieć pewność, że wasze zdjęcia nie zaginą po usunięciu aplikacji z pamięci telefonu, istnieje możliwość zarejestrowania się w serwisie przez portal społecznościowy. Dzięki temu będziemy również mogli otrzymać powiadomienie, jeśli ktoś z naszych znajomych odwiedzi Disneyland. Jak napisałem na początku, głównym zadaniem Disney Memories jest upiększanie naszych zdjęć o krajobrazy oraz postaci, jakie można spotkać w Disneylandzie. Nie są to jednak rysunkowi bohaterowie, tylko fotografie postaci w kostiumach – dokładnie takich, na jakie moglibyśmy natrafić w parku rozrywki Disneya. Kolejne atrybuty, jakimi możemy urozmaicić nasze obrazki, to gadżety takie jak czapki z Kaczorem Donaldem, uszy lub łapki Myszki Mickey, baloniki, lampa Alladyna, pantofelek Kopciuszka i wiele, wiele innych. Tu również wszystko wygląda jakbyśmy dopiero co wyszli ze sklepu z pamiątkami. Bawiąc się programem odniosłem wrażenie, że aplikacja to narzędzie bardziej dla tych, którzy chcieliby sfabrykować swoją wizytę w Disneylandzie, a nie dla tych, którzy na prawdę tam byli. Twórcy aplikacji zadbali również o naklejki (tym razem już rysunkowe), które również mogą posłużyć nam za kolorowy dodatek do naszych zdjęć. Nie zabrakło także kilku podstawowych filtrów oraz ramek, które ostatnimi czasy stały się już właściwie standardem, jeśli chodzi o aplikacje pozwalające modyfikować zdjęcia. Dodatkową atrakcją, w jaką wyposażono Disney Memories HD, są galerie najciekawszych fotografii zrobionych w parkach rozrywki Myszki Miki. Zdjęcia są stale aktualizowane, więc fani będą mogli na bieżąco śledzić swoje ulubione atrakcje oraz wracać wspomnieniami do czasu, kiedy sami odwiedzili Disneyland. Ostatnim gadżetem, o jaki uzupełniono aplikację, są budziki i alarmy, które głosem bohaterów Disneya mają przypominać nam o ważnych wydarzeniach. Do wyboru jest Minnie, Mickey, Donald oraz Goofey. Moim zdaniem jest to najciekawsza część aplikacji i wszyscy fani Disneya z pewnością nie odmówią sobie pobudki w wykonaniu ulubionych bohaterów. Disney Memories HD to zabawny zbiór gadżetów dla fanów Disneyowskich parków rozrywki. Aplikacja z pewnością przypadnie do gustu również najmłodszym. Nie jest to jednak wybitna produkcja, a raczej miły dodatek reklamujący najbardziej znane na świecie parki rozrywki. Aplikacja dostępna również na systemy iOS. 