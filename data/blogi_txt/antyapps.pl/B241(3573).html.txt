29.10.2013 Nasz smartfon po wyjęciu z pudełka często jest urządzeniem gotowym do pracy, opatrzonym masą dodatkowych funkcji i pełnym przydatnych, zdaniem producenta, aplikacji. Co jednak, gdy chcemy z tego wszystkiego zrezygnować? Baza nieoficjalnych modyfikacji Androida nieustannie rośnie i niemalże każdy model smartfona i tabletu może liczyć na jakieś ciekawe, pozbawione dodatków producenta rozwiązanie, które tchnie w niego nowe życie. ROM Installer stanowi swoistą furtkę do tego typu możliwości. ROM Installer jest swoistym zunifikowanym repozytorium, w którym znajdziemy tytułowe ROM-y, a więc modyfikacje Androida przygotowane z myślą o naszym urządzeniu. Jak nietrudno się domyślić, aplikacja pozwala użytkownikowi na swobodne przeglądanie poszczególnych pozycji, a także proste instalowanie ich na swoim urządzeniu. Na tym jednak jej możliwości się nie kończą. ROM Installer pełni bowiem również funkcję aktualizatora, dzięki któremu wybrany przez nas system będzie stale aktywny. Aplikacja potrafi monitorować pojawianie się nowy wersji i powiadamiać nas o tym fakcie. Co istotne, w sytuacji, gdy najnowsze wydanie działa niestabilnie lub zawiera błędy, możemy z powodzeniem cofnąć się do starszego. Praktycznym rozwiązaniem są tutaj również funkcje tworzenia kopii zapasowych całego systemu oraz zainstalowanych aplikacji, dzięki czemu nawet w sytuacji, kiedy pójdzie coś nie tak i utracimy nasze dane, będziemy mogli je szybko przywrócić do stanu sprzed naaszego „eksperymentowania”.   Program niestety nie pozwala na zrootowanie naszego smartfona, bo w przypadku różnych modeli proces ten przebiega inaczej. Dlatego też, aby skorzystać z atutów ROM Installera będziemy musieli uprzednio zadbać o odpowiednie przygotowanie naszego smartfona/tabletu. W zamian uzyskamy możliwość instalacji oprogramowania typu Recovery. Oddano nam tutaj do dyspozycji dwa kluczowe rozwiązania –  ClockWorkMod (CWM) autorstwa ekipy pracującej nad CyanogenModem oraz Team Win Recovery Project (TWRP).   Na pochwałę zasługuje interfejs aplikacji, który mimo ciemnych barw jest bardzo przejrzysty i przystępny. Każdy ROM został opatrzony krótkim opisem oraz zestawem zrzutów ekranu, które pomagają nam podjęcie słusznego wyboru. Istotny jest na pewno też fakt, że autor zastosował się do zasad Holo UI, co sprawia, że poczujemy się tutaj praktycznie jak w domu. ROM Installer to bardzo ciekawy projekt, który znacząco ułatwia majsterkowanie w naszym urządzeniu. Autor zapowiedział już, że wkrótce powstanie wersja premium oferująca dodatkowe możliwości. Póki co jednak, możemy cieszyć się tym, co oferuje podstawowe, udostępnione bezpłatnie wydanie. Zalecam jednak ostrożność, bo zabawa z modyfikacjami Androida może w skrajnych przypadkach skończyć się nawet uszkodzeniem naszego sprzętu. 