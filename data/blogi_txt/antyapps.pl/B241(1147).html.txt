20.06.2012 Dziś mam kolejną propozycję dla osób, które lubują się w cyfrowym malowaniu za pośrednictwem ekranu iPad’a.  Eazel for Photoshop to produkt firmy Adobe. Program umożliwia przesłanie namalowanych za jego pomocą obrazów do Photoshopa w celu dalszej ich obróbki. Na wstępie zaznaczę jednak, że po aplikacji nie należy spodziewać się profesjonalnych możliwości. Eazel pomyślany jest raczej jako intuicyjne narzędzie do eksperymentowania i szkicowania w momencie, gdy nie mamy dostępu do pełnoprawnych programów ku temu przeznaczonych. Interfejs programu zaskakuje oryginalnością i łatwością obsługi. Dostęp do narzędzi roboczych otrzymujemy po dotknięciu ekranu pięcioma palcami. Dotyk ten skutkuje pojawieniem się czterech podstawowych opcji: Kolor, Rozmiar, Krycie i Ustawienia (pod kciukiem znajdują się natomiast przyciski umożliwiające cofnięcie wykonanej akcji lub jej przywrócenie). W momencie oderwania palców od ekranu tabletu narzędzia wędrują na środek obszaru roboczego. Użytkownik może również przytrzymać palec na konkretnej opcji i zmieniać np. stopień krycia lub kolor. Obsługa interfejsu jest nieco skomplikowana do wytłumaczenia, ale zapewniam, że w praktyce jest bajecznie intuicyjna, szybka i bezproblemowa.  Pokrótce napiszę teraz jak przedstawiają się możliwości poszczególnych narzędzi. Dotknięcie opcji Kolor sprawia, że na ekranie pojawia się znane z innych programów graficznych koło barw wraz z pięcioma podręcznymi kolorami szybkiego dostępu. Narzędzie Rozmiar pozwala na zmianę grubości pędzla – zmiany tej dokonujemy za pomocą przesuwania palcem po ekranie, na którym pojawia się podgląd aktualnie wybranego rozmiaru. Opcja Krycie umożliwia regulację stopnia krycia pędzla. Pod ostatnim przyciskiem kryją się ustawienia aplikacji. Samo malowanie w Eazel sprawia bardzo dużą przyjemność. Niestety, by w pełni cieszyć się możliwościami aplikacji konieczne jest posiadanie przynajmniej iPada 2. Choć producent w obsługiwanych urządzeniach wymienia „jedynkę”, to w momencie mieszania barw na tablecie pierwszej generacji musimy liczyć się z irytującymi opóźnieniami. Gotowe efekty naszej pracy możemy zapisać w postaci obrazka lub przysłać do Photoshopa (wymagana wersja CS5 12.0.4 lub nowsza). Koszt aplikacji to 2.39 Euro. 