07.12.2011 Powiem szczerze był jeden konkretny powód, dla którego chciałem posiadać telefon z WP7 i powód ten brzmiał – Xbox Live. Teraz Microsoft wyszedł moim potrzebom naprzeciw i wypuścił odpowiednią aplikację na iOSie. Od dzisiaj będziemy mogli się umawiać na kolejne partyjki w ulubione gry jeszcze w pracy. Aplikacja wydaje się dość prosta, ale przy okazji jest niesamowicie przyjemna w użyciu i przejrzysta. Wszystko jest czyste i podobne do interfejsu dostępnego na stronie internetowej xbox.com. Osoby często korzystające z Xbox Live będą się tutaj czuć, jak ryba w wodzie. Trzeba tylko pamiętać, że na razie aplikacja dostępna jest jedynie w języku angielskim. Oczywiście pierwszy ekran, który nas wita pełen jest reklam czy też promocyjnych materiałów wideo, ale do tego chyba już wszyscy się przyzwyczaili. Same filmiki to te same, które dostępne są z poziomu systemu operacyjnego Xboxa 360, więc znajdziemy tutaj choćby materiały z zakładki Inside Xbox.  Druga zakładka to social, czyli wszystko to, co jest związane z naszym awatarem, znajomymi i umawianiem się na granie. Jeśli chodzi o reprezentację graficzną postaci to możemy nawet go edytować zmieniając stroje i trzymane przedmioty, choć niestety sam sklep z wdziankami nie jest dostępny. To już zrobimy z konsoli. Część społecznościowa dotycząca naszych znajomych działa identycznie, jak w interfejsie samego Xboxa 360 – widzimy kto jest online, jakiego ma awatara, możemy mu wysłać wiadomość, sprawdzić jego osiągnięcia, porównać z naszymi oraz zobaczyć, w co ostatnio grał. Szkoda, że wysyłane wiadomości mogą być jedynie pisane, a nie głosowe również, ale sądzę, że tę funkcjonalność Microsoft może zostawić dla siebie. Nowością również, jeśli chodzi o sam interfejs konsoli, jest system „beaconów” pozwalające poinformować znajomych, że przykładowo dziś wieczorem planujemy grać w Battlefielda 3 lub inną grę sieciową, co pozwoli szybciej ustawić się na wspólne granie. Małą wisienką na torcie są dźwięki, które usłyszymy podczas chodzenia po aplikacji – te same, co w interfejsie konsoli. Wiem, że to nic, ale dla ludzi, którzy korzystają z tego samego sprzętu kilka lat ma to znaczenie i jest miłym dodatkiem. Link do pobrania. 