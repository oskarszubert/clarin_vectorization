05.04.2013 Nauka języków obcych w dobie sprzętów multimedialnych stała się o wiele łatwiejsza. Pomijając już wszelkie kursy dostępne na komputerach, to era smartfonów i tabletów z dotykowymi panelami naprawdę pozwoliła na wygodniejsze obcowanie z takimi pomocami naukowymi. A do tego nieustannie pojawiają się świeże pomysły na to, jak jeszcze bardziej uatrakcyjnić ten proces. Rosetta Course to jeden z nich.  Korzystanie z aplikacji rozpoczynamy od utworzenia konta w usłudze, lub zalogowania się. Kiedy już wszystkie formalności mamy za sobą, możemy przejść do rzeczy. Wybieramy język który chcielibyśmy opanować, a następnie dopinamy na ostatni guzik ustawienia związane z typem nauki, w tym sporo miejsca poświęcamy opcjom związanym z lektorem. Bo tego nie dość że będziemy słuchać, to jeszcze samym nam przyjdzie sporo pogadać z telefonem czy tabletem — w zależności od tego, gdzie odpalimy Rosseta Course.  Do wyboru mamy kilkanaście języków (w tym trzy warianty angielskiego), a w każdym z nich 20 lekcji. Całość nauki została podzielona dodatkowo na moduły określające poziom naszej wiedzy. W każdym z języków pierwsza lekcja jest darmowa. A te również podzielone zostały na kilka części. Zaczynamy od głównego tematu, następne punkty przewidują ćwiczenia wymowy, słownictwa, gramatyki, czytania oraz pisania. Choć jak jest z tym ostatnim — nie mam pojęcia, bo Rosetta Course testowałem na HTC Sensation gdzie funkcja ta była niedostępna. Działa jedynie na urządzeniach ze stylusem. Reszta wykorzystuje dobrodziejstwa panelu dotykowego oraz mikrofonu — te ostatnie przy ćwiczeniach wymowy i akcentu. Przy nauce nieustannie słuchamy lektora wbijającego nam do głowy poprawną wymowę, a ćwiczenia wzbogacone są fotografiami, na których pracujemy.  Jak już wspominałem, darmowa jest jedynie pierwsza lekcja — za dostęp do pozostałych trzeba już będzie zapłacić. I to słono — mimo że cały kurs jest w pełni multimedialny i naprawdę wydaje się być dopracowany w najdrobniejszych szczegółach, kwoty rzędu 500 dolarów za wszystkich pięć modułów nauki to kosmiczna cena. Myślę, że niewiele więcej wyniosłoby nas zapisanie się na kurs w najbardziej renomowanych szkołach językowych z okolicy — no ale to już zupełnie inna kwestia. Bo mobilne wydanie Rosetta Course udowadnia, że smartfony i tablety idealnie nadają się także do nauki języków obcych. Aplikację możecie pobrać zarówno w Google Play jak i AppStorze — oczywiście w obu przypadkach, podobnie jak pierwsza lekcja każdego z dostępnych języków, dostępna jest za darmo. Warto mieć jednak na uwadze to, że wersja dla iOS podziała tylko na iPadach. 