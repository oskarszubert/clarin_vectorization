13.06.2012 Aby dobrać dobry odtwarzacz muzyki na iPhone’a trzeba nieco się napocić. Natywny jest bardzo taki sobie, a AppStore pełen jest przeróżnych propozycji. Od jakiegoś czasu korzystam z Groove2, który recenzowałem na Antyapps i jestem z niego bardzo zadowolony. Niemniej jednak od czasu do czasu testuje również inne rozwiązania i niedawno natknąłem się na naprawdę ciekawy produkt, który chciałbym Wam przedstawić. Aplikacja nazywa się Play It. Cóż, nazwa mówi sama za siebie. Produktu tego nie nazwałbym wyborem dla power userów, którzy cenią sobie bardziej użyteczne narzędzia. To, co jednak ma Play It, to rewelacyjny wygląd i nawigację.  Design Play It przypomina nieco to, co znamy z Windows Phone. Białe tło, opcje pogrupowane w kwadratach (jednak nie w kafelkach), nawigację opartą na przesuwaniu kolejnych ekranów. Prezentuje się to niezwykle schludnie, minimalistycznie i czytelnie, czyli tak, jak lubię. Na głównym ekranie mamy 8 kwadratów odpowiadających za opcję aplikacji, a więc playlisty, albumy, wykonawcy, ustawienia, etc. Po kliknięciu w dany kwadrat albo zostajemy przeniesieni do nowego ekranu albo wyświetlają się dodatkowe okienka. Na górze mamy okładkę albumu, którego obecnie słuchamy, jak klikniemy w nią 2 razy to wyświetli nam się lista utworów.    Jak działa nawigacja aplikacji? Po wybraniu artysty, albumu czy piosenki uruchamia się widok playera z okładką albumu u góry. Za pomocą kliknięcia możemy wstrzymać lub puścić utwór, ruch palca w górę i dół steruje głośnością, jeżeli chcemy przejść do kolejnego lub poprzedniego kawałka po prostu przesuwamy palcem w prawo lub lewo. Oprócz tego dodano jeszcze dwa gesty: dwa palce w lewo i przechodzimy do zakładki, w której znajdziemy słowa utworu, jeżeli takowe pobraliśmy, dwa w prawo i przechodzimy do pierwszego utworu. Jak wrócić do głównego ekranu? Albo dłuższą drogą nawigując w lewo albo klikając raz w okładkę albumu (dwa razy i ją powiększymy). Warto jeszcze dodać, że aplikacja wspiera widok poziomy.  Jakieś wady? Cóż, czasami jednak można się nieco zgubić w nawigacji, dlatego dobrze jest przeczytać tutorial. Zwykle tak bywa, jeżeli w niemal całości stawiamy na gesty. Oprócz tego Play It to nic więcej, jak interesująca nakładka na natywną aplikację, więc raczej nie znajdziemy tu wielu dodatkowych funkcji. Mimo to aplikacja bardzo mi się spodobała. Zarówno jej design, jak i nawigacja. Warto jeszcze wspomnieć, że możemy wybrać jeden z 10 układów kolorystycznych dla tej aplikacji. Normalnie kosztuje ona 0,79 euro, więc też nieszczególnie drogo, ale dzisiaj jest na promocji i można ją dostać za darmo. Polecam do wypróbowania. Ocena: 4+ 