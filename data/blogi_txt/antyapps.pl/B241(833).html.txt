22.02.2013 Kwadratowa kartka, z której bez użycia kleju, nożyczek i innych takich złożymy prawdziwe dzieła sztuki? To właśnie origami, azjatycka sztuka składania papieru, od około 700 roku naszej ery bawi i zdobi. Rękodzieło to już wiele lat temu opuściło bezpieczne granice Chin i Japonii, porywając ludzi na całym świecie. Zatem spójrzmy jakie wzory możemy zrobić prowadzeni przez Origami Master! Tuż włączeniu aplikacji widzimy ekran podzielony na dwie strefy: na dole jest pasek z wzorami, na które klikając otwieramy pełny widok w górnej części ekranu. Klikając zaś wówczas na pełną wersję obrazka, przenoszeni jesteśmy do widoku pełnoekranowego, okraszonego niewielką belką nawigacyjną na dole. Tam możemy go dowolnie powiększać, pomniejszać, dodać do ulubionych, a nawet wyeksportować do galerii czy edytować plik graficzny z którego się składa. Same schematy są czytelne i dla wprawionych rąk ich wykonanie nie powinno stanowić problemu. Oczywiście to nie jedyna możliwość przeglądania zawartości programu; kiedy jesteśmy na głównym ekranie z lewej strony ekranu znajduje się niewielkie menu, które składa się z trzech pozycji: porównania, pokazu slajdów oraz listy wszystkich dostępnych wzorów; analogicznie z prawej umieszczono wyszukiwarkę, quiz oraz dostęp do ulubionych. Jednak wykonanie całości pozostawia wiele do życzenia.  Moim największym zarzutem jest jakość materiałów graficznych. Wszystkie samouczki są prostymi schematami, które można sprawnie i estetycznie stworzyć od nowa, by fajnie się prezentowały. Ale tutaj nic z tych rzeczy — czekają na nas w dużej mierze marnej jakości grafiki, które na iPadzie z retiną wyglądają po prostu brzydko. Podobnie zresztą jak fotografie wykonanych figur — te przywodzą na myśl wczesną erę internetu i fatalną jakość zdjęć spowodowaną kompresją plików i marnym odwzorowaniem kolorów. Brakuje mi też jakiejkolwiek konsekwencji — w jednych projektach jako zdjęcie główne ustawiona jest instrukcja, w innym grafika prezentująca efekt finalny. Już o tym, że nie ma jakiejkolwiek notki wprowadzającej czy sztuczek, które mogą nam się przydać nie wspomnę. Uzupełnienie instrukcji wykonania trudniejszych elementów materiałami filmowymi również by nie zaszkodziło. Aplikacja zawiera bazę danych ponad tysiąca wzorów posegregowanych kategoriami, jednak nawet to nie zatuszuje jej marnego przygotowania. Na początku wydaje się zagmatwana i daleko jej do czegoś, co nazywamy intuicyjnością. Nabyć ją można w AppStorze za 3,99$ zarówno w wersji zwykłej, jak i HD. Na szczęście ta druga dostępna jest obecnie w promocji za darmo, dlatego jeżeli wciąż macie ochotę poeksperymentować z nowymi wzorami, pobierajcie czym prędzej! 