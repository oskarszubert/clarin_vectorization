10.09.2013 W kwestii przeglądarek internetowych jestem raczej tradycjonalistą. Dla własnego spokoju/wygody, od dłuższego czasu na wszystkich urządzeniach, zarówno tych stricte mobilnych jak i stacjonarnych, używam jednego produktu — synchronizacja zakładek i innych elementów jest naprawdę złotem. Nie zmienia to faktu, że ciągnie mnie do nowości. I mimo że z Operą pogniewałem się już kilka dobrych lat temu, to ich nowy projekt — przeglądarka Coast, która wczoraj trafiła do AppStore’a, wywarła na mnie bardzo dobre wrażenie, ale… Te wszystkie pozytywne emocje związane są przede wszystkim z tym, że jest inna. Inna od tego co znałem dotychczas — od momentu boomu na smartfony i tablety, a nawet wcześniej, bo przecież popularne przeglądarki internetowe na sprzęty z Javą również tak wyglądały. Pozbawiona paska adresu, ramek, zakładek i ustawień. Części z tych funkcji w tradycyjnej, stale eksploatowanej dotychczas, formie. Innych w ogóle. Zamiast tradycyjnego, umieszczonego w górnej części ekranu paska adresu, twórcy postawili na nieco inne rozwiązanie. By przejść do nowej witryny, musimy kliknąć na ikonkę znajdującą się pośrodku przy dolnej krawędzi, wówczas otwiera się menu z kafelkami, będącymi naszymi ulubionymi / najczęściej odwiedzanymi serwisami, oraz miejscem gdzie wklepujemy wyszukiwaną frazę lub adres witryny. Następnie kwadraty ze skrótami do stron które odwiedzamy najczęściej możemy pogrupować według własnych potrzeb i chęci na trzech ekranach. W prawym dolnym rogu zaś znalazł się jeszcze jeden skrót — ten przenosi nas do widoku, w którym możemy przenosić się między otwartymi aktualnie zakładkami.  I to byłoby na tyle, jeżeli chodzi o samo korzystanie z Coast. Nie mamy tutaj żadnych ustawień. Nie mamy konfiguracji, a jedyne dostosowywanie „pod siebie”, to właśnie ustawianie zestawu kafelków. Choć twórcy zapewniają o efektywności przeglądarki, sam jakoś tego specjalnie nie widzę. Mam zupełnie inny styl przeglądania sieci i choć wiem, że moja Rodzicielka byłaby Coast zachwycona — bo to co oferuje by jej z pewnością wystarczyło, tak w moich oczach jest po prostu biednie. Ale przeglądarka nadrabia gdzie indziej. Design, użyte animacje, szybkość i system gestów (przeciągnij by dodać lub usunąć) prezentują się naprawdę efektownie. Choć mimo wszystko to za mało, bym odinstalował Chrome’a czy zaprzestał korzystania z Safari. Dodatkowo autorzy zapewniają o wielu rzeczach, których my jako użytkownicy nie widzimy. Do nich należeć miałyby m.in. sprawy bezpieczeństwa — podobno pod tym względem Coast korzysta ze wspaniałych rozwiązań, acz — jak już wspomniałem — nie rzuca się to specjalnie w oczy przy standardowym użytkowaniu. Czy ta aplikacja ma szansę zawładnąć Waszymi iPadami na dłużej? Szczerze wątpię — przynajmniej w obecnej formie. Ale wierzę, że projekt będzie nieustannie rozwijany i z tej okazji, wszystko może obrócić się niebawem o 180 stopni. Sam trzymam za Coast kciuki, lecz teraz nie jestem w stanie wystawić mu więcej, niż mocnej trójki. Sami się przekonajcie dlaczego — aplikacja dostępna jest za darmo w AppStorze. 