30.12.2013 Ilość funkcji i możliwości jakie niosą za sobą współczesne urządzenia mobilne może już nie zadziwia tak jak jeszcze kilkanaście miesięcy temu, ale raz na jakiś czas pojawiają się na nich gry i aplikacje nietuzinkowe. Korzystające z kilku funkcji. Nie będące ani kopią znanych produktów, ani też znowu czymś specjalnie świeżym. Tak jak opisywany dziś Dandelion, który jest tylko, albo i aż, historyjką z przesłaniem. Od razu może wytłumaczę się z historyjki. Całość opowieści zamyka się raptem w kilkunastu kadrach, jest to krótka opowieść o dziecku zmagającym się z przemocą w szkole. Bohater przedstawiony jest jako nieśmiały, zagubiony typ, który skrupulatnie odlicza ilość kroków, jakie przemierzyć musi do swojego najgorszego koszmaru. Jako czytelnicy przyglądamy się jego zmaganiom z rzeczywistością, aby być świadkiem zachodzących zmian. Potęgi marzeń, wyobraźni i wewnętrznej siły z tytułowym Dmuchawcem (ang. dandelion) w roli głównej.  Aplikacja jest krótką opowieścią z interaktywnymi elementami. Twórcy oprócz samych kadrów i tekstu zapewnili nam również kilka niespodzianek, dlatego warto przy każdym z obrazków przeklikać się przez wszystkie możliwe elementy, a może to właśnie tam znajdziemy jakąś niespodziankę? Ale to jeszcze nie wszystko, bowiem postanowili również wykorzystać obecny w urządzeniach z iOS na pokładzie mikrofon. Za pomocą tego możemy zdmuchnąć z łodygi delikatne elementy tytułowej rośliny. Niby nic wielkiego, a na pewno nie innowacyjnego, ale bardzo pozytywny dodatek, który dodaje mocy tej aplikacji. Stylistyka, opracowanie techniczne jak i to stricte od strony kreatywnej — wszystkie te elementy stoją na najwyższym poziomie. Dandelion nie jest przeładowany żadnymi zbędnymi dodatkami, jednak prostota w zupełności wystarcza. Twórcy ciekawie wykorzystali dostępne sobie narzędzia i dostarczyli naprawdę ciekawy produkt. Zresztą nie bez powodu znalazł się w zeszłorocznym zestawieniu najlepszych aplikacji tworzonym przez ekipę z AppStore’a. Całość wzbogacają jeszcze klimatyczne dźwięki oraz muzyka. No i, oczywiście, przesłanie :-).  Dandelion to coś niebanalnego. Typ aplikacji, z którymi na co dzień niewiele mamy wspólnego. Dla wielu z pewnością okaże się rzeczą na raz — i wcale mnie to nie zdziwi. Wierzę jednak, że u innych projekt na dłużej zagości w pamięci smartfonów oraz tabletów. Cała ta historyjka dostępna jest w AppStorze za blisko dwa dolary. Czy to dużo? I tak, i nie; wszystko zależy od Waszego podejścia i tego, czego spodziewacie się po tym programie… 