27.02.2012 Opisuję dla Was aplikacje przez cały tydzień, dlatego poniedziałek nie jest dla mnie symbolem końca odpoczynku i konieczności ruszenia do pracy. Ale jest coś, czego nie cierpię tak samo jak Wy poniedziałków. To kiepskie aplikacje, które na domiar złego wychodzą od naprawdę dużych firm, które mają sporo kasy. Dokładnie tak jest z aplikacją Cyfry+. Jeden z największych, kiedyś kojarzonych bardzo eliatnie dostawców telewizji cyfrowej wypuszcza bubel na smartfony. Nie mogę pojąć czegoś takiego. To jak strzał w kolano. Kompletne zaniedbanie klientów posługujących się smartfonami, których jest coraz więcej – i to z dnia na dzień. Aplikacja działa bardzo wolno. Pobiera dane długo nawet na szybkim łączu internetowym. Potem już w trakcie używania zdarza jej się zaciąć – i to na tak wydajnym smartfonie jak HTC Evo 3D. Czasami nawet cała się wysypie. Ramówka wyświetlana dla konkretnych kanałów telewizyjnych obejmuje zaledwie dwa dni naprzód. Oprócz tego wyświetlany jest jeszcze program na dzień poprzedni. Po co? I dlaczego nie ma programu na cały tydzień? TV Program C+ oprócz durnej nazwy ma również fatalny design. Aplikacja jest po prostu brzydka. Interfejs również zostął skopany, na przykład ciągi znaków wchodzące na przyciski do nawigacji to tutaj nierzadki widok. Zdarzają się tutaj także krzaczki zamiast polskich znaków. Litości! Jeśli powrót do pracy nie podniósł Wam wystarczająco ciśnienia, spróbujcie przetestować tą aplikację. Jest za darmo, ale to naprawdę żadna rekompensata :) Jeśli szukacie natomiast dobrego programu telewizyjnego na smartfona, to przypominam o recenzowanej przeze mnie aplikacji Program TV od Wirtualnej Polski. Ta działa i wygląda zdecydowanie lepiej! Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 