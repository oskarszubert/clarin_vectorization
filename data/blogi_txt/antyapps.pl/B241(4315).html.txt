17.09.2012 Tower defence, czyli jeden z najpopularniejszych gatunków gier na urządzenia mobilne doczekał się niedawno ciekawego reprezentanta na urządzenia z systemem iOS. CarrotFantasy, to tytuł który, jeżeli brać pod uwagę formę rozgrywki nie odbiega ani trochę od typowego TD. To co wyróżnią tą produkcję spośród dziesiątek podobnych, to niecodzienna oprawa, niepodobna do niczego co widziałem wcześniej. Rozgrywka w gry z gatunku tower defence na urządzeniach mobilnych opiera się w 99% przypadków na jednym i tym samym, klepanym od lat schemacie. Gracz stawia wieże (lub cokolwiek innego będące ich odpowiednikiem), które mają za zadanie nie dopuścić nadciągających zewsząd hord wrogo nastawionych istot do naszej bazy. Zadanie początkowo banalnie proste, wraz z upływem czasu i kolejnych poziomów staje się zazwyczaj coraz bardziej wymagające. Czas leci, my stawiamy kolejne wieżyczki, ulepszamy je i bronimy się przed coraz to potężniejszymi przeciwnikami. Klasyczny schemat, od którego niewiele jest wyjątków… a CarrotFantasy na pewno takim wyjątkiem NIE jest.  Pod względem rozgrywki wszystko wygląda, tak jak w opisanym powyżej schemacie. Dodam w tym miejscu jedynie, że niektóre plansze są bardzo wymagające i bez kilku, a nawet kilkunastu podejść się nie obejdzie. W CarrotFantasy oddano do dyspozycji graczy trzy odrębne krainy, z których każda podzielona jest na kilkanaście poziomów. Po uporaniu się z planszami na normalnym poziomie trudności dostajemy każdorazowo dostęp do etapów o większym poziomie trudności („extreme mode”). Tym co wyróżnia opisywany tytuł spośród setek podobnych jest nietypowa oprawa graficzna – nieco dziecinna, ale jednocześnie utrzymana w specyficznym, mogącym się podobać stylu. Wszystkie elementy – zarówno plansze, jak i ‚wieżyczki’ stawiane przez gracza, a kończąc na ‚tych złych’ potworach zaprojektowane są starannie i pomysłowo. Uwagę przykuwa również dosyć spore zróżnicowanie przeciwników. Specyficzny styl graficzny rekompensuje nieco ubogie animacje „potworów   spółki”. Niestety w ślad za grafiką nie podążyła oprawa dźwiękowa gry, która jest po prostu słaba i już po kilku etapach zaczyna nużyć i drażnić. CarrotFantasy jest obecnie dostępna za darmo w wydaniu uniwersalnym, nic więc nie stoi na przeszkodzie by zapoznać się z tą nie grzeszącą oryginalnością, sympatyczną produkcją. 