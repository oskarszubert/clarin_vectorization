10.04.2013 Wszyscy prawdziwi kibice wiedzą jak trudno skupić się na czymkolwiek, kiedy przeciwności losu uniemożliwiają nam śledzenie na bieżąco meczu lub innej ważnej dla  ulubionych sportowców rozgrywki. Z pomocą w takich chwilach przychodzi aplikacja LiveScore, dzięki której na żywo możemy śledzić przebieg meczu piłki nożnej lub inne ulubione zmagania sportowe. Interfejs programu zaprojektowano w wyjątkowo prosty sposób. Praktycznie cały ekran zajmują informacje z wynikami. Na dole umieszczony został jedynie pasek z menu. Pierwsza ikonka informuje nas o najbliższych wydarzeniach sportowych. W zależności od tego jaką dyscyplinę sportu wybierzemy, aktualizacje będą odnosiły się właśnie do niej. Domyślnie jest to piłka nożna, gdzie zasoby wszelkiego rodzaju lig, rozgrywek i drużyn są naprawdę imponujące. Kolejna ikona odsyła nas do wybranych „transmisji” na żywo. Wyświetlany jest tu na bieżąco odświeżany wynik spotkania, a także informacje o zdobytych bramkach czy kartkach jakie otrzymali piłkarze. W ten sam sposób mechanizm aplikacji funkcjonuje jeśli zdecydujemy się wybrać jakąkolwiek dyscyplinę sportu. Poza piłką nożną dostępny jest również hokej, koszykówka, tenis i krykiet. Twórcy aplikacji zdecydowanie skupili się tu na footballu, dlatego fanów innych dyscyplin odsyłam do aplikacji konkurencyjnych (np. SofaScore). W ustawieniach aplikacji nie mamy zbyt wielu modyfikatorów. Możemy wybrać, czy aktualizowane informacje mają odświeżać się automatycznie i z jaką częstotliwością. Dodatkowo możemy zdecydować, czy po dotknięciu ekranu w odpowiednim miejscu urządzenie ma zareagować wibracją.  Niejednokrotnie sam wynik meczu, pozbawiony dodatkowych emocji związanych ze śledzeniem zmagań sportowych w telewizji lub na stadionie, jest w stanie w pewnym stopniu uspokoić skołatane nerwy kibica. Osobiście nie przywiązuję do tego dużej wagi i jeśli mam już ekscytować się jakimś wydarzeniem sportowym, to wolę w nim uczestniczyć, choćby przez oglądanie. Znam jednak osoby, dla których aplikacja LiveScore okaże się zbawieniem w chwilach, kiedy los rozdzielił ich od ukochanej drużyny. Aplikację mogę również polecić wszystkim tym, którzy bawią się w zakłady bukmacherskie. LiveScore zapamiętuje wyniki do kilku dni wstecz, tak więc jeśli chcecie szybko sprawdzić obstawione mecze, LiveScore okaże się bardzo przydatnym narzędziem. 