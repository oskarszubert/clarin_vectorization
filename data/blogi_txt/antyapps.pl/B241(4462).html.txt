23.05.2012 Pośród moich tekstów na AntyApps znajdziecie już kilka artykułów na temat aplikacji zamieniających nasz telefon w wyjątkowy budzik, bądź narzędzie do monitorowania snu. Pisałem już m.in. o Sleep Cycle czy Tik Tok. Dziś mam dla was kolejną propozycję, która zaskoczyła mnie swoją oryginalnością i prostotą. Oto UNIQLO Wake Up.  UNIQLO Wake Up to innowacyjna aplikacja, która zamieni twojego iPhone’a w śpiewający budzik. Zaprojektowany przy ścisłej współpracy z nominowanym do nagród Grammy, japońskim artystą Conreliusem oraz Yoko Kanno program, obudzi nas piosenką, której słowa dostosowane są do obecnej pogody, dnia tygodnia oraz czasu. Nie mogło oczywiście zabraknąć czynnika społecznościowego. Naszą pobudką możemy szybko podzielić się z naszymi znajomymi na Facebooku lub Twitterze bądź mniej znanym w Polsce Renren oraz Weibo. Po wybraniu opcji Share na naszym profilu od razu pojawi się informacja o której wstaliśmy, jaka towarzyszyła nam przy tym pogoda oraz w jakim mieście przeżyliśmy pobudkę.  To jeszcze nie koniec akcentów społecznościowych. Wchodząc na zakładkę oznaczoną ikoną kuli ziemskiej, możemy zobaczyć oznaczone na mapie godziny pobudki innych użytkowników aplikacji wraz z towarzyszącą im pogodą. Interfejs aplikacji jest nowoczesny i przejrzysty. Z jej obsługą nie ma żadnych problemów. Pomimo bijącej po oczach prostoty wygląda to naprawdę świetnie! Gorąco polecam. Program pobierzecie bezpłatnie z AppStore. 