04.02.2012 Obecność coraz większej liczby magazynów na iPadzie cieszy, ale wciąż kompletnie niezrozumiałe jest dla mnie wycenianie ich wyżej, niż wersji papierowych. Taki brytyjski Edge, jedno z lepszych (a moim zdaniem – najlepsze) czasopismo na świecie o grach wideo kosztuje na App Storze znacznie mniej. Dlaczego zatem nasze tygodniki są droższe, mimo braku kosztów dystrybucji, papieru itd? Trudno powiedzieć. Ale przynajmniej Next jest za darmo i trzymajmy kciuki, aby tak już zostało. Next to jedna z ostatnich inicjatyw portalu Gazeta, tym razem skierowana do nieco bardziej wyrobionego czytelnika. Jej celem jest przedstawianie artykułów ambitniejszych, niż „dziś urodziny xx – zobacz jak się zmieniała”. Next to serwis para-naukowy, który nie chce tracić jednak i mniej orientujących się w tym temacie czytelników. Stąd poważne i interesujące zagadnienia przedstawione są językiem, jaki trafia na przykład do mnie – a co za tym idzie, powinien trafić do każdego. O ile serwis istnieje już od dawna, to dosłownie dwa dni temu na App Storze wypuszczono dedykowaną mu aplikację. Zgodnie z panującymi trendami – po jej pobraniu musimy pobrać jeszcze aktualny numer magazynu. Ten zajmuje 150MB, więc niemało, ale i zawartość jest bardzo sycąca.  Jak przystało na czasopismo, najpierw oglądamy okładką, później spis treści, a w dalszej kolejności przechodzimy do tekstów. Od tego miejsca nawigacja w aplikacji odbywa się w dwóch płaszczyznach – horyzontalnie zmieniamy artykuły, a wertykalnie przechodzimy do dalszej części obecnie oglądanego. System jest prosty i szalenie intuicyjny – za to ogromny plus. W tekstach zawarto też elementy interaktywne (filmy, galerie), aczkolwiek przy takiej objętości pliku można było spodziewać się ich nieco więcej. Najważniejsza jest jednak treść i przyjemność odbioru, a to jest na najwyższym poziomie. Nie ma sensu przywoływać spisu treści, ale dla każdego zainteresowanego choć trochę naukową stroną tego świata powinno znaleźć się coś interesującego. Także skład jest w pełni profesjonalny i nowoczesny, dobrze licujący z treścią. Next to w pełni solidna robota, którą zostawiam na swoim tablecie i czekam na kolejny numer, który nadejdzie niestety dopiero za miesiąc. Next można pobrać stąd. 