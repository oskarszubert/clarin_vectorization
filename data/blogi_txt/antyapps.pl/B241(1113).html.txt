27.10.2012 Po wczorajszym tekście Pawła z aplikacjami na Halloween dla iOS, nie mogło oczywiście zabraknąć podobnego zestawienia stworzonego z myślą o kolejnym systemie. Jeżeli posiadasz urządzenie z Androidem i szukasz aplikacji w strrrrasznych klimatach uzupełnionych dynią, to koniecznie rzuć okiem na poniższy zestaw gier i programów na Androida!    Dziwna wariacja na temat gier logicznych. Każdorazowo spada cała linijka elementów utrzymanych w konwencji Halloween, naszym zadaniem jest zaś, podobnie jak w Tetrisie, nie dopuścić do tego, by całość dosięgnęła „sufitu”. Musimy redukować bloki, kolejno pozbywając się zestawu co najmniej trzech identycznych symboli. Zabawa polega na zdobyciu jak największej ilości punktów, z tym tylko zastrzeżeniem, że całość prezentuje się dość marnie. O ile zabawa naprawdę wciąga, o tyle w kwestii technikaliów mam grze sporo do zarzucenia: małe ikony które ciężko trafić na niewielkich ekranach smartfonów, pierwsza linijka na dole jest w połowie niewidoczna na moim HTC Sensation, a i graficznie nie powala. Szkoda że twórcy się nie przyłożyli, bo mimo marnego opracowania pomysł się sprawdza i myślę, że można się przy nim świetnie bawić nawet długo po Halloween. Aplikacja dostępna jest za darmo w serwisie Google Play.  Jak sama nazwa sugeruje, chodzi o wycinanie dyni. Na obrazku widnieje nieskalane nożem, pełne, dorodne warzywo. Gestami na ekranie zaś wycinamy na niej wzorki. Całym naszym dziełem możemy się następnie podzielić w serwisach społecznościowych, posłać znajomym na maila, albo po prostu zapisać. Całość jest estetyczna, tylko nie bardzo wiem do czego mogłaby się przydać. Na pewno nie do ćwiczeń przed wycinaniem wzorków na dyni w prawdziwym życiu, kto kiedyś próbował swoich sił w tym temacie z pewnością wie, że to nie jest takie proste jak mazanie palcem po ekranie. Aplikacja dostępna jest za darmo w serwisie Google Play.  W moim zestawieniu oczywiście nie mogło zabraknąć pozycji stworzonej z myślą o najmłodszych użytkownikach tabletów i smartfonów. Autorzy opisywanej niegdyś aplikacji Kid’s Socks dostarczyli nam również czegoś w sam raz dla dzieciaków. Halloween Pumpkin to prosta gra polegająca na wybieraniu pasujących do siebie par dyni z odpowiednimi wycięciami. Szukamy identycznych symboli amerykańskiego święta w jak najszybszym czasie; a z każdym poziomem jest ich coraz więcej. Starsi raczej szybko się znudzą, ale dla dzieci jak znalazł — prosta, estetycznie wykonana, no i co ważne — nie straszy! Aplikacja dostępna jest za darmo w serwisie Google Play.  Animowana tapeta, za pośrednictwem której zwiedzić możemy nawiedzony dom jednej z halloweenowych nocy. Stukające, puste skrzynki na listy, skrzecząca drewniana pogoda i piszczące drzwi, z pewnością coś w tym miejscu jest nie w porządku. Dopracowana w najdrobniejszych szczegółach, rozbudowana, a co najlepsze — jest kilka elementów, które możemy zmodyfikować według własnych upodobań. Wśród nich nie zabrakło wiadomości która powita nas przy drzwiach, czy możliwości podmiany wiszącego na ścianie portretu na wybrane przez nas zdjęcie. Rozbudowana, klimatyczna, w sam raz na Halloween — zresztą czego można się spodziewać po DualBoot Games — to właśnie spod ich rąk wyszły jedne z najlepszych żywych tapet jakie znajdziemy na Androidzie, w tym m.in. Ocean HD. Aplikacja dostępna jest za blisko 6 złotych w serwisie Google Play.  Kociołek do syta, tak najprościej można określić tę aplikację. Jest to zwyczajny gadżet, w którym do wrzącego kociołka dokładamy kolejno strachów w postaci duchów, trupów, zombie czy nagrobków. Wszystko to jest jednak tylko graficznym dodatkiem do efektów dźwiękowych, bo to one grają pierwsze skrzypce w ScareCauldron. Jęki, stęki i inne co jakiś czas uaktywniają się w naszym urządzeniu, nie wspominając już o bulgoczącym nieustannie kociołku. Efekt fajny, ale tak długo jak nie zostanie podpięty do głośników i zaaplikowany w większym natężeniu raczej bezużyteczny. Ot, po prostu kolejny gadżet, który niekoniecznie może się komukolwiek przydać. Aplikacja dostępna jest za darmo w serwisie Google Play, za dodatkowe efekty trzeba zapłacić z poziomu aplikacji. To żadna nowość, a wręcz przeciwnie — pewnie lwiej części z Was znany hit od polskiego studia Infinite Dreams, ale myślę, że idealnie wpasowuje się w konwencję nadchodzącego święta. Strzelanie w ptaki zombie, pobijanie własnych rekordów, świetnie przemyślana i cudownie prezentująca się gra Shoot the Zombirds! od kilku miesięcy nie opuszcza mojego smartfona. Waszych również nie powinna, bo to kawał naprawdę solidnej, nie starzejącej się, zabawy. Więcej o grze w naszej recenzji, a ja zachęcam Was do tego, by czym prędzej wyruszyć do Google Play lub AppStore’a i poczęstować się tą świetną produkcją. 