21.10.2011 RSS to wciąż popularna wśród technicznych osób technologia. Powstają zatem narzędzia, które pozwalają przeglądać internetowe treści z pomocą tego protokołu, ale w przyjemnej dla oka formie. Pulse News nie jest jednak dedykowany jedynie tego typu świadomym osobom, gdyż dla nietechnicznych zawiera predefiniowany katalog z kanałami RSS, które można zasubskrybować jednym kliknięciem. Gdyby tego było mało, wygląda na prawdę nieźle, a zwłaszcza na tablecie. Pulse News to naprawdę ciekawa aplikacja. Nie tylko zawiera gotowy katalog z kanałami RSS czy też pozwala dodawać własne ręcznie, ale umożliwia także i import feedów z Google Readera. Sama opcja importu daje możliwośc wybrania kanałów z Czytnika Google, a nie dodaje wszystkich zapisanych. Świetna opcja, bo przecież nie wszystkie treści mamy ochotę czytać na tablecie. Osobiście preferuję na tego typu urządzeniu tzw. treści lekkie. Jedną z bardziej interesujących funkcji tego narzedzia jest to, że automatycznie wyciąga zdjęcia z wpisów. W takim przypadku na głównym ekranie z artykułami wybrane pozycje są przyozdobione grafikami. Problemem jest jednak to, że wiele serwisów (w tym Antyweb :) przycina zawartość kanału RSS, przez co grafiki nie są wychwytywane. Przy każdym artykule znajduje się jednak przełącznik text/web, za pomocą którego mamy możliwość załadowania w oknie aplikacji strony internetowej z wpisem źródłowym. Narzędzie to w pełni wykorzystuje zalety dotykowego ekranu. Za pomocą palca możemy przewijać treści artykułów w górę i dół, natomiast ruchem w lewo lub prawo przeskakujemy pomiędzy poszczególnymi wpisami danego bloga, które przyjmują postać artykułów. Są one jednak oczywiście wzbogacone o treści, które dodał autor, takie jak zdjęcia czy materiały wideo. Sam ekran główny programu może zostać podzielony przez nas na dowolne sekcje, na przykład związane z tematem, niczym w iGoogle. Kolejny plus dla tego narzędzia. Na sam koniec warto dodać, że na tablecie wygląda świetnie! Pulse News polecam każdemu, kto konsumuje treści w sieci, bo teraz może robić to wygodniej. Aplikacja jest dostępna za darmo w Android Markecie. 