29.12.2011 Kropki to kultowa już gra znana ze szkolnej ławki. Dla przypomnienia – dwóch graczy stawia kropki w rogach kwadratów kartki w kratkę, każdy innym kolorem. Okrążenie kropek przeciwnika powoduje ich zajęcie. Wygrywa ten, kto zbierze najwięcej punktów. Jak w to się gra? Zasady gry na smartfona nie różnią się w żaden sposób od tej standardowej, a do dodania też nie było tu zbyt wiele. Możemy tu wybrać rozmiar papieru, na jakim chcemy grać, czyli w rzeczywistości wielkość planszy. Podczas samej rozgrywki pierwsze naciśnięcie powoduje postawienie przezroczystej kropki, a dopiero drugie stawia ją na prawdę. Taki system przydaje się zwłaszcza w przypadku małych ekranów, gdzie nie trudno byłoby o pomyłkę i postawienie kropki nie tam, gdzie się zamierzało. Planszę gry możemy przewijać palcem, jest tutaj także opcja widoku całej kartki, żeby rzucić okiem na całe pole rozgrywki. Plansza jest oczywiście stylizowana na kartkę leżącą na szkolnym blacie. Jedyne, czego brakuje tej grze, to sztuczna inteligencja. Nie ma możliwości gry samodzielnie z komputerem, jedynie we dwójkę. Czy warto? Jeśli czujecie sentyment do tej gry, warto ją zainstalować. Jest darmowa, a potrafi sprawić sporo frajdy i jest dostępna wszędzie tam, gdzie smartfon, a nie tylko tam, gdzie kartka i różnokolorowe długopisy :)  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 