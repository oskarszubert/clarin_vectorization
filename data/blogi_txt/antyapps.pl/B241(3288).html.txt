30.07.2013 Wakacje niemal ma półmetku. Część z Was swoje letnie wojaże już zakończyła, a część zamierza je dopiero rozpocząć – tak czy siak większość przywiezie (lub już przywiozła) setki zdjęć i przynajmniej kilka GB filmów. Przed prezentacją fotografii rodzinie i znajomym warto poświęcić choć chwilę na ich selekcję, a w przypadku materiału wideo – na choćby najprostszy montaż. Czynności to znacznie ułatwiają prezentację zgromadzonego materiału oraz czynią powakacyjny obowiązek znacznie przyjemniejszym, tak dla widzów, jak i prezenterów. Złożenie w sensowną całość swoich wspomnień utrwalonych na “taśmie wideo” to spore wyzwanie – wie o  tym każdy, kto kiedykolwiek zdecydował się podjąć taką próbę. Selekcja i montaż materiału filmowego są znacznie bardziej wymagające (a przede wszystkim bardziej czasochłonne) od analogicznych czynności wykonywanych na zdjęciach. Użytkownicy systemu OS X mają możliwość skorzystania z dwóch, moim zdaniem naprawdę sensownych programów do montażu materiału wideo – iMovie oraz z mającego znacznie większe możliwości Final Cut Pro X. FinalCutX to program dla osób korzystających z tego drugiego rozwiązania.  Aplikacja dostępna w AppStore umożliwia rozszerzenie powierzchni ekranu monitora o urządzenie mobilne w postaci iPad’a, iPhone’a lub i Pod’a Touch. Po instalacji i konfiguracji otrzymujemy wygodny w użyciu ekran dotykowy dający dostęp do funkcji najczęściej używanych podczas pracy z Final Cut Pro X. Konfiguracja aplikacji jest prosta i krok po kroku opisana w instrukcji, którą użytkownik dostaje na maila. Nie obejdzie się bez zainstalowania niewielkiego dodatku do FCP X. Jego pobranie i włączenie umożliwiają komunikację pomiędzy urządzeniami – w moim przypadku iPad po prostu “zauważył” znajdującego się w pobliżu Maca Mini, wystarczyło pacnąć palcem w odpowiednią opcję i gotowe. Komunikacja pomiędzy urządzeniami jest oczywiście bezprzewodowa.  Interfejs ProCutX opiera się na jednym ekranie wypełnionym po brzegi wirtualnymi przyciskami. Centralny obszar zajmuje sporych rozmiarów, wygodne w użyciu pokrętło umożliwiające kontrolę przewijania filmu. Korzystanie z aplikacji jest stosunkowo wygodne, ale wymaga odrobiny przyzwyczajenia. Mi zdecydowanie bardziej komfortowo korzysta się ze standardowych skrótów klawiszowych – fizyczne klawisze sprawdzają się w moim przypadku zdecydowanie lepiej niż ich cyfrowe odpowiedniki. ProCutX to program skierowany do bardzo wąskiego grona odbiorców. Grupą docelową są użytkownicy, którzy mają jako takie pojęcie o pracy z zaawansowanym programem do montażu (takim bez wątpienia jest Final Cut Pro X), ale jednocześnie z jakiś powodów nie korzystają z dobrodziejstwa wygodnych i znacznie przyspieszających pracę skrótów klawiszowych. ProCutX przenosi najpotrzebniejsze funkcje na ekran tabletu (lub smartfona) i na pewno robi to w sposób efektowny. Czy efektywny? Musicie przekonać się na własnej skórze. Program od dłuższego czasu (od marca) dostępny jest za darmo. Standardowa cena aplikacji wynosiła ponad 20€. 