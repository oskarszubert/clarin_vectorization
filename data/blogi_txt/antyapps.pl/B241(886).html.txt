25.10.2012 Polscy naukowcy co rusz odnoszą małe i duże sukcesy w najróżniejszych dziedzinach. Najczęściej w popularnych mediach mówi się co prawda tylko o tych największych, które są przełomem na skalę światową, ale spokojnie — jeżeli tylko jesteście zainteresowani docieraniem do tych informacji, z pomocą przychodzi portal Nauka w Polsce. Od jakiegoś czasu dostępny także na urządzeniach z Androidem. Aplikacja do przeglądania portalu jest niesamowicie prosta w założeniach i wygodna w obsłudze. Po jej otworzeniu naszym oczom ukazuje się lista artykułów wraz z niewielką grafiką. W prawym górnym rogu możemy wybrać język (serwis dostępny jest póki co po polsku / angielsku, choć z mojego szybkiego oglądu wynika, że różnią się nieco treściami). Na dole zaś widnieje belka z odnośnikami do czterech kategorii: aktualności, fotografii, materiałów wideo i stopki redakcyjnej. Po otworzeniu artykułu otrzymujemy czytelny wpis, podany — dosłownie — czarno na białym. W prawym górnym rogu znajdują się dwie ikonki pozwalające nawigować między następnym/poprzednim artykułem, na dole zaś symbole pozwalające powiększać oraz pomniejszać wielkość czcionki którymi te są nakreślone. Nieco gorzej zaś sprawa ma się z galeriami — o ile w opisywanej przed dwoma dniami aplikacji portalu Gamezilla wszystkie grafiki otwierały się w trybie pełnoekranowym, tutaj wpasowane są one w layout aplikacji. Nie możemy zmienić ich wielkości ani zapisać, pozostaje jedynie nawigacja między obrazkami która zarówno w widoku pionowym jak i poziomym pozostawia wiele do życzenia. Szczególnie w przypadku plików graficznych, które dokumentują wiele elementów. Najgorzej jest z przeglądarką materiałów wideo, bo ta nie istnieje w ogóle. Wszystkie odnośniki z działu „wideo” otwierane są w przeglądarce internetowej / aplikacji YouTube. Pozwolę sobie pozostawić to bez komentarza. O ile w przypadku materiałów tekstowych NaukawPolsce sprawdza się znakomicie, to media leżą i kwiczą. Szkoda, mam wrażenie, że autorzy najzwyczajniej w świecie poszli na łatwiznę. Mimo wszystko ucieszyłem się widząc program pozwalający w wygodnej formie czytać poważny serwis redagowany przez dziennikarzy Polskiej Agencji Prasowej, a finansowany przez Ministerstwo Nauki i Szkolnictwa Wyższego. Mobilne aplikacje nabierają na wartości i u nas, co jest bardzo pozytywną wiadomości. Szczególnie że, jak pokazuje sam portal, mamy się czym chwalić. NaukawPolsce możecie znaleźć w serwisie Google Play, oczywiście dostępny jest tam za darmo. 