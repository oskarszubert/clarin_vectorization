14.12.2012 Lubicie w gry klimatach fantasy? Cieszy Was budowanie od podstaw własnego królestwa i dbanie o dobrobyt jego mieszkańców? Szukacie niewymagającej gry, która nie zajmie zbyt dużo czasu? Posiadacie tablet lub telefon z systemem iOS na pokładzie? Zagrajcie w Tower   Dungeons. T D jest prostą grą ekonomiczną skierowaną przede wszystkim do młodszego odbiorcy. Tytuł nie stawia przed graczem dużych wyzwań – gra jest lekka i przyjemna. W sukurs idzie bajecznie kolorowa grafika i udane animacje. Oprawa gry w rzeczywistości prezentuje się znacznie ciekawiej, niż na screenach. Wydaje mi się, że jest to zasługą wspomnianych animacji, które dosłownie ożywiają świat widziany na ekranie. Wrażenia wizualne są także zasługą konwencji fantasy – na ekranie nie brakuje kolorowej magii, tajemniczych średniowiecznych maszyn oraz całej gamy ciekawych postaci – smoków, magów czy elfów.  Tower   Dungeons nie jest typowym przedstawicielem swojej kategorii gier – brak w nim między innymi izometrycznego widoku na teren rozgrywki. W produkcji ze studia Ravensburger budujemy wieżę, a dokładniej – pojedyncze komnaty. Każde z pomieszczeń (a tych jest 40) charakteryzuje się odmiennym wyglądem i co za tym idzie, różnym przeznaczeniem. Znajdziemy tu sypialnie umożliwiające powiększenie populacji naszego mini-miasta, sad owocowy zaopatrujący mieszkańców wieży w pożywienie, tartak dostarczający budulca, tłocznie, w której przerabia się zebrane jabłka w pyszny sok i wiele, wiele innych pomieszczeń. Co ciekawe, naszą wieżę możemy rozwijać zarówno w górę, jak i w dół. Komnaty, zarówno te nad, jak i te ponad poziomem gruntu, zachwycają szczegółami. Grafika jest przy tym czytelna i nie nudzi się szybko – osoba odpowiedzialna za ten element gry odwaliła kawał dobrej roboty.  Rozgrywka w Tower   Dungeons sprowadza się do wykonywania zadań powierzonych nam przez postacie wizytujące wieżę. Misje są w znakomitej większości nieskomplikowane – wyprodukuj tyle, a tyle desek, zbierz określoną liczbę jabłek, wybuduj konkretną komnatę – ich wykonanie nie wymaga główkowania, wystarczy jedynie cierpliwość. Jak w większości tego typu produkcji czas w świecie gry płynie także gdy nie korzystamy z aplikacji. Dzięki temu zlecając np. budowę trwającą 30 minut możemy w tym czasie korzystać na tablecie z innych aplikacji i powrócić do gry po pół godzinie – czekać na nas będzie skończona budowla. Tower   Dungeons to gra ładna, prosta i przyjemna. Tempo akcji uzależnione jest od poczynań gracza. Szkoda, że twórcy nie przewidzieli możliwości gry kilku osób na jednym urządzeniu – w danym momencie możemy posiadać tylko jedną wieżę. 