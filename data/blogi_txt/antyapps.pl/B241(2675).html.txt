03.10.2012 Gdy jakiś czas temu opisywaliśmy bardzo nietypowy budzik rodzimej produkcji o nazwie Alarm Clock Extreme wielu z Was pytało nas w mailach i na FB o podobną aplikacje, ale na Androida. Okazuje się, że jest, powstała niedawno i także jest dziełem naszych rodaków. Oto Ninja Alarm.  Co takiego było najważniejszą cechą Alarm Clock Extreme? Wyłączanie budzika za pomocą kodów QR. Te przygotowywaliśmy wcześniej sami, drukowaliśmy (albo trzymaliśmy w pamięci komputera), a następnie ukrywaliśmy, gdzieś daleko od łóżka. Bez zeskanowania tego kodu niemożliwe było uciszenie budzika (no chyba, że ktoś grał nie fer w wyjmowanie baterii itp.). Podobnie działa Ninja Alarm. Choć jego interfejs jak i możliwości są na razie bardzo ubogie, to swoje główne zadanie spełnia idealnie. Oczywiście dodanie kodu QR, nie jest wymogiem. Ninja Alarm potrafi działać też bardziej klasycznie.  Jeszcze jedna rzecz przykuła moją uwagę. Opis aplikacji. Gdy go rozwiniecie waszym oczom ukaże się pełna lista zezwoleń jakie przydzielacie aplikacji oraz wyjaśnienie, dlaczego mamy to robić. Przykładowo: android.permission.RECEIVE_BOOT_COMPLETED Jest wymagane do ponownego ustawienia alarmów po restarcie telefonu. Bardzo, bardzo duży plus za takie rozwiązanie i poważne podejście do użytkowników. Ninja Alarm jest aplikacją płatną. Kosztuje niewiele, 2,99zł. Ponieważ Google Play pełen jest darmowych budzików, przed zakupem warto się dobrze zastanowić. Ten w wielu miejscach odbiega możliwościami od innych, posiada jednak jedną, bardzo istotną funkcję. Osobiście uważam, że dla niej samej warto kupić Ninja Alarm. Mam tylko nadzieję, że autorzy dotrzymają deklaracji co do rozwoju aplikacji. Ocena: 4 