05.12.2013 Zima to czas, kiedy najłatwiej złapać kilka dodatkowych kilogramów. Mało ruchu na świeżym powietrzu i nieco większe porcje jedzenia (organizm w końcu musi się jakoś ogrzać) sprawiają, że co roku w okolicach marca zdajemy sobie sprawę, że powrót do „formy na lato” wymagał będzie znacznie więcej pracy niż myśleliśmy. Warto mieć więc pod ręką praktyczne narzędzie pomagające nam liczyć kalorie oraz czas spędzony na aktywności fizycznej. Tym razem przyjrzałem się z bliska oficjalnej aplikacji serwisu Calorie Count.  Po uruchomieniu aplikacji będziemy musieli wybrać, w jaki sposób założymy nowe konto. Najłatwiejszym rozwiązaniem jest oczywiście rejestracja za pomocą Facebooka lub Google+. Później wystarczy podać login, jakim będziemy się posługiwać i datę urodzenia. Po wykonaniu powyższych kroków naszym oczom ukaże się tak zwany „Calorie Camp”. Jest to tablica, na której każdego dnia użytkownicy Calorie Counter dzielą się ze sobą przebiegiem swojej diety. Być może dla niektórych zabrzmi to śmiesznie, jednak myślę, że wsparcie podczas odchudzania jest dość ważnym czynnikiem. Sama możliwość publikacji tego typu treści i wymiany komentarzy jest również czymś, co wyróżnia Calorie Counter od innych aplikacji pozwalających liczyć kalorie.  W aplikacji zebrano przeszło 250 tysięcy produktów żywnościowych przygotowywanych na różne sposoby, dzięki czemu zapisywanie tego, co w danym dniu zjedliśmy, jest naprawdę wygodne i proste. Wszystko zostało również szczegółowo opisane w kwestii wartości odżywczych wagi oraz jakości. Nie zabrakło również dziennika aktywności, który uwzględnia liczbę spalonych kalorii podczas uprawiania danego sportu. Apka pozwala także śledzić poziom nawodnienia naszego organizmu. Z tą funkcją wiąże się również praktyczny widget na pulpit, umożliwiający szybki zapis płynów, jakie dostarczamy naszemu ciału. Ostatnią zakładką w menu jest „analysis”. Z tego miejsca będziemy mogli sprawdzić, jakich składników odżywczych dostarczyliśmy do organizmu w odpowiednich ilościach, a czego w danym dniu zabrakło. Te informacje opierają się na wcześniej podanej wadze i wzroście (z poziomu opcji możemy wybrać system metryczny), a także na wieku i płci.  Calorie Counter nie urzekł mnie może w kwestii oprawy graficznej, jednak jego funkcjonalność w pełni rekompensuje te niedociągnięcia. Jeśli prowadzicie swój dziennik posiłków i aktywności, a nie zawsze macie czas uzupełnić tabelki ręcznie lub korzystając z Excela, warto zainstalować tę aplikację i skorzystać z naprawdę bogatej bazy danych, która zdecydowanie ułatwi wam pracę. 