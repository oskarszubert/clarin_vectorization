28.10.2011 Nie jestem znawcą bilarda, raczej amatorem, ale naprawdę lubię tę grę za to, że wymaga nie tylko szczęścia, umiejętności przewidywania zachowania się bil pod wpływem działania sił fizycznych, ale także i strategii. Nic zatem dziwnego, że zacząłem szukać ciekawego bilarda na Androida i oto mój wybór – Carl’s Pool. Ten tytuł charakteryzuje się niezwykłą prostotą i przyjazną grafiką. Oprawa wizualna jest tak przyjemna, że na podstawie tej gry możemy uczyć gry w bilarda nasze dzieci :) Gra posiada 4 tryby rozgrywki (8-Ball, 9-Ball, Make15, Tournaments) oraz możliwość grania zarówno z komputerem, jak i w dwóch graczy, i to zarówno na jednym telefonie, jak i w trybie multiplayer przez internet. Grę cechuje realistyczna fizyka. Podczas samej rozgrywki mamy możliwość nie tylko obracania kijem, ale również ustawiania, w którą część bili uderzamy. W przypadku ustawiania kija, przydałoby się wdrożenie mechanizmu, który ułatwiałby szybszy jego obrót. Precyzyjne ustawienie umożliwiają nam przyciski do obrócenia w lewo/prawo, jednak powinny działać na tej zasadzie, że po dłuższym przytrzymaniu kij obraca się szybciej. Tak niestety nie jest, przez co na obrót kija na przykład o 180 stopni musimy chwilkę poczekać. Myślę jednak, że dla przeciętnego gracza nie ma to znaczenia, jest to przeszkadzajka jedynie dla geeka. Bardzo podoba mi się fakt, iż w przypadku wszelkiego rodzaju fauli i tym podobnych pojawiają się na ekranie stosowne komunikaty, dzięki czemu gra posiada także walory edukacyjne, gdyż z jej pomocą możemy nauczyć się zasad bilarda. Nie odnotowałem w zasadzie innych wad tej gry. Nie jest to może tytuł rewelacyjny, ale miłośników bilarda powinien usatysfakcjonować. Gra w wersji z reklamami dostępna jest za darmo, natomiast bez reklam – za około 6,50 zł. 