26.08.2013 Standardowy odtwarzacz muzyczny Windows Phone budzi skrajne emocje. Z jednej strony jego interfejs był inspiracją dla wielu innych aplikacji, a prawie każdy system mobilny doczekał się swojego klona Zune/Xbox Muzyka. Z drugiej bardzo ograniczone możliwości sprawiają, że użytkownicy szukają dodatkowych programów, które rozbudują możliwości systemowego odtwarzacza. Jedną z nich jest LyrAMP. Głównym zadaniem tego prostego programu jest przedstawienie nam tekstu do aktualnie granej piosenki. Wystarczy że odtwarzacz jest aktywny, a my uruchomimy LyrAMP. Po chwili naszym oczom ukażą się słowa piosenki, o ile aplikacja odnajdzie je w swojej bazie. Dane są czerpane z popularnego (choć już lekko przyblakłego) serwisu last.fm. O ile z zagranicznymi tytułami nie miałem problemu o tyle z rodzimymi utworami był większy problem. Poza dostępem do tekstu otrzymujemy bardziej szczegółowe informacje o samym wykonawcy, albumach, najpopularniejszych piosenkach czy też trasach koncertowych. Wybranie którejś z nich przeniesie nas do odpowiedniej strony last.fm. Ciekawym dodatkiem jest odnośnik do dzwonka z daną piosenką. Niestety na Windows Phone to rozwiązanie jest bezużyteczne.  LyrAMP posiada także podstawowe przyciski do kontroli naszego odtwarzacza. Interfejs nie wyróżnia się niczym szczególnym. W porównaniu z systemowym Zune/Xbox Muzyka wygląda po prostu biednie i pospolicie. Autor zdecydowanie mógł lepiej zadbać o ten aspekt aplikacji. Brakuje wsparcia dla wyższych rozdzielczości, o ile w samej aplikacji to nie przeszkadza, to już kafelek prezentuje się kiepsko. Najważniejsze funkcje działają jednak dobrze i stabilnie. LyrAMP nie jest jedyną aplikację tego typu w sklepie. Jednak oparcie go na bazie last.fm, brak reklam, darmowa dystrybucja oraz kilka innych drobnych elementów sprawiają że wyróżnia się na tle innych. Jeżeli lubisz śledzić słowa słuchanych piosenek, prawdopodobnie LyrAMP spełni Twoje oczekiwania. Pobrać go mogą zarówno posiadacze Windows Phone 7 jak i 8. 