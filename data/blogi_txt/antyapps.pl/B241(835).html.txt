04.09.2012 Curio to pod względem sposobu rozgrywki platformówka jakich wiele na iOS. To co wyróżnia tę pozycję wśród setek innych w AppStore to specyficzny klimat i niepowtarzalna oprawa, która moim zdaniem nie każdemu przypadnie do gustu. Przyznam się, że choć lubię gry w klimacie jaki prezentuje opisywany tytuł, to moje pierwsze podejście do niego zakończyło się fiaskiem – dopiero ostatnia aktualizacja sprawiła, że dałem grze jeszcze jedną szansę i tym razem… wciągnąłem się na dobre. Akcja Curio – gry wydanej pod szyldem studia BrainBlast Games rozgrywa się w 1956 roku w szpitalu psychiatrycznym umiejscowionym na Rhode Island. Ta tajemnicza i mroczna lokalizacja została znakomicie przedstawiona nie tylko za pomocą oryginalnej oprawy graficznej, ale i dźwiękowej – nie bez powodu twórcy rekomendują rozgrywkę w słuchawkach. Zanurzmy się zatem w świat Curio i przekonajmy się, jakie przygody nas w nim spotkają.  Budzisz się na szpitalnym łóżku po operacji mózgu. Warunki w tutejszej sali pooperacyjnej dalekie są jednak od znanych nam dziś sterylnych standardów. Wokoło panuje półmrok, a z korytarza dobiegają niepokojące jęki. Choć sala na której leżysz skąpana jest w cieniu bez trudu dostrzegasz dziwne rysunki umieszczone na ścianach Cię otaczających. Pierwszą myślą jaka przychodzi Ci do głowy jest ucieczka. Zrywasz się więc i pędzisz przed siebie ile sił w nogach – chcesz znaleźć się jak najdalej od tego miejsca. Na szpitalnych korytarzach mijasz innych pacjentów i… istoty z najgorszych sennych koszmarów. Nie jesteś w stanie ocenić czy to sen czy jawa… biegniesz.  Klimat Curio spodobał mi się na tyle, że gra na dobrych kilkanaście dni zagościła na moim tablecie. Choć podobny mechanizm rozgrywki widzieliśmy już dziesiątki razy, dzięki niecodziennej oprawie grało mi się nadzwyczaj dobrze. Z góry jednak uprzedzam, że produkcja studia BrainBlast Games nie jest tytułem łatwym, lekkim i przyjemnym, wręcz przeciwnie gra jest trudna, ciężka oraz… dziwna – i w tym tkwi cały jej urok. Grę za darmo w wersji uniwersalnej pobierzecie stąd. 