17.10.2013 Darmowe gry oparte o mikropłatności to gatunek w którym Windows Phone wciąż jeszcze nadrabia spore braki, z każdym miesiącem jest jednak coraz lepiej, a do sklepu trafiają kolejne, zazwyczaj wysoko ocenione na innych platformach tytuły. Tak też jest z Pocket Army dostępnym wcześniej na Facebooku i iOS.  Grze najbliżej do RPG z drobnymi elementami strategii. Mamy bohatera, mamy armię, mamy mapę świata na której pokonujemy kolejne misje, oraz bardzo szczątkową historię. Akcję obserwujemy z boku, a do poruszania się wystarczy naciskać odpowiednią stronę ekranu. Dodatkowo u dołu znajduje się pasek zaklęć i to wszystko. Nasz bohater jak i jego kamraci atakują sami gdy znajdą się w odpowiedniej odległości od przeciwnika. Rozbudowa naszej potęgi odbywa się na dwóch płaszczyznach. Pierwszą jest nasz bohater. Wraz z awansem na wyższe poziomy doświadczenia, zwiększają się mu statystyki, a my mamy możliwość zakupienia dla niego lepszej broni i sprzętów ochronnych. Dodatkowo możemy wybierać z palety kilkunastu czarów i wyposażyć go w maksymalnie 6. Od przeżycia naszego bohatera zależy wygrana, dlatego warto dbać o ten element, a dodatkowo mieć w zapasie kilka mikstur leczniczych. To jednak tylko część naszej armii, potrzebujemy jeszcze żołnierzy. Każda dodatkowa klasa zostaje odblokowana po jakimś czasie (zazwyczaj kolejne 5 poziomów doświadczenia). Jednostki możemy ulepszać, maksymalnie 8 razy. Podstawowa wersja naszej armii może zawierać 8 żołdaków. Z czasem jednak mamy możliwość dokupienia kolejnych pól które obstawimy naszymi żołnierzami. Niestety, w bitwie nie walczą one razem. Dopiero gdy umrze ostatni wojownik z pierwszej fali do akcji wkroczy kolejna. Dodatkowo możemy wzmacniać się specjalnym typem jednostki przypominającym ślimaka. Mają one różne właściwości: zwiększają atak, podwajają zdobytą gotówkę, dodają 5 kryształów dziennie itp. Posiadanie kilku kumuluje bonusy, naraz przy nas może być tylko jeden, jako jednostka walcząca.  A to wciąż nie wszystko, w grze jest sporo bonusów, dodatkowych wyzwań, elementów do zbierania i odblokowania. Niestety, bez mikropłatności Pocket Army po pewnym czasie staje się sporym wyzwaniem. Początkowa kwota którą dysponujemy jest niczym, w porównaniu do wydatków jakie z czasem na nas spadną w związku z rozwojem bohatera i armii. W taki razie czy warto sięgać po grę jeżeli nie zamierzamy płacić? Tak, etap przed odbiciem się jest długi, a przy odrobinie chęci system mikropłatności można lekko nagiąć. Pocket Army pozwala na integrację z Facebookiem i grę ze znajomymi. Niestety pomimo kilku prób nie udało mi się przetestować tej opcji. Natomiast działał tryb losowego przeciwnika. Grafika stoi na wysokim poziomie jak dla tego typu produkcji, zarówno postaci jak i tła przygotowano bardzo dobrze, drobne animacje cieszą oko, a gra chodzi dobrze nawet na słabszych urządzenia z Windows Phone 8. Drobne zastrzeżenia mam jedynie do kafelka, który wygląda przeciętnie. Choć Pocekt Army przeżarty jest mikropłatnością, warto dać mu szansę bo to solidna i ciekawa gra. W pewnym momencie po prostu trzeba ją zakończyć, wcześniej jednak da wam sporo dobrej zabawy. A to wszystko za darmo, niestety jedynie ze wsparciem dla Windows Phone 8. Wersję dla iOS możecie pobrać tutaj. 