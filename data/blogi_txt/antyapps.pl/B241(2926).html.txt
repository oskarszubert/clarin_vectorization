18.12.2013 Myśleliście kiedyś o tym, że chcielibyście dany serwis internetowy zapisać w widocznej formie, by cieszyć się nim w identycznym formacie również bez dostępu do sieci? Sam tekst przestał być problemem już jakiś czas temu, kiedy w siłę zaczęły rosnąć aplikacje do czytania na później, które z każdą aktualizacją coraz lepiej radzą sobie z wyciąganiem literek, nawet w przypadku artykułów porozrzucanych po kilku podstronach. Ale co, gdy chcielibyśmy zachować całość w formie, jakiej prezentuje nam to mobilna przeglądarka i później wygodnie ją wydrukować? Ano, jest na to apka! Obsługa programu jest dziecinnie prosta. Ma on formę przeglądarki internetowej, zatem pierwszym krokiem musi być odnalezienie interesującej nas witryny. Gotowe? Teraz wystarczy jedynie wybrać ikonę znajdującą się tuż obok paska adresu i… gotowe!  Po chwili pracy w tle, dostajemy gotowego *.pdf’a, którego możemy zarówno wyeksportować poprzez jedną z usług, jak i po prostu zapisać w pamięci urządzenia. Do wyboru w opcjach mamy dwa formaty: A4 oraz listowy. I wszystko byłoby idealnie, gdyby każdą stronę Page2PDF potrafił skonwertować równie dobrze. A z tym są, niestety, problemy.  Przetestowałem aplikację na kilkunastu stronach i efekty były naprawdę bardzo różne. Część serwisów (w tym AntyApps, co widać na powyższym obrazku) były zupełnie nieczytelne, wszystko na siebie nachodziło, linki automatycznie były rozwijane i program wyraźnie nie radził sobie z tym, za co tak zręcznie w naszych przeglądarkach odpowiada CSS. Inne co prawda nie były idealną kopią, ale były w pełni czytelne i z porównaniem do oryginału było jedynie kilka niedociągnięć. Ale wśród testowanych przeze mnie stron były również takie, które były prawdziwym odwzwierciedleniem, bez żadnych przekłamań. Nie da się jednak ukryć, że były to te portale, które nie mogą poszczycić się specjalnie nowoczesnym i cieszącym oko designem. Faktem jednak jest, że jak chce, to potrafi ;-). Sam nigdy nie spotkałem się jeszcze z koniecznością, aby skorzystać z podobnych rozwiązań. Rozumiem jednak, że dla niektórych opcja dostosowania strony automatycznie do wydruku może być przydatna, dlatego nie przeszedłem obok aplikacji obojętnie. Nie będę ukrywał — nie jest to program idealny, istnieje duże prawdopodobieństwo, że z wieloma serwisami nie poradzi sobie tak dobrze, jakbyśmy tego od niego wymagali. Z drugiej strony liczę, że i w tej materii niebawem wprowadzone zostaną poprawki, dlatego jeśli poszukujecie podobnego narzędzia warto dać mu szansę — może w Waszym przypadku okaże się wystarczające? Page2PDF można pobrać w AppStorze za darmo. 