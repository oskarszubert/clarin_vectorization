29.11.2013 Jeszcze jedno podejście do gier i zabaw dla najmłodszych? Czemu nie! Już niejednokrotnie udowadnialiśmy na łamach AntyApps, że te mogą być niezwykle ciekawe i różnorodne, o walorach edukacyjnych nie wspominając. ABC Farm to kolejny przykład ciekawie zrealizowanego projektu, od którego Wasze pociechy nie będą mogły się oderwać. A przy okazji mają się szansę nauczyć nieco ze słownika języka Szekspira, a także poznać ciekawostki związane z opracowywanym materiałem. Po włączeniu aplikacji czekają na nas jedynie dwa przyciski — jeden z nich opatrzony jest plakietką z ogromnym trójkątem, który pozwala zacząć zabawę; drugi zaś to zestaw opcji przygotowanych dla rodziców. Przejdźmy jednak od razu do akcji i zobaczmy o co tak naprawdę chodzi w całej tej farmie.  Główny widok to ogromna tabela z alfabetem, pośród której porozstawiane są elementy z terminami które wiążą się mniej lub bardziej bezpośrednio z farmą. Wśród nich między innymi zestaw podstawowych słów takich jak apple, cheese czy vegetables, ale nie tylko. Oprócz nich znalazło się miejsce dla bardziej specjalistycznych pojęć, jednak spokojnie, nie jest to nic, z czym nasze pociechy nie dadzą sobie rady. Tym bardziej że to właśnie o nich mają się głównie uczyć.  Klikając na jeden z nich, słyszymy jak wymawiać nazwę, zaś w tle widzimy ogromne zdjęcie je ilustrujące. Przesuwając palcem w lewą lub prawą stronę nawigujemy między grafikami, ale żeby nie było nudno, to w lewym górnym rogu ekranu zawsze czeka na nas prosta mini-gra, zawsze tematycznie związana z terminem. W przypadku kukurydzy będzie to jej obieranie, jeśli zaś przyjdzie do mleka, należy je starannie nalać do szklanki. Wszystkich spodziewających się barwnych zabaw muszę jednak rozczarować, wszystkie one ograniczają się bowiem do mazania po ekranie. Naszą rolą jest staranne przeczesanie ramki, by w całości odkryć nowe zdjęcie. Narrator w tle zaś dzielnie komentuje nasze poczynania. Miłym zaskoczeniem były materiały wideo, które wyjaśniają działanie / bliżej przyglądają się terminowi.  ABC farm z jednej strony nie jest niczym specjalnie odkrywczym — ot, kolejny projekt edukacyjny dla dzieciaków. Z drugiej to naprawdę przyjemna aplikacja, która dorosłych znudzi już po chwili i niewiele z niej wyniosą, ale dzięki barwnym fotografiom maluchów potrafi przykuć do ekranu na dłuższą chwilę, a mini-gry które pozwalają się in wykazać i lepiej zbadać temat także są ciekawym urozmaiceniem. Aplikacja dostępna jest w AppStorze w wersji uniwersalnej, za którą przyjdzie nam zapłacić blisko trzy dolary. 