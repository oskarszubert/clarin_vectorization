03.01.2014 Jakiś czas temu na łamach AntyApps pojawiło się zestawienie aplikacji przydatnych muzykom i umożliwiających zmianę naszego mobilnego urządzenia w wirtualny instrument. W komentarzach pojawiły się zastrzeżenia dotyczące programów, których zabrakło, a jednym z nich był właśnie Caustic, czyli jeden z najpopularniejszych DAWów (digital audio work station) dostępnych na Androida. Postanowiłem nadrobić zaległości i przyjrzeć się aplikacji z bliska. Muszę przyznać, że jej możliwości naprawdę mnie zaskoczyły…  Po pierwszym uruchomieniu apki na ekranie pojawia się krótki samouczek. Caustic zdecydowanie wyróżnia się swoim rozbudowaniem na tle mobilnych programów do tworzenia muzyki, dlatego nie obejdzie się bez przyspieszonej instrukcji obsługi w pigułce. Stąd dowiemy się, jak obsługiwać poszczególne części aplikacji. Oczywiście najlepszym wsparciem będą kompleksowe instrukcje obsługi poszczególnych modułów apki dostępne w dziale pomocy oraz linki do tutoriali na YouTube. Muszę przyznać, że poziom zaawansowania poszczególnych części Caustic naprawdę przerósł moje oczekiwania i wyobrażenia o tym, jak może wyglądać aplikacja do tworzenia muzyki dostępna na urządzenia mobilne.  Zapisane dźwięki będziemy mogli przesłuchać przeskakując między trybem pattern oraz song. Ten pierwszy pozwoli nam odtworzyć określone części naszej piosenki, natomiast w drugim, za pomocą sekwencera, będziemy mogli odtworzyć całość. W standardowej wersji aplikacji do naszej dyspozycji mamy kilka rodzajów syntezatorów (w tym dedykowany tylko linii basu), automat perkusyjny, vocoder, modulator oraz czternastokanałowy mikser. Nie zabrakło również 16 różnych efektów takich jak filtry, przester, flanger, phaser czy chorus. Przyznaję, że moją największą sympatię zdobył syntezator 8bitowy, jednak trudno mi powiedzieć, jak jego nagranie sprawdziłoby się w warunkach choćby półprofesjonalnego studio. Niemniej, naprawdę nie obraziłbym się, gdyby kopia tej wtyczki Caustic pojawiła się jako VST. Smartfon lub tablet możemy również podłączyć do klawiatury sterującej MIDI, jednak działa to dopiero z Androidem w wersji 3.1 i wyższych, przez co nie miałem okazji sprawdzić tego osobiście.  Przy pierwszym uruchomieniu apki, na ekranie pojawia się również komunikat o różnicach między pełną wersją a demo, na którym testowałem Caustic. Niestety bezpłatny wariant nie pozwoli nam zapisać efektów naszej pracy. Myślę, że dla osób poważnie myślących o wykorzystaniu aplikacji w praktyce jednorazowa opłata w kwocie niespełna 30 złotych będzie nieunikniona. Dodatkowo w Google Play możemy znaleźć całe mnóstwo dodatkowych wtyczek rozwijających możliwości naszego DAWa. Duża większość jest niestety płatna, jednak być może wśród darmowych pozycji również uda wam się znaleźć ciekawe alternatywy dla instrumentów dostępnych w standardzie.  Wciąż uważam, że programy do tworzenia muzyki dostępne na urządzenia mobilne mają przed sobą jeszcze długą drogę, żeby jakkolwiek myśleć o dorównaniu tym dostępnym na komputerach, jednak Caustic to znakomite narzędzie pozwalające muzykom komponować w podróży oraz dające dużo frajdy amatorom, którzy dopiero zaczynają swoją przygodę z muzyką elektroniczną. Apka z pewnością znajdzie również swoją “demoscenę” zrzeszającą kompozytorów, którzy uwielbiają tworzyć na wszelkiego rodzaju urządzeniach mobilnych (w tym także Nintendo DS, Game Boy, iPhone czy małe, przenośne syntezatory Korga). Jeśli nie wierzycie w jego możliwości, odsyłam do YouTube :) 