28.06.2013 Ostatni tydzień czerwca upłynął w AppStore pod znakiem gier i RSS-ów. W przeciągu zaledwie kilku dni byliśmy świadkami paru ciekawych premier (Colin McRae Rally, Siegecraft TD) oraz naprawdę wartych uwagi promocji (The Bard’s Tale, Nihilumbra). Z racji zbliżającego się wielkimi krokami zamknięcia Czytnika Google spory ruch można było również zaobserwować w aplikacjach mobilnych służących do obsługi RSS-ów. Oto krótkie zestawienie najważniejszych wydarzeń tego tygodnia. Premiera: Siegecraft TD Siegecraft TD to kontynuacja jednej z najpopularniejszych gier typu tower defence na iPad’a i iPhone’a – Siegecraft. Według zapewnień twórców w drugiej części czeka nas ponad 10 godzin wymagającej rozgrywki w trybie kampanii dla pojedynczego gracza oraz nieskończona ilość map dostępnych w indywidualnych misjach. Ponadto, dzięki trybowi wieloosobowemu będziemy mogli sprawdzić swoje umiejętności w potyczkach z przyjaciółmi. Siegecraft TD od strony wizualnej prezentuje się jeszcze lepiej niż pierwsza część gry. Całość ponownie przedstawiona została w pełnym 3D. Grę w wersji uniwersalnej możecie pobrać stąd. Tytuł został wyceniony na 2,69 euro. Premiera: League of Evil 3  Kolejna część niezwykle wymagającej platformówki. Seria League of Evil charakteryzuje się klasyczną grafiką i bardzo wysokim poziomem trudności. Nie inaczej jest w najnowszej części gry. Tym razem przyjdzie nam pokonać prawie 100 poziomów podzielonych na cztery odrębne światy. Cała oprawa gry jest rysowana ręcznie, a poszczególne etapy zostały połączone za pomocą krótkich komiksowych przerywników. Wersja uniwersalna League of Evil 3 została wyceniona na 1,79 euro. Aplikacje możecie ściągnąć z AppStore. Premiera: Colin McRae Rally  Oto najgłośniejsza premiera tego tygodnia. Seria Colin McRae Rally to legenda pecetowych wyścigów. Tytuł, który właśnie zawitał do AppStore jest remakiem drugiej części gry, która światło dzienne ujrzała w roku 2000. Mimo przeszło 13 lat na karku gra prezentuje się nie najgorzej. Jest to zapewne wynikiem relatywnie niewielkiego ekranu iPad’a, którego rozmiar przykrywa pewne niedoskonałości, ale… czy to jest najważniejsze? Pierwsze chwile na trasie przypominają czas spędzony kilkanaście lat temu przed monitorem komputera. Samochód na nasze poczynania reaguje w sposób zbliżony do tego, w jaki robił to w oryginale. Naprawdę niewiele potrzeba by zderzak został zgubiony, szyby wybite, a spod maski zaczęły wydobywać się kłęby gęstego dymu;) Czyżby stary, dobry Colin McRae Rally 2 powrócił? O tym przeczytacie już dziś wieczorem w naszej recenzji. Gra została wyceniona na 4,49 euro i jest do pobrania z AppStore. Promocja: The Bard’s Tale  Bard’s Tale to nietypowa przygoda w bardzo typowym świecie fantasy. Tytułowy bohater to osobnik chciwy, żądny sławy i pięknych kobiet. Kontrolując jego poczynania przemierzamy starannie zaprojektowany świat przedstawiony w pełnym 3D. Sterowanie nie jest co prawda idealne, ale grać jak najbardziej się da. Podczas rozgrywki nie zabraknie sporej dawki humoru i całej masy przygód – w końcu Opowieści Barda to rasowy eRPeG. Gra dostępna jest w języku Polskim w rewelacyjnej cenie 0,89€. Polecam! Promocja: Nihilumbra  Nihilumbra to prawdziwa perełka w dzisiejszym zestawieniu. Gra z duszą i jedynym w swoim rodzaju klimatem. Tytuł pełen mistycyzmu i tajemniczości, o które tak trudno w taśmowo produkowanych grach mobilnych. Podczas rozgrywki sterujemy poczynaniami bliżej nieokreślonej cząstki przyjmującej różne postacie i kolory. Przemierzamy świat piękny i straszny zarazem, a muzyka towarzysząca nam podczas wędrówki nie powstydziłaby się wydania płytowego. Małe mobilne dzieło sztuki, któremu gry pokroju Angry Birds nie dorastają do pięt. Z okazji pierwszej rocznicy wydania, gra od 26 do 30 czerwca dostępna jest za darmo. Promocja: Sprinkle: Water splashing fire fighting fun!  Sprinkle został w tym tygodniu przyznany przez Apple zaszczytny tytuł App of the Week, a to oznacza, że gra aż do przyszłego czwartku będzie dostępna za darmo. To z kolei oznacza, że dla wielu z Was to będzie naprawdę mokry tydzień i bynajmniej nie mam tu na myśli pogody za oknem. W Sprinkle sterujemy strumieniem wody wystrzeliwanym ze strażackiego wozu. Naszym zadaniem jest gaszenie pożarów, których w kolejnych poziomach na pewno nie zabraknie. Gra jest wymagająca i charakteryzuje się bardzo dobrą fizyką cieczy – woda kapie, spływa, wypełnia zagłębienia i faluje, a wszystko to wygląda bardzo naturalnie. Propozycja dla graczy o zacięciu zręcznościowym lubiących nieco pogłówkować. Sprinkle w wersji uniwersalnej możecie pobrać za darmo z AppStore. Aktualizacje i promocje: Czytniki RSS   Zapowiadane na 1 lipca zamknięcie Czytnika Google spowodowało w ostatnich tygodniach spory ruch wśród developerów oferujących aplikacje mobilne oparte na usłudze giganta z Mountain View. Wczoraj oficjalny komunikat odnośnie dalszego rozwoju aplikacji ogłosił wydawca jednego z najlepszych czytników na iOS – Reedera. W wiadomości umieszczonej na stronie internetowej czytamy, że czytnik nadal będzie rozwijany i otrzyma aktualizację, ale na pewno nie stanie się to przed „godziną zero” czyli pierwszym dniem lipca. Dobrą wiadomością jest ta, że od tego momentu Reeder na iPhone’a dostępny jest za darmo. Wczoraj aktualizację do wersji 5.0 otrzymała także aplikacja Digg, która umożliwia teraz import wszystkich folderów i kanałów użytkownika z usługi Google. 