01.07.2013 Mimo wielu zalet mobilnego systemu od Apple, czasami jego hermetyczność daje się użytkownikom we znaki. Ot, dajmy na to, pobieranie plików muzycznych czy filmowych. Na szczęście wśród niekwestionowanych lat znajdują się tysiące aplikacji w ich sklepiku, a te potrafią naprawdę uprzyjemnić życie. Jak iDownloader, który pomoże wygodnie, bez zbędnych kombinacji, ściągnąć wybrane przez nas pliki. Tuż po uruchomieniu naszym oczom ukaże się strona z samouczkami, która podpowie jak sprawnie za pomocą iDownloadera pobierać pliki. Jest to domyślna strona startowa, która będzie nas witała tuż po otwarciu, jeżeli nie zdecydujemy się jej zmienić. W górnym panelu, oprócz paska adresu, znalazło się także miejsce dla drugiego okienka będącego szybszą opcją wyszukiwarki. Na dolnym panelu zaś cztery zakładki:  Browser — czyli najzwyczajniej w świecie przeglądarka; Downloads — miejsce gdzie można sprawdzić status pobieranych plików; Files — czyli materiały, które znajdują się już w pamięci naszego iUrządzenia; Playlist — tłumaczyć chyba nie trzeba Settings — zestaw ustawień, w których możemy zaznaczyć by pobieranie plików odbywało się jedynie przez Wi-Fi, ustawić kod dostępu, wyczyścić historię lub według własnego widzimisię ustawić strony startowe.   Działanie iDownloadera jest niezwykle proste. Kiedy przeglądamy serwis, na którym znajdują się odnośniki do mediów w postaci obrazków, filmów czy muzyki, wystarczy na nie kliknąć / skorzystać ze specjalnego przycisku, w razie potrzeby zmienić nazwę pliku i gotowe, teraz wystarczy chwilę zaczekać, by wybrane materiały się pobrały. Oczywiście możemy je następnie zsynchronizować z biblioteką muzyczną, czy segregować w folderach jak nam się żywnie podoba, a jeżeli mielibyśmy ochotę przerzucić je na komputer, możemy to zrobić najszybciej z poziomu iTunes. I mam wrażenie, że program byłby spełnieniem marzeń… 10 lat temu. A nie teraz, w dobie serwisów do hostowania plików z masą zabezpieczeń oraz wideo oglądanych na streamach, które nie są obsługiwane — nie uświadczymy tutaj możliwości pobrania plików nawet z YouTube. Zabrakło także funkcjonalności, która przy dedykowanych pobieraniu mediów aplikacjach wydawała mi się konieczna — masowe ściąganie obrazków z całej witryny, bo w końcu grafikę czy dwie możemy bez większych wygibasów zapisać również z poziomu mobilnych przeglądarek, bez zbędnych gadżetów. Jeśli jednak takie rozwiązanie wydaje się Wam bardziej pasować, to iDownloader można nabyć w AppStorze za 1,99$. 