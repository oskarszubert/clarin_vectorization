10.09.2012 Wszystko wskazuje na to, że przez najbliższe trzy lata fani nowej trylogii Jacksona (której akcja ponownie rozgrywa się w Śródziemiu) informacje o postępach prac nad filmem będą mogli śledzić na swoich urządzeniach opatrzonych logo nadgryzionego jabłka. Kilka dni temu ujrzała bowiem światło dzienne oficjalna aplikacja Hobbit Movies wypuszczona przez Warner Bros. Przyjrzyjmy się jej bliżej by przekonać się czy warto poświęcić ponad 100 mb miejsca na dysku na program, którego pełną funkcjonalność zaoferuje nam dowolna strona internetowa dotycząca filmu Jacksona. Aplikację wydaną przez Warner Bros pobierzemy z AppStore za darmo w wersji uniwersalnej. Po uruchomieniu Hobbit Movies wita nas skąpana w mroku sylwetka znanego skądinąd czarodzieja.  Pierwsze co rzuciło mi się w oczy (a raczej w… uszy) to brak jakiegokolwiek podkładu dźwiękowego. Aż prosi się by podczas przeglądania zawartych w aplikacji materiałów towarzyszyła nam muzyka i dźwięki. Tutaj brak jednak czegokolwiek (dźwięk jest jedynie podczas odtwarzania materiałów filmowych), nie wiem czy wynika to z zamysłu twórców programu, czy jest to zwyczajny bug, który zostanie naprawiony w najbliższej aktualizacji.  Zawartość Hobbit Movies prezentuje się na chwilę obecną dosyć skromnie. Aplikacja nastawiona jest przede wszystkim na materiały multimedialne, a jako że do premiery pierwszej części trylogii zostało jeszcze trochę czasu, tych nie jest zbyt wiele. Materiały możemy wywoływać z tradycyjnego menu lub z mapy Śródziemia, na której są porozmieszczane. Znajdziemy wśród nich fotografie bohaterów, filmy z planu zdjęciowego, tapety na iPhone’a oraz iPad’a, panoramy 360 stopni z nory hobbita i wioski niziołków oraz nieco informacji o samym filmie. Nie jest tego zbyt wiele i z całością (prócz filmów, które jednak są dostępne w sieci już od dłuższego czasu) można zapoznać się dosłownie w kilka minut. Brakuje czegoś unikalnego (dwie panoramy to nieco za mało), czegoś, co nie byłoby dostępne w sieci na pierwszej z brzegu stronie poświęconej ekranizacji.  Do premiery pierwszej części Hobbita zostały nieco ponad trzy miesiące. Z tygodnia na tydzień będzie przybywać materiałów związanych z megaprodukcją Jacksona, a ich prawdziwy wysyp nastąpi zapewne po premierze filmu. Mam nadzieję, że twórcy aplikacji postarają się o jej częstą aktualizację i udostępnią w jej ramach przynajmniej kilka unikalnych materiałów, które sprawią, że ściągnięcie Hobbit Movies da fanom wymierną korzyść. 