07.12.2013 Jordana Mechnera kojarzycie? To pan, odpowiedzialny za jedną z najbardziej rozpoznawalnych platformówek wszechczasów — Prince of Persia (który w odświeżonej wersji dostępny jest także na urządzenia mobilne). W drugiej połowie lat dziewięćdziesiątych ubiegłego stulecia, światło dzienne ujrzał jego drugi ogromny projekt — opisywany dziś The Last Express. Gra pod wieloma względami innowacyjna i niesamowita, jednak — moim zdaniem — równie mocno, dla dzisiejszego gracza, drażniąca i odpychająca. W ostatnich latach dawałem jej szansę kilkukrotnie, każdorazowo się odbijając. Aż do wczoraj. Akcja gry dzieje się w osławionym Orient Expressie, pociągu którego trasa liczyła sobie około dwóch tysięcy kilometrów. Przez całą tę drogę trwa akcja, a zaczyna się dzień przed wybuchem Pierwszej Wojny Światowej. Główny bohater całej opowieści, amerykanin Robert Cath, trafia tam na wezwanie swojego przyjaciela. Jak się okazuje, ten został zamordowany, a jeśli zaraz czegoś nie zrobimy z zakrwawionym ciałem i odzieżą, cała wina spadnie na nas. Próbując rozwiązać tajemniczą zagadkę jego śmierci szybko okazuje się, że to większa afera, a pasażerowie luksusowej linii to nic więcej jak zestaw kłamców, tajnych agentów, morderców i tajnych kochanków. Ekipa wywołująca niepokój, ale z drugiej strony naprawdę barwna i różnorodna, którą poznać bliżej możemy nie tylko przyglądając się ich prywatnym rzeczom, ale także podsłuchując prowadzone przez nich rozmowy.  Klimat jaki udało się zawrzeć twórcom gier jest niesamowity. I to głównie ze względu na niego dałem grze kolejną szansę, choć nie było to łatwe. Już w pierwszych scenach rzuca się w oczy charakterystyczna, marnej jakości animacja. The Last Express jest grą starą, długą, nieliniową i fotorealistyczną — przez co, mimo że zadebiutowała później niż Broken Sword, nie może poszczycić się równie ładnymi animacjami. Ale to nie ona jest największym problemem, a archaiczny system nawigacji. Od zawsze mam problem z grami, w której obserwujemy wszystko oczami sterowanego przez nas bohatera. Nawigacja po pociągu nie jest łatwa i wymaga dłuższej chwili, byśmy się do niej przyzwyczaili. Na szczęście dodano w tej nieco odkurzonej wersji opcję nieustannego wyświetlania wskaźników, dzięki czemu wdrożenie się w system jest nieco łatwiejsze. Same zagadki może i nie należą do specjalnie trudnych, jednak na wszystkie mamy określony limit czasu. No właśnie, bo tak naprawdę czas jest głównym bohaterem tej opowieści — wspomniałem już, że nie ma tu liniowej fabuły. Mamy pewną dowolność wykonywania akcji, ale każda z nich ma swoje konsekwencje, którym wcześniej czy później będziemy musieli stawić czoło. Kiedy coś pójdzie nie tak jak sobie to wyobrażaliśmy, będziemy mogli się cofnąć i naprawić swoje błędy.  Sam podczas rozgrywki napotkałem na jeden koszmarny bug, z którym przez długi czas nie mogłem sobie poradzić i dopiero cofnięcie o kilku godzin akcji, pozwoliło mi się go pozbyć — to był już ten moment bezsilności, w którym zmuszony byłem sięgnąć do solucji. No ale właśnie, jeżeli takie smutne przypadłości Was nie spotkają, to raczej nie będziecie mieli potrzeby tam zaglądać — w razie czego, zaimplementowany zestaw podpowiedzi w zupełności wystarczy. Sporym minusem może okazać się także brak anglojęzycznych napisów — te obecne są jedynie wówczas, gdy bohaterowie wymawiają kwestie po francusku, niemiecku czy rosyjsku. W pozostałych przypadkach pozostają nam nagrane dialogi, dlatego gdybyście zabierali się za grę w biegu, to nie zapomnijcie zabrać ze sobą słuchawek!  The Last Express w czasie swojej premiery był grą rewolucyjną pod wieloma względami. Wciąż jest to produkcja, której warto poświęcić czas, choć mam pewne wątpliwości, czy sporo z Was się od niej nie odbije. To specyficzny tytuł, ale jeśli kochacie klasykę, z pewnością nie przejdziecie obok niego obojętnie. Bo klimat i tajemnice potrafią przykuć do ekranu, zaserwować bezsenną noc i rozkochać w sobie od początku do końca. A później gdy przechodzimy po raz kolejny, próbując tym razem inaczej rozwiązać pewne kwestie i zobaczyć pozostałe z możliwych zakończeń ;-) Gra dostępna jest zarówno w Google Play jak i AppStorze. 