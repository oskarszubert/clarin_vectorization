31.05.2012 Każdego dnia możecie na AntyApps przeczytać o wielu różnych aplikacjach i grach, ale… Nie kusiło was nigdy, żeby stworzyć sobie jakąś własną? Mnie zawsze. Niestety programista ze mnie żaden, więc muszę posiłkować się pomocą ze strony osób trzecich. Na szczęście tworzenie własnej aplikacji to nie jest duży problem, szczególnie jeśli mówimy o programie do przeglądania WWW. Pokażę wam dwie strony - AppsGeyser i AppYet, z czego obie pozwalają stworzyć programy na Androida posiadając tylko adres strony. Brzmi całkiem fajnie, prawda? Bo tak jest. Na samym początku mam jednak zamiar coś zaznaczyć – skoro nie jestem programistą, to nie mam żadnej wiedzy na ten temat. Nie obchodzą mnie żadne techniczne aspekty tworzenia aplikacji – tylko strona, panel i efekt końcowy. Zacznijmy więc!  Po wejściu na AppsGeyser wita nas bardzo ładnie wykończona strona, która od samego początku mówi nam, że tutaj zrobimy aplikację do obsługi strony internetowej. W rzeczy samej – tak jest. Niestety sam efekt końcowy pozostawia wiele do życzenia, ale do rzeczy.  Po przebrnięciu przez rejestrację pokazuje nam się panel importu danych. Oprócz tych trzech pokazanych po lewej, mamy także możliwość umieszczenia strony z archiwum .zip i dokumentu (np. w formacie PDF). Następnie po prawej stronie możemy dokonać podglądu aplikacji i… W sumie to tyle. W dalszych krokach zostanie nam udostępniony plik .apk z programem i na tym cała przygoda się kończy. Strona oferuje jeszcze parę innych opcji, w tym istnieje wariant płatny jak i możliwość umieszczenia wewnątrz naszego programu reklam. Niestety efekt końcowy jest zadziwiająco słaby. Dostajemy właściwie okienko, przez które wchodzimy na stronę AntyApps. Dzięki temu, że nasz serwis ma osobną wersję strony dla urządzeń mobilnych, to efekt nie jest jeszcze taki dramatyczny, ale spróbujcie stworzyć własną aplikację do obsługi Interia.pl, a zapłaczecie. Dla osób chętnych mam jeszcze aplikację do przeglądania AntyApps. Link do pobrania znajduje się tutaj, a ja uprzedzam – to nie jest oficjalny program do przeglądania AntyApps! Drugi serwis to AppYet i strona internetowa, na której wszystko się odbywa, nie jest zbyt piękna. Tylko, że nie o stronę internetową nam tutaj chodzi (przynajmniej nie o tę). Zacznijmy jednak od początku – najpierw musimy przejść przez proces rejestracji konta w serwisie, a następnie dochodzimy do momentu, w którym zaczynamy lekko projektować aplikację. Oznacza to, że mamy możliwość wyboru nazwy programu, paczki i dodania adresu do RSS strony. Potem dodajemy ikonkę i… Koniec! Aplikacja stworzona, w panelu możemy zobaczyć efekt naszej „pracy”. W tym wypadku efekt jest… Cóż. Zobaczcie sami po lewej. Wynik jest bardzo fajny – dla ciekawych .apk dostępne jest tutaj. Program wygląda jak fajnie zrobiony czytnik RSS i oferuje ba(aaaaaa)ardzo bogate opcje. I to byłoby tyle. Oczywiście na AppYet również znajduje się płatna opcja tworzenia aplikacji, ale nic z tego mnie nie interesowało, bo chciałem stworzyć tylko prosty program do obsługi AntyApps i tyle. Czy da się? Da się. Nawet zupełnie za darmo można stworzyć całkiem fajną wizytówkę czy mobilną wersje strony. Zapraszam do wypróbowania jednej albo drugiej strony i mam nadzieję, że wam się te linki trochę przydadzą. 