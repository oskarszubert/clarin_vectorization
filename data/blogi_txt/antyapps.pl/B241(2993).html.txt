06.08.2013 Programy sygnowane hasłami „biorytm na dziś” pamiętam jeszcze z czasów Windowsa 95, jednak do dzisiaj nie wiedziałem, czym tak naprawdę jest tajemnicze połączenie rytmu oraz biologii. Otóż podobno w zależności od daty naszego urodzenia nasz stan fizyczny, psychiczny oraz emocjonalny w różne dni układa się inaczej. Jeśli więc wierzyć wykresom, jakie wygeneruje dla nas aplikacja Personal Biorhytms Calculator, będziemy mogli przewidzieć czego spodziewać się, jeśli chodzi o nasz nastrój lub chęci do życia w kolejnych dniach. Wierząc w informacje wynikające z podanej przeze mnie daty urodzenia, czeka mnie naprawdę ciężki tydzień…  Otóż znajduję się obecnie w trzech długich cyklach, z których każdy jest negatywny i potrwa jeszcze parę dni. Wedle informacji, jakich dostarczyła mi aplikacja, nie mam co liczyć na dobry nastrój, siłę fizyczną i potencjał intelektualny. Pocieszeniem może być pozytywny okres związany z moją intuicją, jednak na moje nieszczęście – potrwa on tylko jeden dzień. To jedne z głównych informacji, jakich dostarczy nam aplikacja Personal Biorhytms Calculator na podstawie naszej daty urodzenia. Dodatkowo będziemy mogli również prześledzić okresy lepszych i gorszych dni uchwycone w formie graficznej na wykresach, jakie pojawiają się na głównym ekranie.  Aplikacja informuje nas również o ilości dni, jakie przeżyliśmy do tej pory, a także na podstawie wszystkich wygenerowanych informacji udziela krótkich wskazówek związanych z nadchodzącymi okresami lepszych lub gorszych dni i zaleca, jakie aktywności i działania byłyby dla nas dobre, a czego należy unikać (nie dość, że mój biorytm jest negatywny, to na domiar złego dowiedziałem się, że w tak trudnym dla mnie czasie alkohol jest niewskazany…). Jeśli z aplikacji korzysta więcej niż jedna osoba, mamy możliwość założenia kilku indywidualnych profili. Ciekawym rozwiązaniem jest także usługa biorytmu partnerskiego, dzięki której możemy porównać wykresy dwóch osób i sprawdzić, jak będą one na siebie wpływać w danym dniu.  Jak pewnie nietrudno się domyślić, z dużym przymrużeniem oka podchodzę do aplikacji tego typu. Sądząc jednak po liczbie pobrań i komentarzy w Google Play, apka znajdzie swojego odbiorcę i z pewnością sprawdzi się wśród użytkowników. Graficznie nie jest to może mistrzostwo świata, jednak zainteresowani powinni być zadowoleni z dostępnych funkcji i mechanizmu aplikacji. 