23.08.2013 Sam na JoeMonster.org zaglądam od święta, kiedy mam na tyle dużo wolnego czasu, że uda mi się już uporać ze wszystkimi moimi źródłami z RSS i nadrobić wszelkie zaległości z Pocketa. Wszyscy miłośnicy serwisu chyba zgodzą się ze mną, że brak mobilnej odsłony sprawia, że przeglądanie go z poziomu mobilnej przeglądarki jest dość… kłopotliwe. Na szczęście to już koniec problemów z nawigacją — JoeMonster ma bowiem aplikację mobilną! Dla jednych będzie to zaletą, dla drugich wadą, ale JoeMonster nie należy do najbardziej rozbudowanych odsłon mobilnych, o jakich miałem przyjemność pisać. Pozwala ona przede wszystkim na wygodne przeglądanie serwisu, bez użerania się z ogromnym interfejsem na niewielkim ekranie smartfona czy tabletu. Program został podzielony na trzy działy: artykuły, galerię oraz TV — ich tytuły w 100% oddają, czego możemy się tam spodziewać.  Po wybraniu interesującej nas zakładki, naszym oczom ukazuje się lista wpisów. Jeżeli zdecydujemy się otworzyć któryś z nich, to między kolejnymi nawigujemy gestami przesunięcia palcem w jedną ze stron ekranu (lewo: nowsze; prawo: starsze). Do odtworzenia materiałów filmowych niezbędna jest zaktualizowana aplikacja YouTube’a. Oprócz samego przeglądania zamieszczanych przez redakcję materiałów, zostały również dodane komentarze — tych jednak z poziomu aplikacji dodawać się nie da, udostępniono jedynie wgląd do istniejących już wpisów. Sama aplikacja nie jest specjalnie przeładowana. Użyteczne minimum, które powinno zadowolić miłośników serwisu. Łatwa w obsłudze i czytelna — dla miłośników JoeMonstera wręcz niezbędna na urządzeniach mobilnych. Można ją pobrać za darmo na platformie Google Play. 