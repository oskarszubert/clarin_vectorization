22.06.2012 Flipboard to jedna z najpopularniejszych aplikacji do konsumpcji newsów, jaka dostępna jest na iOSa. Twórcy Flipboarda zaskarbili sobie uznanie użytkowników designem, rosnącą liczbą kanałów oraz funkcjami. Do tej pory użytkownicy Androida nie mogli cieszyć się tą aplikacją, przynajmniej nie oficjalnie (gdyż po premierze Samsunga Galaxy S III do sieci wyciekła nieautoryzowane wersja). Ale w końcu już mogą. Dzisiaj w Google Play pojawiała się oficjalna wersja Fliboarda przeznaczona na Androida. Nie zdziwi oczywiście nikogo fakt, że jest to wierna kopia tego, co znajdziemy na iOSie. Poza jednym, dzięki otwartości Androida możemy zrobić z treściami z Flipboarda nieco więcej. W wersji iOSowej mamy tylko kilka podstawowych opcji podzielenia się lub zapisania na później danego postu. W Androidzie dostajemy funkcję podzielenia się wpisem z innymi aplikacjami, których lista jest naprawdę spora. I to mi się podoba! Nie podoba mi się za to fakt, że nie dostosowano androidowej wersji Fliboarda do potrzeb tabletów z Androidem. Pal licho fakt, że nie ma wsparcia dla widoku poziomego, w końcu ma to być e-magazyn, przeglądanie go w pionie jest wystarczające. Niestety zdjęcia czy tekst naprawdę średnio wyglądają na tablecie. Do tego aplikacja działa o wiele wolniej niż na telefonie, o wersji na iOSa nawet nie wspomnę. Da się oczywiście w pełni korzystać z Flipboarda na tablecie z Androidem, ale jednak brak wersji pod duży ekran jest odczuwalny.    Kończąc zrzędzenie warto wspomnieć również o dwóch nowych opcjach, które wkroczyły zarówno do wersji z Androidem jak i do tej przeznaczonej na system mobilny Apple. Przede wszystkim integracja aplikacji z YouTube’m. Niestety jak na razie nie udało mi się zalogować do swojego konta, więc czekam na poprawkę tej usterki. Dużo ważniejsze jednak jest to, że Google+ wylądował na Flipboardzie i wygląda świetnie. Po pierwsze możemy plusować wpisy z naszych kręgów z poziomu podglądu treści. To, co jednak jest najistotniejsze, do głębokie zintegrowanie G+ z aplikacją. U góry strumienia znajdziemy panel kontrolny, który pozwala nam wybrać, które treści chcemy przeglądać, czy wszystkie ze swojego streamu, czy też z konkretnych kręgów, a może własne posty?  Integrację przeprowadzono w taki sam sposób, jak Facebooka i Twittera ( o czym pisałem jakiś czas temu).   Dzięki nowej funkcji można przeglądać zawartość Google+ za pomocą Flipboarda. Osobiście wolę do tego aplikację Google, ale wypowiadam się w tym momencie z poziomu iOSa, na którym aplikacja ta działa i prezentuje się dobrze. Nieco gorzej jest z Androidem. Poza tym nie każdemu spodobał się nowy wygląd G+ i teraz mają możliwość śledzenia postów z poziomu Flipboarda. Flipoard rozwija się coraz prężniej. Już w tym momencie jest na iOSie i Androidzie, wciąż pojawiają się nowe integracje i nowe kanały wiadomości. Niezwykle mi się podoba kierunek rozwoju tej aplikacji. Jeżeli macie Flipboarda, to pora na aktualizację, jeżeli nie, to pobierzcie czym prędzej, nie będziecie zawiedzeni. 