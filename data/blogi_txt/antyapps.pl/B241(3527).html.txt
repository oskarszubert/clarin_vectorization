20.03.2012 Pamiętacie to urządzenie widoczne po lewej? Nazywane Brick Game X in 1 (gdzie X dowolną liczbą większą niż 50) na zachodzie, u nas trafiało do sprzedaży w sklepach zabawkowych i targowiskach pod postacią Tetrisa, po prostu „gierki” czy innej zabawki. Jeden z elementów naszego dzieciństwa, udowadniał w tamtym czasie, że mając tak słaby wyświetlacz i do dyspozycji jedynie proste klocki można stworzyć mnóstwo wybitnych gier. Od Tetrisa, poprzez Arkanoida czy też wyścigi Formuły 1. Spędziłem przy tym spory kawałek mojej młodości (aż główny przycisk fire przestał działać) i Wy na pewno również, więc spieszę donieść, że w erze smartfonów możemy pobrać na iOSie aplikację Retro Games, która jest po prostu odzwierciedleniem tego urządzenia.  Ludzie musieli polubić takie klasyczne powroty, bo przecież ostatnio mieliśmy i Ponga i Snake’a, a to zapewne dopiero początek. Retro Games to zestaw 10 klasycznych klockowych gier, chociaż zabrakło wśród nich najważniejszej, czyli Tetrisa. Podejrzewam, że chodzi o kwestie licencyjne i problemy, jakie mogłyby z tego wyniknąć (prawa ma Electronic Arts). Ważne, że są wyścigi, arkanoid i gierka, w której strzelamy, żeby usunąć spadającą na nas plansze (to moja ulubiona). Zresztą tu mniej chodzi o same gry, a bardziej o to, w jakiej formie są one podane. Tak, aplikacja wygląda jakbyśmy trzymali to konkretne urządzenie w rękach, a sterujemy dokładnie tak samo, jak dawniej, choć teraz niestety przyciski są tylko wirtualne. Na szczęście zabawa jest nadal świetna.  Dużym atutem aplikacji jest też odtworzenie naturalnych dźwięków urządzenia – te same klasyczne odgłosy wydobywają się, gdy przejdziemy planszę, poruszamy się pomiędzy grami oraz zginiemy. W pierwszej chwili pomyślicie, że zwariowałem, że takie rzeczy pamiętam, ale to siedzi gdzieś tam głęboko w naszej głowie. Najlepszy przykład – na początku koledzy w biurze patrzyli na mnie jakbym oszalał, ale dość szybko stało się to epidemią i z każdego pokoju słyszałem, że ktoś właśnie gra w Retro Games. W końcu praktycznie wszyscy bawiliśmy się taką zabawką, gdy byliśmy młodzi. Czy warto? Gdy usłyszycie tę specyficzną melodię przy uruchamianiu aplikacji będziecie wiedzieli, że warto. Wraca sporo wspomnień, a że aplikacja jest darmowa to nie warto się zastanawiać. Ja myślałem, żeby pobrać to na potrzeby recenzji, ale już widzę, że Retro Games zostanie na moim telefonie na dłużej, bo to takie proste i szybkie. W porównaniu z toną za bardzo skomplikowanych gier, w których muszę czekać 20 minut zanim zacznę grać. Kiedyś tak nie było… kiedyś było lepiej! Link do aplikacji. 