04.02.2013 Programy do robienia notatek wpisały się już na stałe w krajobraz zestawu używanych często na smartfonach i tabletach aplikacji. Myślę, że produkcji takich jak Evernote czy Catch Notes nikomu nie trzeba przedstawiać. FreeNote, note everything dopiero rośnie w siłę dlatego nie będę zdziwiony, jeżeli część z Was styka się z tą produkcją po raz pierwszy. Pytanie tylko, czy faktycznie warto jest ją poznać? Aplikacja pozwala, jak wymienione wyżej aplikacje, notować w klasyczny sposób — za pomocą wklepywania tekstu na klawiaturze; ale to tylko jedna z opcji. Ważniejszą i z pewnością przyciągającą o wiele większą uwagę jest odręczne sporządzenie wpisów. Przyznam, że na początku również byłem tą opcją niezwykle podekscytowany, jednak nie wiem czy chodzi o to, że mazałem jak kura pazurem, czy mam charakter pisma niespecjalnie przystosowany do takich zabaw, ale wyglądało to wyjątkowo nieestetycznie. Ponadto było po prostu… nieczytelne. Ale to jeszcze nie wszystko — notatki w FreeNote mogą również być wypełnione naszymi rysunkami. W tym celu został przygotowany oddzielny tryb, gdzie za pomocą kilku graficznych narzędzi możemy stworzyć grafikę marzeń, wzbogaconą o wklejone dodatkowo fotografie z ręcznie dodanymi przez nas podpisami. FreeNote jest wyjątkowo rozbudowanym programem, na tyle że sam sam, mimo że na co dzień przeglądam bardzo dużo aplikacji, poczułem się w nim nieco zagubiony. Na starcie dostajemy co prawda kilka (!) stron wypełnionych po brzegi samouczkami, jednak przebrnięcie przez nie zajmuje dłuższą chwilę. Podobnie zresztą jak konfiguracja samego programu, gdzie określamy po jakim czasie wypisane przez nas bazgroły mają zostać dodane do notatki, spersonalizowanie najczęściej używanych opcji by mieć je zawsze pod ręką czy inne elementy które mają nam pomóc dostosować program. Jednak prawdą jest, że co za dużo, to nie zdrowo — a to jest tego idealny przykład. Za dużo, za bogato, za brzydko; a do tego w moim przypadku jego największy atut sprawdził się marnie. Na duży plus jednak wypadł zestaw widżetów — jeśli ktoś zdecyduje się używać FreeNote jako podstawowego notatnika powinien być zadowolony. Można różne wpisy wyrzucić na pulpit (zupełnie jak w ColorNote), czy łatwo przejść do ich edycji. Jako wisienka na torcie jeszcze jeden ogromny minus; przy całej palecie różnorodnych opcji — od stylu pisania, przez grubość czy kolor pędzla, zabrakło mi bardzo ważnej w dzisiejszych czasach opcji: synchronizacji. A pomijając już to, że ciężko było mi się odnaleźć w tym zagmatwanym interfejsie, to ostateczny gwóźdź do trumny. To rozbudowane narzędzie o ogromnych możliwościach. Problem polega jednak na tym, że sam aplikacji do robienia notatek używam często i to „na już”. Klikam i piszę, przy czym znakomicie sprawdza się wspominany w minionym tygodniu Catch Notes. FreeNote to ciekawa alternatywa, jednak — moim zdaniem — należy sporo popracować, przede wszystkim nad wyglądem i dostosowaniem tak, by korzystało się z niego szybko, gładko i przyjemnie. By było czytelniej i łatwiej; bo obecnie żadna z tych opcji nie byłaby w stanie przekonać mnie do przesiadki. Mimo że aplikacja nie należy do najświeższych, to wciąż jawi mi się jako opcja głównie dla ludzi, którzy planują sporządzać odręczne zapiski… Program można pobrać za darmo w Google Play. Jest to wersja testowa z pełnym dostępem do wszystkich opcji, jednak co dziesięć dni proszeni jesteśmy o zakup pełnej edycji — ta kosztuje ok. 20 złotych. 