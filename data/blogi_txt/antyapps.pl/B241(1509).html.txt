02.10.2013 Nie jestem wielkim fanem gier wyścigowych. Owszem, zdarzało mi się i zdarza do dziś, spędzić kilka, lub kilkanaście godzin na krętym rajdowym torze, czy szutrowej drodze położonej gdzieś w zapomnianej dziczy. Znalazłoby się również parę tytułów należących do szeroko rozumianej kategorii gier wyścigowych, które na dłużej zapadły w mojej pamięci. Takim hitom, jak: Micro Machines na Pegasusa oraz Need for Speed 3, Colin McRae Rally na peceta, czy Slingshot Racing na iPada zdarzało się porwać mnie bez reszty. Bohater dzisiejszego tekstu – GP Retro, jako żywo przypomina mi legendarne Micro Machines. Różnic jest oczywiście sporo (począwszy od tego, że ścigamy się po asfaltowych torach, a nie jak w przypadku hitu z Pegasusa – po łazience, stole kuchennym, pokoju dziecinnym itp.), ale sam styl prowadzenia pojazdu oraz jego reakcje na poczynania gracza są bardzo zbliżone.  GP Retro oferuje dwa tryby gry – klasyczną kampanię, w trakcie której będziemy mieli okazję sprawdzić swoje umiejętności na 80 krótkich, zamkniętych torach oraz tryb „time attack” umożliwiający rzucenie wyzwania graczom z całego świata (zabawa w tym trybie polega na biciu rekordów innych graczy na danym torze). W grze znajdziemy 25 maszyn, a liczba rywali na trasie wyścigu wynosić może do 10 pojazdów.  GP Retro z rzeczywistością ma niewiele wspólnego. Gra jest typową zręcznościówką, sterowanie samochodem nie sprawia najmniejszych problemów, a zderzenia z przeszkodami i innymi maszynami nie mają żadnego wpływu na pojazd kierowany przez gracza. Twórcy w ręce użytkownika oddali wybór sposobu sterowania – wirtualne przyciski można dowolnie rozmieścić na ekranie, pomyślano również o miłośnikach kierowania pojazdem za pomocą wychyleń tabletu (lub smartfona) na boki.  Gra stworzona przez Sara Scarazzolo to całkiem udana produkcja. O ile nie odrzuca Was archaiczna, ale klimatyczna oprawa (może być ona zarówno zaletą, jak i wadą gry, zależy od indywidualnego podejścia:)) i czysto zręcznościowy charakter rozgrywki, a do tego dobrze bawiliście się grając w Micro Machines, to GP Retro powinno przypaść Wam do gustu. Gra dostępna jest również na urządzenia z systemem Android. 