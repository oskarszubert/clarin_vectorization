29.03.2013 Czy na smartfonach występują wirusy? Trudno mi powiedzieć, bo nigdy żadnego nie widziałem, ale nie zmienia to faktu, że w przypadku ataku takowego, skutki odczulibyśmy o wiele mocniej niż w przypadku kompuera. Dlaczego? Bo smartfon to dziś przedłużenie naszej dłoni i gromadzimy w nim najbardziej poufne dane. Przed ich utratą oraz innymi zagrożeniami ma nas chronić Norton Mobile Security. Z jakim skutkiem? Podobnie jak inni producenci oprogramowania zabezpieczającego, Symantec szybko wszedł w segment mobilny, znajdując w nim nową szansę na dotarcie do ogromnej liczby użytkowników. Na desktopach programy marki Norton to klasyki, które przez długie lata stały na straży milionów komputerów z jak najbardziej pozytywnym skutkiem. Filozofia mobile rządzi się jednak nieco innymi prawami, czy Symantec je rozumie? Najwidoczniej tak, bo wersja mobilna aplikacji cieszy się dobrymi ocenami w Google Play, a także na naszych łamach zdołała już się pojawić i zdobyć pochlebną opinię. Jak będzie tym razem? Czy nowa wersja Nortona również jest godna uwagi?   Po zainstalowaniu aplikacja prezentuje bardzo estetycznie zaprojektowany i przejrzysty interfejs. Z głównego ekranu możemy przejść bezpośrednio do każdego z dostępnych modułów, lub przeciągać palcem w prawo i przełączać się między nimi po kolei. Dominuje tutaj ciemna kolorystyka, a napisy oraz grafiki wykonano dla kontrastu w jaskrawym, typowym dla tej marki, żółtym kolorze. Cały interfejs został spolszczony, a jakby tego było mało każdą funkcję opisano dość szczegółowo, aby nikt nie miał wątpliwości do czego służy. Jeżeli Wasz dziadek ma Androida i potrafi go obsługiwać, Norton Mobile Security nie będzie dla niego żadnym wyzwaniem. Twórcy oddali nam do dyspozycji pokaźny zestaw narzędzi. Obok tradycyjnego skanera antywirusowego otrzymaliśmy do dyspozycji funkcje ochrony przed kradzieżą (czyli m.in. zdalne blokowanie urządzenia, lokalizowanie, wywoływanie hałasu, podgląd z kamery, a nawet czyszczenie danych), kopię zapasową (zapisywanie kontaktów w chmurze), możliwość blokowania połączeń od wybranych numerów, a także stron www w przeglądarce. Wygląda to na kompleksowy zestaw, którego nie powstydziłby się żaden pakiet do ochrony urządzenia mobilnego. Trzeba przy tym po raz kolejny dodać, że obsługa tych funkcji jest niezwykle intuicyjna i przyjemna.   Skuteczność działania tych funkcji jest zadowalająca. Co prawda nie testowałem skanera antywirusowego żadnymi złośliwymi aplikacjami, bo smartfon, na którym oceniałem aplikacje zawiera zbyt dużo newralgicznych danych, a więc nie napiszę Wam, czy rzeczywiście wykrywa i usuwa wirusy. Myślę jednak, że w tym aspekcie możemy zaufać Symantecowi, który jest jedną z najsolidniejszych firm w branży zabezpieczającej. Wiele dobrego można napisać też o pozostałych funkcjach. Zablokowane połączenia rzeczywiście nie przychodzą, strony www się nie otwierają, a z poziomu przeglądarki internetowej udało mi się zlokalizować urządzenie, które zostawiłem na drugim końcu miasta u znajomego. Jak jednak działanie Nortona ma się do najważniejszego z punktu użytkownika aspektu, czyli wydajności smartfona? Pakiet zajmuje ok. 50 MB pamięci, ale nie zaobserwowałem jakiegoś istotnego wpływu na czas pracy baterii, co dobrze o nim świadczy. Nie zauważyłem przy tym, by jakoś szczególnie obciążał urządzenie i spowalniał działanie innych aplikacji, a wierzcie mi, że widziałem pakiety, które potrafiły przekształcić animacje w telefonie w film poklatkowy. Całe to dobrze wrażenie psuje niestety cena, bo Norton Mobile Security nie jest tanim rozwiązaniem. Pakietu nie otrzymujemy wraz z desktopową wersją programu, tylko musimy go dokupić oddzielnie, co wiąże się z wydatkiem rzędu niecałych 100 zł. To bardzo dużo, jak na aplikację mobilną i z pewnością wielu użytkowników przyzwyczajonych do programów za 10-20 zł nawet nie zwróci uwagi na Nortona. Na szczęście bezpłatna wersja Lite spisuje się nieźle i również oferuje przyzwoite, choć nie tak imponujące, możliwości. 