14.12.2011 LinkedIn to mój ulubiony serwis społecznościowy do kontaktów biznesowych. Od wielu lat utrzymuje w nim swój profil, gdyż pomaga mi w poszukiwaniu pracy i pracowników oraz ułatwia kontakt z wieloma przedstawicielami ciekawych firm. Z racji tego, że częściej korzystam z internetu na telefonie niż na komputerze, długo szukałem ciekawej aplikacji do zarządzania LinkedIn. Na szczęście w Windows Phone Marketplace pojawiła się aplikacja IN+ Networking i od dwóch tygodni korzystam z niej na swojej Nokii Lumia.   Po uruchomieniu aplikacji i zalogowaniu wita nas identyczne jak w telefonie menu start. Znajdziemy tam kafelkę Kontakty, w której u mnie bardzo często wyświetla się zero. Kolejna ikona z Grupami, to ta z której korzystam najczęściej. W oknie mamy dostępną panoramę, w której poza opisem grupy, mamy do dyspozycji dyskusje. Wpisy możemy dodawać, komentować oraz oznaczać jako ulubione. W pełni więc zastępuje stronę www. Moja ulubiona kafelka to urodziny. Mimo, że lista kontaktów u mnie często nie działa poprawnie, widzę kiedy kto ma urodziny. Funkcja ta przydaje się szczególnie jeśli nie wpisujemy sobie wszystkich dalszych „niefejsbukowych” kontaktów do kalendarza. Ikonka geolokalizacji pokaże nam firmy w okolicy. Nie wiem dlaczego, ale u mnie ta funkcja nie działa. Firmy to kafelka, w której znajdziemy wszystkie obserwowane przez nas przedsiębiorstwa. W tym oknie dostępne są też sugestie, wystarczy skorzystać z funkcji panoramy, czyli przesunąć palcem w bok. Praca to ikonka dla tych, którzy jej właśnie szukają. Znajdziemy tam ciekawe propozycje stanowisk odpowiadające na nasz profil. W oknie pracy znajdziemy też wyszukiwarkę (nie tylko stanowisk, ale firm i osób). Każdą z ofert możemy przypiąć do ekranu głównego telefonu. W oknie głównym aplikacji, po przesunięciu palca w bok znajdziemy ostatnie aktualizacje kontaktów oraz wyszukiwarkę. Bardzo ładnie prezentuje się okno profilu, dostępne z każdego miejsca aplikacji gdzie znajdują się osoby. Profil, tak jak większa część programu zrobiony jest w formie panoramy. Na początku widzimy dane ogólne, gdzie znajdziemy ostatnie aktywności, ilości kontaktów, czy też dane kontaktowe. Aktywności podzielone są na „wszystkie”, „statusy” i zmiany połączeń, czyli nowe kontakty. Zakładka „doświadczenie” to nic innego jak kariera zawodowa danego kontaktu. Kliknięcie w dowolną pozycję z listy powoduje otwarcie wyszukiwarki z wynikami osób z tej samej firmy. Edukacja nie jest tak ważna jak doświadczenie, ale warto czasem w nią zajrzeć, żeby dowiedzieć się którą uczelnie skończyła wybrana osoba. Umiejętności to funkcja pokazująca po prostu listę tematów, w których dany kontakt jest dobry. Najważniejsza zakładka to rekomendacje. Zwykle najwięcej dostaję ich po odejściu z danej firmy, u innych osób jest podobnie. Ciekawostką jest fakt, że w moim profilu nie wyświetla się najnowsza rekomendacja. Każdą z osób możemy przypiąć pinezką do ekranu głównego telefonu. Funkcją, z której często korzystam w LinkedIn są wiadomości. Nie zabrakło ich także w aplikacji IN+ Networking.  Program mimo pewnych błędów takich jak czasami niedziałające kontakty czy geolokalizacja, bardzo sprawnie organizuje pracę w LinkedIn. Na szczęście Nokia Lumia 800 ma wbudowaną w system synchronizację kontaktów z LinkedIn, więc czasowe niedziałanie tej funkcji w aplikacji nie jest uciążliwe. Aplikacja dostępna jest bezpłatnie w Windows Phone Marketplace. 