21.02.2014 Nie dalej jak w styczniu pisałem o Hidden Runaway, czyli spinoffie znanej i lubianej serii gier przygodowych. Wspominałem również wówczas, że cała ona jest mi zupełnie obca. Teraz mogę już wszystko starannie zapisać w czasie przeszłym, bowiem nadrobiłem już zaległości i zapoznałem się z pierwszą odsłoną przygód Giny oraz Briana. A kiedy już to uczyniłem pomyślałem sobie, że grzechem byłoby nie naskrobać kilku słów polecających dla tych, którzy jeszcze nie mieli okazji bliżej przyjrzeć się serii.  Brian Basco to dziecko szczęścia. Piękny, inteligentny, studiujący na najlepszych uczelniach aż w końcu otrzymujący szansę zrobienia doktoratu w najbardziej prestiżowym miejscu. Z autem zapakowanym po sufit wyrusza zatem w drogę — z zamieszkiwanego dotychczas Nowego Jorku, aż hen, do Kalifornii. Po drodze jednak decyduje się odebrać jeszcze zamówioną książkę w jednej z sieciówek. Wtedy to pod koła dosłownie wbiega mu przerażona kobieta — Gina Timmins. Dalej akcja ekspresowo przenosi się do szpitala, gdzie ranna kobieta pokrótce opowiada mu jak do tego wszystkiego doszło. W pierwszej chwili Briana zrzuca wszystko na solidną dawkę leków jaką nafaszerowano ofiarę, jednak coś nie daje mu spokoju i mimo wszystko postanawia jeszcze chwilę zostać przy jej szpitalnym łóżku. Szybko jednak okazuje się, że wszystkie te niewiarygodne rzeczy o których mówiła nie były tylko wyssane z palca i coś jest na rzeczy. I tak rozpoczyna się ta długa historia, zamknięta w konwencji uwielbianego przeze mnie gatunku przygodówek typu wskaż i kliknij.  Wprowadzenie do całej opowieści może i jest nieco przydługie jak na standardy mobilne, ale uwierzcie mi, że absolutnie mi to nie przeszkadzało.  Bowiem cała intryga trzyma w napięciu do samego końca, zaskakuje humorem i wartką akcją oraz przyjemnymi zagadkami. Nie zabraknie tu błądzenia, zbierania przedmiotów, sprawdzania ich i tworzenia magicznych konstrukcji — ale wszystko to w bardzo logicznej formie, także nie macie się czego obawiać. Sam bawię się przy grze znakomicie, ale… no właśnie, ale!  O ile nie uświadczymy tutaj żadnych problemów ze sterowaniem, bo ekrany dotykowe są idealne do tego typu gier, to mniej korzystnie wypada sam port. Gra oryginalne ukazała się na komputery stacjonarne i po kilku ładnych latach przywędrowała na mobile — i nie mam z tym żadnego problemu, jednak kłopot zaczyna się wówczas gdy okazuje się, że port jest zrobiony bardzo niechlujnie. Gra tak po prostu, sama z siebie lubi się zawieszać. Stanie w miejscu i tyle. Na jej obronę mogą podziałać automatycznie tworzone co rusz zapisy stanu zabawy, jednak to wciąż nie można pisać o tym w kontekście rozwiązania problemu. I jak wynika z komentarzy zamieszczonych w AppStorze, nie dotyczy to wyłącznie mojego urządzenia.  Runaway: A Road Adventure to klasyczny przykład pięknej, dwuwymiarowej gry przygodowej w pięknym stylu. Ciekawe zagadki, dobra historia i charyzmatyczni bohaterowie to mieszanka, której po prostu nie da się nie pokochać. Gra dostępna jest w AppStorze w wersji uniwersalnej, za którą przyjdzie nam zapłacić ok. 4,5 euro, obecnie jednak dostępna jest w promocji za 0,99 euro. 