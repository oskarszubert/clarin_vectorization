10.10.2012 Jedną z najczęściej wykorzystywanych funkcji mojego smartfona, jest możliwość sterowania za jego pomocą moimi komputerami. Bierze się to trochę z lenistwa, trochę z praktycznego podejścia. Skoro mogę zrobić coś zdalnie z jednego miejsca, nie bardzo widzę potrzebę, aby iść do komputera. Aplikacją która świetnie nadaję się do takiej kontroli jest PC Remote.  Dlaczego z dziesiątek innych aplikacji polecamy właśnie PC Remote? Wszystko zależy od zastosowań. Mnie program przekonał bardzo łatwym tworzeniem połączenia, w przypadku gdy oba urządzenia podłączone są do jednej sieci wi-fi. Po pobraniu aplikacji desktopowej wystarczy parę kliknięć i już sterujemy naszym komputerem. Żadnej zabawy w przepisywanie ip, itp. Oczywiście istnieje też możliwość dodania komputera ręcznie, poprzez jego adres.  Co oferuje PC Remote gdy go już podłączymy? Sporo. Po pierwsze nasz smartfon może stać się wirtualną myszką oraz klawiaturą. Wspierane są właściwie wszystkie przyciski i możliwości tych urządzeń. Po drugie, możemy włączyć podgląd naszego pulpitu i poruszać się po nim. Prędkość działania jest zadowalająca. Po trzecie mamy dostęp do kontroli wielu aplikacji takich jak iTunes, Spotify, Media Player Classic, XMBC, VLC, Netflix, Hulu, Windows Media Center, Zune, a także programów jak PowerPoint. Po czwarte opcje związane z samym komputerem takie jak włączenie i wyłączenie monitora, hibernacja komputera, jego restart, wylogowanie, czy też wyłączenie. Testowałem większość tych możliwości zarówno na laptopie jak i desktopie, na każdym działały niezawodnie. A to wszystko za darmo.  Program posiada też wersję płatną, ta poza brakiem reklam oferuje: możliwość tworzenia kafelków dla poszczególnych urządzeń, brak reklam, opcję kopiuj wklej tekstu z komputera na telefon i parę innych udogodnień. Jeżeli chodzi o interfejs to najważniejsze jest wykonanie poszczególnych narzędzi. W dużej mierze przypadły mi do gustu. Pomimo dużych palców nie mam problemu z obsługą myszki czy też klawiatury. Klawisze jak i dostęp do poszczególnych narzędzi rozlokowano bardzo logicznie. Spory plus za ten element. Jak już wspomniałem PC Remote dostępny jest w dwóch wersjach, darmowej oraz płatnej. Już ta pierwsza wystarczy by bezproblemowo dowodzić naszym komputerem z poziomu kanapy czy też łóżka. Jeżeli szukacie aplikacji, która zamieni Wasz smartfon, w pilota to PC Remote jest idealnym rozwiązaniem. Ocena: 5/6 