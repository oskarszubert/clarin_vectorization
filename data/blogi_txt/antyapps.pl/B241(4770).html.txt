04.03.2012 Domyślnie dostępne w Androidzie widżety pogodowe są dosyć proste. Nawet te dostępne w odmianach konkretnego producenta, jak na przykład Sense od HTC nie są wcale zaawansowane. Myślę, że zdecydowanej większości społeczeństwa wystarcza wiedzieć, jaka jest pogoda i temperatura w danej chwili i ewentualnie jakiej można się spodziewać w nadchodzącym czasie. Są jednak osoby, dla których szczególne znaczenie mają takie dane jak ciśnienie atmosferyczne, temperatura wody w zbiornikach, stany rzek czy prędkość wiatru. To dla nich powstała Pogodynka. Ta aplikacja to naprawdę zaawansowany program z informacjami pogodowymi. Będziemy mogli znaleźć tutaj w zasadzie wszystko, co potrzebne. Owszem, będziemy mogli, w przyszłości. Tak na prawdę duża część funkcjonalnosci programu będzie dostępna w wersji Pro, której na chwilę obecną nie ma. Zapowiada się jednak ciekawie. Darmowa wersja, która jest już dostępna do pobrania, obsługuje blisko 70 tysięcy miejscowości. Wyświetla pogodę aktualną na dzień i noc, prędkość i kierunek wiatru, a także ciśnienie atmosferyczne, posiłkując się przyjemnymi dla oka ikonkami. Na głównym ekranie wyświetla również pogodę na cały tydzień. To na razie wszystko. Jak zatem widać, w założeniu Pogodynka będzie aplikacją płatną. To, co oferuje darmowa wersja możemy znaleźć w darmowych widżetach, za pozostałą funkcjonalność przyjdzie nam zapłacić. Myślę jednak, że będzie warto. Płatna wersja przyniesie geolokalizację, pogodę godzinową, opisową, pogodę w górach, informacje o stanach rzek i wiele innych. Zniesie także mały baner reklamowy, który pojawia się w wersji darmowej. Polecam zapoznać się z tą polską produkcją i czekać na wydanie płatnej wersji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 