07.11.2011 Glu Mobile lubuje się w trójwymiarowych produkcjach dla Androida. Contract Killer to matka tytułu Contract Killer: Zombies. Z produkcji tego studia opisywałem na AntyApps również Big Time Gangstas. Jeśli mieliście do czynienia z tymi grami, wiecie czego się spodziewać – dobrego tytułu, trójwymiarowego świata, gry, która napędzana jest zakupami wewnątrz aplikacji. W Contract Killer wcielamy się w rolę płatnego zabójcy. Warto spróbować? Oczywiście. Jak w to się gra? W grze nasza postać znajduje się w bezruchu, operujemy jedynie położeniem broni – za pomocą dotyku ekranu przesuwamy celownik. Wszelkie dodatkowe przyciski odpowiedzialne między innymi za strzał czy zoomowanie widoczne są na ekranie. Rozgrywkę prowadzimy w pełni w oparciu o ekran dotykowy.  W grze dostępnych jest 20 różnych broni, do których dostęp uzyskujemy kupując je za zdobyte pieniądze lub te zakupione za prawdziwą gotówkę. Rozgrywka opiera się o 17 przygotowanych misji oraz dodatkowe, które są generowane w locie w oparciu o gotowe elementy, czyli w rzeczywistości możemy grać w ten tytuł w nieskończoność. Czy warto? Jak wszystkie tytuły od GluMobile, ten również jest darmowy. Twórcy zarabiają na zakupach wewnątrz aplikacji. Z tego powodu warto spróbować tej produkcji, jednak trzeba mieć świadomość, że z powodu modelu biznesowego twórcy znacznie utrudnili użytkownikom darmową rozgrywkę. Bez kupowania wewnętrznej waluty można dostać lekkiej frustracji. Na szczęście waluta może być kupowana nie tylko za realne pieniądze, ale również za czynności, na przykład skomentowanie gry w Android Markecie czy też instalację aplikacji partnera Glu Mobile. Zachęcam do instalowania gry. Przypominam jednak, że w przypadku Glu Mobile w Android Markecie udostępniony jest jedynie instalator, reszta danych gry dociąga się później. Warto pamiętać o połączeniu przez WiFi, bo pobieranych danych jest kilkaset megabajtów. 