17.09.2013 Zapowiada się na duże zmiany w oficjalnej aplikacji Twittera. Wersja beta, którą udostępniono ograniczonemu gronu użytkowników już teraz prezentuje się nieźle, a czeka ją zapewne szereg usprawnień przed oficjalną premierą. Czy jest na co czekać i czy nowy klient będzie najlepszym mobilnym rozwiązaniem do tweetowania? Nowy klient Twittera intensywniej niż dotychczas wykorzystuje elementy Holo UI, co przyniosło bardzo dobre rezultaty jeśli chodzi o szybkość działania i intuicyjność obsługi. Twórcy postawili na dobrze znane kolory, rezygnując jednak z wielu ciemnych elementów na rzecz bieli. W efekcie interfejs wydaje się być nieco lżejszy i delikatniejszy. Moim zdaniem to duża zmiana na lepsze.   Treści podzielono na siedem ekranów. Znajdziemy tutaj m.in. główny strumień wpisów, a także spis aktywności obserwowanych użytkowników, system wiadomości czy listę powiadomień. Wszystko to ma dość zbliżoną do siebie formę i gdyby nie nagłówek pod górną belką, użytkownik mógłby popaść w lekką dezorientację. Między poszczególnymi ekranami przełączamy się, przeciągając poziomo palcem. Możemy w ten sposób uzyskać również dostęp do podglądu naszego osobistego profilu. Cała nawigacja aplikacji została przeniesiona do menu wysuwanego zza lewej krawędzi. Umieszczone tutaj pozycje możemy swobodnie układać według własnych preferencji, przez co dostęp do nich w przyszłości będzie łatwiejszy. Ciekawym dodatkiem jest system tła w menu, który wykorzystuje nasze tło w profilu. Jest ono tutaj delikatnie zamglone, aby nie utrudniać widoczności pozostałych elementów. Rezultat wydaje się co najmniej ciekawy. Nowy Twitter to również funkcja podglądu i odtwarzania multimediów bez konieczności otwierania przeglądarki. W wersji beta działa to w sposób dość wątpliwy i często skutkuje pojawianiem się błędów. Niemniej jest to funkcja długo oczekiwana przez wielu użytkowników, którzy niekoniecznie chcą tracić cenne sekundy na załadowywanie podstrony z umieszczonymi grafikami i klipami. Daty premiery nowej wersji aplikacji nie ujawniono. Póki co dostęp do niej ma tylko garstka użytkowników. Wersja testowa posiada niekompletne spolszczenie i działa dość niestabilnie. Niemniej zmiany, które wkrótce otrzymają wszyscy użytkownicy oficjalnego klienta Twittera napawają optymizmem i mogą budzić obawy wśród twórców nieoficjalnych rozwiązań. 