11.09.2013 Świat gier kontynuacjami stoi. Rzesze fanów z niecierpliwością czekają na kolejne części swoich ulubionych produkcji, a twórcy z radością dostarczają na ekrany urządzeń mobilnych dobrze już poznanych, ale poddanych lekkiemu liftingowi, bohaterów. Ekstremalnym przykładem może być tu seria Angry Birds, której miłośnicy czekają właśnie na ósmą grę z serii (!). Obok takiego giganta seria przygód dzielnego strażaka prezentuje się bardzo skromnie. Sprinkle Islands to trzecia gra osadzona w świecie sympatycznego strażaka (wcześniej mieliśmy okazję zagrać w Sprinkle oraz skierowaną do najmłodszych Sprinkle Junior). Produkcja będąca udanym połączeniem zręcznościowki z wcale nie prostą łamigłówką cieszyła się (i cieszy nadal) sporym powodzeniem. Trzecia część gry dostępna jest na urządzenia działające pod kontrolą systemu iOS (wersja darmowa i płatna) oraz Android (również wersja darmowa i płatna).  W Sprinkle Islands, siadamy za sterami stylowego wozu strażackiego. Kontrola nad pojazdem jest mocno ograniczona (właściwie sterujemy tylko wysokością węża z wodą), ale całkowicie wystarczająca do dobrej zabawy. Przesuwając palcem po ekranie decydujemy o wysokości naszej wieżyczki, a dotykając czerwonego przycisku uruchamiamy strumień wody. Ot, cała filozofia. Proste? Bynajmniej.  Sprinkle Islands stawia przed graczem nieco trudniejsze wyzwania, niż przeciętna produkcja zaprojektowana z myślą o urządzeniach mobilnych. Naszym głównym zadaniem będzie ugaszenie wszystkich pożarów w obrębie poziomu. Ognisk jest zazwyczaj kilka, a w trakcie danej rundy często pojawiają się nowe (w późniejszych etapach staje się to wręcz regułą). Sytuacja rysuje się na jeszcze bardziej skomplikowaną, gdy okazuje się, że zasoby wody, którą wykorzystać możemy do gaszenia ognia są mocno ograniczone, a upływający czas działa na naszą niekorzyść (spłonięcie szałasu jest równoznaczne z przegraną podobnie, jak opróżnienie zbiornika z wodą przed końcem danego poziomu).  Przed nami cała masa skomplikowanych mechanizmów, krętych korytarzy, zapadni i innych przeszkód, dających się ominąć tylko dzięki odpowiedniemu wykorzystaniu strumienia wody. Nagłówkować trzeba się będzie całkiem sporo, a osiągnięcie wysokiej oceny za pokonanie konkretnego etapu wymaga niejednokrotnie kilku, a nawet kilkunastu podejść.  Sprinkle Islands mogę polecić każdemu kto nie boi się łamigłówek z elementami zręcznościowymi. Gra potrafi wciągnąć na dłuższy czas, a dopracowana grafika i udana ścieżka dźwiękowa sprawiają, że SI za każdym razem uruchamiamy z przyjemnością. W Google Play znajdziecie Sprinkle Islands w dwóch wersjach: pełnej, kosztującej nieco ponad 4 złote oraz darmowej, w skład której wchodzi zaledwie kilka poziomów. 