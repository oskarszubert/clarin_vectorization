26.04.2013 Iron Man to jedna z najsilniejszych kinowych marek Marvela. Nie dziwi zatem, że wraz z premierą filmu na rynku debiutują też inne utwory z nim powiązane. Za przygotowanie mobilnej gry Tony’m Starkiem w roli głównej odpowiadał Gameloft. Jej głównym atutem jest to, że możemy zagrać za darmo. A wady? Można się tego było spodziewać, że produkcja tak ważnej z punktu widzenia Marvela produkcji nie trafi w ręce małej firmy. Zaangażowanie się Gameloftu (który przecież ma już na koncie The Amazing Spider-Mana) w przedsięwzięcie wiązało się jednocześnie z tym, że w grze zobaczymy mikropłatności (bo chyba nikt nie wierzy, ze dostaliśmy wysokobudżetową produkcję mobilną zupełnie za darmo z dobrego serca?). Jak się to komponuje ze sobą w praktyce i czy Iron Man tym razem do zwycięstwa będzie potrzebował naszej karty kredytowej?  Iron Man 3 jest właściwie runnerem, choć okraszonym dużą ilością elementów zręcznościowych, które będą niezbędne do eliminacji stających na naszej drodze przeciwników. Zabawa polega mniej więcej na tym, by możliwie najdłużej unikać przeszkód na naszej drodze, zbierać specjalne monety do późniejszego wykupowania ulepszeń oraz od czasu do czasu niszczyć roboty. W zasadzie połączenie to jest całkiem przyjemne, bo gracz nie popada szybko w monotonię, choć nie obraziłbym się, gdyby Gameloft wzbogacił serwowane przez siebie danie o jeszcze jeden soczysty element, czyniący tę produkcję bardziej wszechstronną.  Walka z przeciwnikami wygląda tutaj bardzo efektownie. W pewnym momencie nasz bohater zatrzymuje się, a na ekran wlatują oponenci. Możemy zniszczyć je jednym długim przeciągnięciem palcem po ekranie lub po prostu naciskając palcem na poszczególne jednostki. O ile eliminacja zwykłych robotów nie jest szczególnym wyzwaniem, to w przypadku bossów trochę się napocimy, a jest ich tutaj łącznie czterech (oczywiście wszyscy rodem z komiksów Marvela).  W przerwach między kolejnymi rajdami będziemy mogli wydawać zdobyte przez nas monety oraz doświadczenie na ulepszenia. Możemy usprawnić posiadany przez nas kombinezon, zwiększając jego zwrotność, wytrzymałość, a także zadawane obrażenia. Znacznie ciekawszym rozwiązaniem jest jednak skonstruowanie zupełnie nowej zbroi, co będzie droższe, ale znacznie efektywniejsze. Każde ulepszenie wymaga czasu (czasem sięga on nawet godziny), ale tutaj do głosu dochodzi trzeci rodzaj waluty – diamenty, za które przyśpieszymy dowolną czynność i które dostajemy w bardzo ograniczonych ilościach (chyba, że zapłacimy). Podobnie sprawa się ma z naprawianiem zbroi po otrzymaniu dużych obrażeń. Przyznam szczerze, że spodziewałem się o wiele bardziej rozbudowanego modelu płatności. Tymczasem robienie przelewów na konto producenta nie jest znowu aż tak konieczne by w pełni cieszyć się z zabawy. Owszem, bez tego będzie trudniej, ale nie na tyle, by się zniechęcać.  Grafika w Iron Manie 3 urzeka już od samego początku. Nie jest to może najładniejsza produkcja, jaką przyszło mi zobaczyć na Androidzie, ale i tak gra wygląda bardzo ładnie. Problemem może być jedynie optymalizacja – na Nexusie 4 cut-scenki nie były wyświetlane z zadowalającą liczbą klatek, a czasem zdarzały się chrupnięcia animacji. W trakcie zabawy odwiedzimy trzy lokacje: Malibu, Nowy Jork i Chiny. Nie jest to dużo, ale pewnie z czasem pojawią się aktualizacje wprowadzające nowe regiony.  Iron Man 3 to bardzo przyjemny runner z dodatkami, ale ciągle tylko runner. Gra wygląda bardzo efektownie, a także posiada bardzo rozbudowany system ulepszeń, jednak nie porwie serc osób, które nagrały się już swego czasu w Temple Run i mu podobne produkcje. Szkoda, że rozgrywki nie rozbudowano nieco bardziej – eliminacja przeciwników i walka z bossami są fajne, ale nie obraziłbym się za trochę więcej – zwłaszcza, że Gameloft zdecydowanie stać na to.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 