25.09.2012 Mamy jesień, coraz bliżej zimy. A wiadomo, w zimie mniej się ruszamy, więcej w boczkach odkładamy. I nikt nie lubi ważyć się, bo zimowe lenistwo potrafi dać w kość. Ale kontrola to rzecz ważna, dlatego, jeżeli chcecie trzymać rękę na pulsie, mam dla Was bardzo dobrze przygotowaną aplikację. Nazywa się Your Ideal Weight and BMI PRO i pozwala użytkownikom na dość dokładne kontrolowanie ich wagi. Oczywiście za jej pomocą nie zmierzymy, ile kilogramów przytyliśmy lub po prostu, ile ważymy, za to możemy sukcesywnie zapisywać nasze wyniki i kontrolować, kiedy zbliżamy się do przekroczenia granicy. Aplikacja składa się z trzech modułów. W pierwszym określamy naszą wagę oraz BMI, a aplikacja pokazuje nam, czy nasz ciężar jest w normie czy też czasem nie mamy nadwagi lub niedowagi. W tym celu określamy nasz wiek, wzrost, obecną wagę oraz płeć, a aplikacja pokazuje, jaka waga jest dla nas idealna i czy mieścimy się w normie. Jeżeli nie, to trzeba coś z tym zrobić, prawda?  Kolejny ekran to wykres naszej wagi. Ustalamy tutaj, do jakiej wagi dążymy i kiedy chcemy osiągnąć nasz cel, a także codziennie notujemy obecny stan. Aplikacja pokazuje nam wykres zbudowany na podstawie naszych wpisów i odległość, jaka dzieli nas od osiągnięcia stanu idealnego. Ostatni moduł prezentuje dane ze świata. Nie wiem za bardzo, czy to ma być czysto informacyjna funkcja czy też twórcy aplikacji poprzez porównanie chcą nas zmobilizować do odchudzania, ale możemy zobaczyć, jak plasuje się waga mieszkańców danych krajów oraz porównać ją do swojej, a aplikacja powie nam, jaki procent z nich ważny więcej niż my.  I to zasadniczo wszystko. Więcej nie potrzeba. Aplikacja powiązana jest oczywiście z serwisem runtastic.com oraz z innymi aplikacjami z tej kuźni. Sama Your Ideal Weight ma nam ułatwić kontrolowanie wagi, inne aplikacje pomóc w jej zrzuceniu. Warto również dodać, że aplikacja jest porządnie zrobiona i korzysta się z niej bardzo przyjemnie. Jeżeli chcecie wziąć swoją wagę w karby, to na pewno warto tę produkcję wypróbować. Obecnie aplikacja jest na przecenie. Ocena: 4+ 