06.02.2012 Internet już dawno temu poszedł w kierunku społecznościowym. Media społecznościowe, dziennikarstwo obywatelskie czy serwisy społecznościowe to coś, z czym stykamy się na codzień. Dzięki implementowaniu odpowiednich funkcji społecznościowe stają się także czytniki książek elektronicznych, ale również i… prognozy pogody. Zapraszam do zapoznania się z Weddar, czyli pierwszym tego typu tworem. Twórcy Weddara uznali, że zwykła prognoza pogody, jaką zaciągają automatycznie nasze smartfony, czy to za pomocą widżetów, czy też dedykowanych aplikacji, jest zbyt mechaniczna. Brakuje w niej czynnika ludzkiego, jaki obecny jest na przykład podczas prognozy radiowej czy telewizyjnej, choć w innej postaci. W tej aplikacji nie dowiadujemy się na temat przyszłej prognozy pogody, ale o tym, jakie warunki pogodowe panują w obecnej chwili. Działa to tak jak zapytanie się przed wyjściem do pracy swojej dziewczynie, czy na dworze jest ciepło, kiedy ta była pół godziny wcześniej po świeże pieczywo. Przekazywanie informacji na temat aktualnej pogody zamieniono po prostu w postać cyfrową, dostępną jako dedykowana smartfonom aplikacja. Aby proces opisywania pogody maksymalnie uprościć, oparto go o wybieranie ikonek symbolizujących dane warunki pogodowe takie jak ciepło, gorąco, zimno czy chłodno. Możemy także zaznaczyć stopień tego, jak bardzo deszczowo czy wietrznie jest na dworze. W celu skorzystania z Weddara należy założyć swój własny profil. Może on być anonimizowany, jednak istnieć musi. Program bez problemu umożliwia stworzenie profilu za pomocą Facebook Connecta. Gdy posiadamy już swoje własne konto, możemy zacząć współzawodniczyć z innymi użytkownikami. Weddar prowadzi bowiem ranking najbardziej aktywnych użytkowników. Aplikacja ta jest dostępna w Android Markecie za darmo. Zachęcam do wypróbowania.   Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 