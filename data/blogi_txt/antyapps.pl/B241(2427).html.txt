08.03.2012 Mobilny oddział Electronic Arts od pewnego czasu stosuje nową strategię publikacji swoich aplikacji w App Store. Coraz więcej nowych tytułów marki jest bezpłatne, a studio liczy na zarobek z zakupów dokonanych w grze. W ofercie znajdziemy już między innymi The Sims FreePlay, a od kilkunastu dni możemy zagrać także w Monopoly Hotels, które swoim banałem totalnie mnie pochłonęło.  Monopoly Hotels to produkcja należąca do grupy gier, które nie wymagają od nas za wiele. Zaangażowanie gracza jest tu raczej na poziomie Farm Ville. Jednak to właśnie takie gry najczęściej spotykają się z aprobatą użytkowników. Przyciąga ich prostota oraz stosunkowo niewielka ilość czasu jaką musimy na nie poświęcić. To właśnie przyciągnęło mnie do Monopoly Hotels, w które nieprzerwanie gram od dwóch tygodni. O co chodzi? Przejmujemy kontrolę nad luksusowymi hotelami w mieście. Każdy gracz na wstępie otrzymuje jeden hotel. To całkiem pusty budynek, który musimy zasiedlić. Z listy dostępnych pokoi, możemy wybrać postaci, które w nim zamieszkają. Pokoje mają także określony tzw. czas trwania doby hotelowej – innymi słowy, przedział czasu, który określa co ile możemy spodziewać się wypłaty od jego mieszkańca. Poza pokojami, nasz hotel może mieć także miejsca publiczne – jak kawiarnia czy kino, a jego zewnętrzna część może być przez nas ozdabiania różnymi dekoracjami. Na wstępie otrzymamy również elektrownię, która zasila nasze budynki. Za każde kolejne zasilenie, także otrzymujemy pieniądze. Trzeba uważać również na sporadycznie pojawiającego się złodzieja. Za jego schwytanie czeka na nas nagroda.  Wraz z rozwojem zarabiamy coraz to większe kwoty, a co za tym idzie kupujemy kolejne hotele i rozwijamy swój biznes. Obecnie jestem już na etapie 5 budynków i muszę przyznać – im dalej, tym ciekawiej. Czy w Monopoly Hotels da się grać bez dodatkowych zakupów we wbudowanym sklepie? Oczywiście, jak dotąd nie straciłem na nią ani jednego centa, a zabawa mimo wszystko jest pierwszorzędna. Ponieważ nie zabiera wiele czasu w ciągu dnia, myślę że ma szansę na trafienie w gusta wielu zabieganych posiadaczy iPhona. Gra do pobrania jest bezpłatnie stąd. 