09.04.2013 Przełączniki szybkich ustawień na pasku stanu to najlepsza rzecz, jaką niezależnym programistom udało się wymyślić, jeśli chodzi o intuicyjność Androida. Przez długi czas Google opierał się temu pomysłowi i dopiero w wydaniu 4.2 JellyBean otrzymaliśmy przystępny ekran z ikonkami. Użytkownicy starszych wersji zostali jednak na lodzie… Otóż nie! Panel szybkich ustawień z Androida Jelly Bean został bardzo fajnie zaprojektowany. Możliwe, że część z Was kojarzy już to rozwiązanie z pewnej chińskiej modyfikacji zielonego robota – MIUI. Tam też mamy dwie podstrony paska stanu – jedna dla powiadomień, a druga dla przełączników. Jak już wspomniałem, cieszyć się z tego udogodnienia mogą póki co posiadacze Androida 4.2. Ten zaś poza urządzeniami z linii Nexus jest dostępny na śladowej liczbie modeli. Co zatem zrobić? Wypróbować AntTek Quick Settings.  Jak widać, na powyższym klipie wideo, AntTek Quick Settings prezentuje się łudząco podobnie do natywnego rozwiązania Androida. Powiem więcej, aplikacja daje znacznie szersze możliwości konfiguracji. W przeciwieństwie do domyślnie dostępnego panelu przełączników, tutaj możemy zmieniać ich kolejność, układ oraz dodawać i usuwać nowe ikonki. Co ciekawe, nie muszą to być koniecznie skróty ustawień, ale też aplikacje, kontakty i inne akcje. Panel szybkich ustawień może się dla nas stać zatem czymś w rodzaju podręcznego menu z przydanymi funkcjami. Twórcy bardzo duży nacisk położyli na możliwości konfiguracji. Zadbano zatem też o to, by użytkownik miał możliwość dostosowania rozmiaru przełączników oraz ich wyglądu. W tym celu opracowano cztery predefiniowane motywy, ale możemy też dodawać własne. Nic nie stoi również na przeszkodzie, by edytować obrazki przy poszczególnych poleceniach lub czcionkę podpisów. Słowem – pełna swoboda.    W praktyce korzystanie z AntTek Quick Settings polega na sprawnym korzystaniu z wydzielonego na pasku stanu obszaru. Przeciągnięcie palcem w dół od tego miejsca, automatycznie wysuwa nam przełączniki. Przesunięcie palcem w innej części paska, otworzy natomiast domyślny panel powiadomień. Możemy się zresztą między nimi płynnie przełączać dzięki ikonce w prawym górnym rogu. Co najbardziej może frustrować w aplikacji to pozorny chaos. Szczególnie jest to widoczne na początku, kiedy jeszcze nie skonfigurujemy naszych przełączników. Może to przytłaczać tych użytkowników, którzy cenią porządek. Część funkcji jest też dostępna jedynie w opcji PRO. Na szczęście ta nie jest droga, bo kosztuje jedynie 6,55 zł. AntTek Quick Settings to ciekawe rozwiązanie dla wszystkich, którzy nie korzystają z modyfikowanych wersji Androida, a narzekają na brak dostępu do szybkich ustawień. Myślę, że na tle innych tego typu rozwiązań aplikacja wyróżnia się bardzo pozytywnie i warto dać jej szansę podczas konfiguracji nowego urządzenia (lub usprawnianiu funkcji starego). 