20.12.2012 Sudoku zna chyba każdy. Dla przypomnienia nadmienię tylko, że gra ta polega na ułożeniu w odpowiedniej kolejności liczb na 9 różnych polach, aby te w żaden sposób ze sobą się nie dublowały. Sudoku to niezwykle popularna rozrywka i AppStore jest pełen aplikacji, które jej dostarczają użytkownikom. Ostatnio natrafiłem na jedną z tego typu aplikacji i od razu mi się spodobała. Sudoku App (tak, nieszczególnie wyszukana nazwa) to niezwykle dobrze przygotowana aplikacja. Jeżeli chodzi o ten rodzaj gry, to niewiele można wnieść nowego, aby odróżnić się od konkurencji i deweloperzy głównie ścigają się na wygląd aplikacji. Sudoku App świetnie sobie w tej kategorii radzi. Zacznijmy od tego, że w Sudoku App nie ma żadnych udziwnień. Nie ma dodatkowych elementów gry, specjalnych zasad, pułapek, etc. To czystej wody łamigłówka, której musimy przeciwstawić swój umysł. Nie oznacza to jednak, że walory estetyczne nie mają znaczenia. Aplikacja oferuje użytkownikom aż trzy tryby z odmiennym designem. Mi osobiście najbardziej podoba się klasyczny – „papierowy”, ale do wyboru są jeszcze „drewniany” i „steampunkowy”. Oprócz tego aplikacja ma aż 5 trybów trudności, więc każdy coś znajdzie dla siebie, od tego początkującego, po mistrza sudoku.  Sama rozgrywka jest oczywista: ustawiać w odpowiedniej kolejności liczby. Przy czym aplikacja mierzy nam czas, ile zajmuje nam rozwiązanie łamigłówki, podlicza również nasze błędne wybory, a następnie wszystko to przekłada na punkty. Na najprostszym poziomie ułożenie sudoku to nie dłużej niż 4 minuty, ale na trudniejszych levelach gra potrafi naprawdę być trudna. Co więcej można powiedzieć o tej aplikacji? Właściwie tylko tyle, że Sudoku App jest dobrze przygotowana graficznie, ma subtelne i dopasowane animacje, działa płynnie i zapewnia rozrywkę na wiele godzin. Największą jej wadą jest cena, która wynosi aż 5 dolarów. Nie wiem, czy gotów byłbym dać tyle pieniędzy za tego typu aplikację, zwłaszcza, że w AppStore aż się od nich roi, ale obecnie Sudoku App jest za darmo, więc polecam pobrać. 