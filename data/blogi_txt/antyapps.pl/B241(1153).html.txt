02.10.2013 Android dopiero od niedawna został wyposażony w przełączniki na pasku stanu, które pozwalają na zarządzanie poszczególnymi modułami łączności itp. Zaś od wersji 4.0 do funkcji przełączania między aplikacjami nie wprowadzono żadnych zmian. Obu tym modułom wiele brakuje do perfekcji – szczególnie na urządzeniach, które nie posiadają dedykowanych przycisków fizycznych/ekranowych do multitaskingu. Rozwiązaniem na to ma być Edge: Quick Actions. Opisywana aplikacja jest po prostu bardzo konfigurowalnym panelem, który możemy aktywować za pomocą przeciągnięcia palcem zza krawędzi ekranu. W odróżnieniu od dziesiątek innych rozwiązań tego typu Edge, znika w momencie, w którym odrywamy dłoń od panelu dotykowego (co możemy oczywiście zmienić w ustawieniach). Czyni to go bardzo szybkim i podręcznym narzędziem do przełączania się miedzy aplikacjami oraz aktywowania/dezaktywowania poszczególnych ustawień.   Twórcy udostępnili dwie wersje swojego programu. Darmowa pozwala na ustawienie 8 przełączników i wyświetla 5 ostatnio uruchamianych aplikacji. Panel tutaj możemy wysuwać jedynie zza lewej krawędzi. W płatnym wydaniu przełączników można skonfigurować łącznie 17, a ostatnich aplikacji jest 10. Ponadto oddano nam tutaj do dyspozycji szersze możliwości konfiguracji oraz personalizacji. Program jest bardzo konfigurowalny, również w darmowej wersji. Możemy określić jego zachowanie, miejsce wyświetlania oraz czułość. Wydanie pro umożliwia natomiast jeszcze dostosowanie kolorów oraz przeźroczystości. Ogólnie rzecz biorąc możemy wyświetlany pasek w bardzo dużym stopniu dostosować do własnych oczekiwań i preferencji.   Dostępna liczba przełączników, które można dodać do panelu jest ogromna. Znajdziemy tutaj zarówno standardowe polecenia, jak zarządzanie Bluetooth, WiFi czy dźwiękiem, jak i te wymagające zrootowanego urządzenia zastępujące fizyczne przyciski na obudowie. Skróty mogą zostać umieszczone na dole oraz górze. Po środku znajdziemy natomiast przewijaną listę ostatnio uruchamianych programów. Struktura elementów jest intuicyjna i przejrzysta, a więc obsługa panelu nie powinna nastręczać trudności. Edge: Quick Actions to z pozoru kolejny wysuwany panel dla Androida. W praktyce jednak rozwiązanie to okazuje się bardzo praktyczne i funkcjonalne oraz bije wiele konkurencyjnych aplikacji na głowę. Aby jednak w pełni wykorzystać jego możliwości, musimy się liczyć z niemałym wydatkiem. Za wersję pro twórcy liczą sobie blisko 10 zł. To trochę zbyt wiele, jak na tego typu narzędzie. AKTUALIZACJA: Cena aplikacji dla polskich użytkowników Androida została po naszej recenzji obniżona. Teraz zapłacimy za nią 7 zł, co jest już sensowniejszą kwotą. 