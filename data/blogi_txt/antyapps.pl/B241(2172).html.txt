19.07.2012 Nic tak nie przyciąga graczy jak growe hity i znane marki. Choć w tym segmencie sytuacja Windows Phone wygląda coraz lepiej, to wciąż jeszcze musi on gonić konkurentów. Tym bardziej cieszy fakt, że Microsoft  nie zapomina o specyficznej grupie graczy, fanów gier retro. Przygotował dla nich mały rarytas o nazwie Lode Runner. Oryginalny Lode Runner pochodzi z początku lat 80. Czyli mamy do czynienia z prawdziwym wykopalikiem. W późniejszych latach doczekał się dziesiątek reedycji z poprawioną grafiką i lekko zmienionymi zasadami. Wersja właśnie wydana na Windows Phone, nawiązuje do tej pierwszej, sprzed blisko 30 lat.  W Lode Runner zadaniem gracza jest uzbieranie wszystkich porozmieszczanych na planszy sztabek złota. Zadanie komplikują sprytni przeciwnicy, którzy starają się gracza złapać. Wystarczy jedno dotknięcie, a gra się kończy. Poza inteligentnym planowaniem trasy, sposobem na pominięcie przeciwników jest nasza broń. Nie możemy nią nikogo zranić, za to bez problemu, w wyznaczonych częściach terenu możemy tworzyć dziury. W dziurę taką mogą wpadać przeciwnicy, co daje nam dodatkowy czas na ucieczkę. I to właściwie tyle. Lode Runner jest świetnym połączeniem gry zręcznościowej z elementami logicznymi. Bez dobrej wizji kolejnych ruchów bardzo szybko damy się zagonić w ślepy zaułek.  Graficznie, autorzy zadbali o to by gra przypominała jak najbardziej swój pierwowzór. Ma to swoje plusy i minusy. Starszym graczom zapewne zakręci się w oku łezka na widok znajomych pikseli, młodszych odrzucą one od urządzenia. Podobnie jest z muzyką. To co dla mnie jest „klimatycznym budowaniem nastroju” innych może razić monotonią i prostotą dźwięków. Sam ekran gry jest dość specyficzny, zajmuje około 50-60% całego ekranu. Reszta to bardzo duże przyciski. Dzięki temu sterowanie jest naprawdę wygodne i w żaden sposób nie odbiera przyjemności gry. Możemy je zmienić w opcjach na dotykowe, wtedy gra rozszerza się na cały ekran. W opcjach, poza zmianą sterowania możemy, edytować prędkość gry jak i jej kolory. Dodatkowo otrzymujemy 2 tryby rozgrywki oraz 150 plansz. Największym minusem Lode Runner jest jego cena.  10,49zł to sporo jak na tytuł tego typu. Choć jest to jeden z tych klasyków, które nawet pomimo upływu lat pozostają grywalne i miodne, to jednak radzę poczekać na jakąś promocję. Grę wydano jako Xbox Live, tak więc bez problemu sami możecie przetestować jej jakość. Ocena: 4- 