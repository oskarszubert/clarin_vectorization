15.08.2013 Jeśli lubicie tak popularne na mobilnych urządzeniach runnery, ale brakuje wam czasami mangowego klimatu japońskich erpegów, chyba udało mi się znaleźć rozwiązanie. Trigger Knight to prosta gra łącząca obydwa te gatunki. Jest wielkooka bohaterka, duży miecz, spikselowana grafika w stylu retro i nieustanna pogoń za przygodą w kierunku prawej strony ekranu. Myślę, że wszystkie te atrybuty sprawią, że gra z pewnością znajdzie swoich amatorów, którzy choćby na chwilę zainstalują ją w swoich urządzeniach z systemem iOS lub Android.  Odpalając grę po raz pierwszy spodziewałem się chyba większej interakcji z naszą bohaterką. Okazało się jednak, że naszym jedynym zadaniem podczas jej szalonego biegu jest wybieranie, na co przeznaczymy zebrane w czasie gry pieniądze. Do wyboru mamy ulepszenia naszej zbroi, dodatkowe życie oraz odnowienie punktów staminy (tutaj nazwanej „lifespan”), która spada przez cały czas trwania naszej pogoni. Poszczególne elementy pomagające nam przetrwać bieg zdobywamy mijając domki, w których możemy nabyć określone ulepszenia. Kiedy dany bonus pojawia się na ekranie, klikamy w dowolnym miejscu i w taki właśnie sposób nasza postać zyskuje życie lub upgrade zbroi albo broni. Na naszej drodze pojawiają się również najróżniejsi przeciwnicy, z którymi walczymy na zasadzie turowej wymiany ataków, która odbywa się automatycznie. Po pokonaniu przeciwnika zdobywamy określoną liczbę pieniędzy.  Trigger Knight nie porwał mnie niestety tak bardzo, jak można się było tego spodziewać po screenach. Gra szybko się nudzi i mimo kilku achievmentów i elementów zbroi, które musimy zebrać, tak naprawdę nie dzieje się tam zbyt wiele akcji, która zatrzymałaby nas przed ekranami na dłużej. Jeśli szukacie gierki utrzymanej w podobnym klimacie, to polecam recenzowane niedawno Princess Punt, które na pewno dostarczy wam o wiele więcej zabawy. 