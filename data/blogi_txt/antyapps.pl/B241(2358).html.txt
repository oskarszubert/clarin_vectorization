05.08.2013 Za każdym razem gdy trafiam na jakąś solidną grę logiczną która jest w stanie mnie do siebie przykuć na dłuższą chwilę cieszę się jak dziecko. Pamiętam jak przed laty spędzałem z tym gatunkiem nieprzyzwoicie dużo czasu i mimo że teraz zwyczajnie jest mi go szkoda, jeśli mam zasiąść przed konsolą i grać w Bejeweled, to na smartfonie czy tablecie przenigdy go nie żałuję. A już na pewno nie na produkcje takie jak Mini Pics! Zatem do czego zachęcają nas twórcy tym razem? Do… rysowania obrazków, których pełne wersje widzimy w podglądzie na polaroidzie znajdującym się w górnej części ekranu. Gdzie tkwi zatem haczyk? No, nasze pole gry składa się ze sporej wielkości kwadratów, a my mamy do dyspozycji… niewielką ilość farb i ruchów. Musimy zawsze rozpoczynać od punktu umazanego interesującym nas kolorem i wówczas możemy kontynuować. I tak aż nie stworzymy od nowa wszystkich przygotowanych w grze rysunków. Początkowo zaczynamy od dość nieskomplikowanych wzorów jednokolorowych, by później móc się zagmatwać w coraz bardziej fantazyjnych kształtach. To jeszcze jedna z produkcji, w których musimy przemyśleć nasze kolejne kroki, by wyrobić się w ilości dostępnych ruchów i nie zagmatwać ścieżek. W skrócie: produkcja typu Hue Brix w zupełnie nowych szatach. Jeżeli produkcje takie jak wspomniana czy Trainyard nie są Wam obce, ale wszystkie oferowane przez nich wyzwania macie już za sobą, to warto wyposażyć swoją elektronikę z iOS na pokładzie w Mini Pics. To ten sam patent w świeżej oprawie. Tu także przyjdzie nam nieco pokombinować, pomazać po ekranie a w dalszych etapach także zrestartować i zaczynać od początku. Ale mimo wszystko warto podjąć wyzwanie, tym bardziej, że produkcja kosztuje zaledwie 0,89 euro, a obecnie można ją dostać w promocji za darmo :) 