13.11.2013 Jeżeli śledzicie moje wpisy na bieżąco, to z pewnością wiecie, że co jakiś czas z premedytacją zaglądam do sklepiku Google Play, porzucając wszelkie zasady logiki, i sprawdzam które z gier i aplikacji cieszą się największym powodzeniem, starając się znaleźć jakieś logiczne argumenty dla takiego stanu rzeczy. Czasami najzwyczajniej w świecie mi ich brakuje, dziś niestety nie jest w tej kwestii lepiej. Warcaby o których mowa brylują wśród pierwszej piątki najpopularniejszych gier na mobilny system Google, ale czy mają do zaoferowania coś, co usprawiedliwia tak wysoką ich pozycję? Szczerze wątpię. Samej gry oraz rządzących nią zasad przedstawiać Wam nie będę, to na tyle prosta i ponadczasowa produkcja, że uważam, iż nie ma sensu się nad nimi rozwodzić. Ewentualnych zagubionych odsyłam do Wikipedii, gdzie te zostały pokrótce opowiedziane, a sam skupię się na tym oto wydaniu gry, która swoje początki miała już trzy tysiące lat przed naszą erą. Cóż, nie ma co ukrywać, że sama rozgrywka wygląda po prostu strasznie i bardziej od współczesnych produkcji jakie znamy ze smartfonów i tabletów, przypomina ona to, do czego przyzwyczajeni są ludzie pamiętający produkcje tworzone z myślą o MS DOS. Marnej jakości plansza, na której odznaczają się równie niskiej jakości pionki, a żeby było zabawniej, całość zajmuje raptem połowę ekranu. Druga połowa to czarne tło, na którym znajduje się krótkie podsumowanie obecnej rundy — w tym ilość ruchów, czy pozostałych na planszy obecnie pionków w odpowiednim kolorze. Klikając na wybrany element widzimy żółte linie informujące nas, w którą stronę możemy się nim przedostać. Trzeba jednak uważać, bo gdy dostępna jest tylko jedna opcja, po to po jego wyborze ruch wykonywany jest automatycznie. Prawdziwe szaleństwo rozpoczyna się, gdy zdecydujemy się skorzystać z systemowego przycisku „menu”. Wówczas otwieramy okno, w którym możemy dostosować grę do swojego widzimisię. Nieco podrasować zasady, zmienić kolor planszy, zamienić się stronami, czy zestawem pionków, a nawet cofnąć swój ostatni ruch. Wszystko w minimalistycznej aż do bólu wersji… Ja w pełni rozumiem fakt, iż Warcaby to znakomita gra, która mimo upływu lat się nie nudzi. Prosta strategia, która ma na tyle proste zasady, że można nimi w kilka minut wprowadzić nowych graczy, a mimo wszystko przy godnych przeciwnikach walka potrafi być prawdziwie zażarta. Na łamach AntyApps pisaliśmy już o kilku wydaniach mobilnych tej gry, wystarczy tu wyciągnąć choćby ten tytuł. Tutejsza odsłona faktycznie, działa, jednak na Waszym miejscu nie miałbym nawet ochoty instalować jej na swoim tablecie albo smartfonie, mimo że (naturalnie okraszona reklamami) dostępna jest za darmo na platformie Google Play. 