23.01.2014 Android i Windows wbrew pozorom mają ze sobą sporo wspólnego. Na pewno jedną z takich cech jest konieczność regularnego przeprowadzania porządków. W przeciwnym wypadku szybko odczujemy spadek wydajności i brak miejsca w pamięci wewnętrznej urządzenia. Jak sobie z tym wszystkim radzić? Za pomocą zewnętrznych aplikacji. Jedną z nich jest The Cleaner, wyróżniający się nietypowym interfejsem i prostotą obsługi. Proste rozwiązania są dobrze, bo są… proste. Taki też jest The Cleaner. Aplikacja oferuje nam dwie podstawowe funkcje – czyszczenie pamięci RAM, a także sprzątanie w pamięci wewnętrznej urządzenia. Jeżeli zatem odczuwacie, że Was tablet lub smartfon zwolnił, a dostępna przestrzeń jest zaskakująco mała, program studia Mirmay Limited ma stanowić lekarstwo na te dolegliwości. Po uruchomieniu wita nas pastelowy, utrzymany w stylistyce flat (spłaszczonej) interfejs. Składa się on z dwóch bardzo podobnych do siebie zakładek. Jedna pozwala nam na przeprowadzenie porządków wśród uruchomionych aplikacji oraz usług. Druga to natomiast sprzątanie w pamięci flash. Bez względu na to, którą opcję wybieramy, musimy przystąpić do analizy, dotykając palcem okręgu w centralnym punkcie lub małej ikonki odświeżania w lewym dolnym rogu. Efekt będzie ten sam. Program analizuje, które aplikacje i usługi można wyłączyć, a następnie przedstawia nam raport. Identycznie wygląda to w przypadku drugiej opcji, z tym że tam zbierane są informacje o pamięci podręcznej. W moim przypadku było to odpowiednio 431 MB RAM-u i 815 MB przestrzeni dyskowej. Przesuwając palcem w górę, możemy wyświetlić szczegółową listę pozycji, które zostaną zamknięte/usunięte. nie zabrakło też możliwości wykluczenia niektórych z nich – w końcu nie wszystkie programy chcielibyśmy „wysprzątać”. Twórcy zaimplementowali tutaj mechanizm automatycznego przeprowadzania analizy. Może się to odbywać codziennie, co drugi dzień, raz w tygodniu lub jeszcze rzadziej. Ustawienie to znajdziemy na ekranie z opcjami. Podobnie zresztą jak funkcję przełączania motywów. Aplikacja dysponuje kilkoma schematami kolorystycznymi, które znacząco się od siebie różnią. Sympatyczny dodatek.  The Cleaner to jedna z ładniejszych (jeśli nie najładniejsza) aplikacji do czyzszczenia Androida. Nie jest to rozwiązanie szczególnie rozbudowane, ale oferuje zadowalające możliwości. Do pełni szczęścia brakuje mi tutaj jedynie możliwości dostosowania procesu automatycznego czyszczenia, by odbywało się bez ingerencji użytkownika. Pod pozostałymi względami program wypada bardzo korzystnie. 