25.01.2013 Smartfony to dla wielu narzędzia nie tylko do pracy i zabawy, ale też rozrywki dla dzieci czy też młodszego rodzeństwa. Doskonale rozumiał to Microsoft umieszczając w najnowszej odsłonie Windows Phone 8 kącik dziecięcy. Wprawdzie pod względem liczby i różnorodności aplikacji dla dzieci system ten wciąż pozostaje w cieniu iOS czy Androida, ale jest kilka pozycji które warto mieć w pamięci, jeżeli nasz telefon służy też młodszym użytkownikom. Jedną z takich aplikacji jest Little Farm for Kids. Program zawiera w sobie trzy zabawy. Pierwsza to klasyczna kolorowanka, druga puzzle, a trzecia polega na odpowiednim dopasowaniu głowy do zwierzęcia. Choć aplikacja nie posiada polskiej wersji językowej, to znajomość innych języków nie jest potrzebna.  Teksty zredukowano do minimum, skupiono się na intuicyjnym interfejsie graficznym. Większość elementów jest duża i nie powinna sprawiać problemów nawet dla mniejszych dzieci. Drobne problemy mogą się przytrafić jedynie w kolorowance. Część fragmentów jest zbyt mała i wąska aby bezproblemowo w nie trafić.  Interfejs jest prosty i przyjemny. Nie ma w nim zbędnych elementów, niepotrzebnych tekstów czy też opcji. Odpowiednio wyeksponowano to co najważniejsze. Dodatkowo szata graficzna jest kolorowa i radosna, wygląda dobrze nawet na wysokiej rozdzielczość urządzeń z Windows Phone 8. Poza statycznymi elementami, Little Farm for Kids posiada dynamiczne tła oraz różnorodne dźwięki przypisane zwierzętom. Podczas zabawy wystarczy, że je dotkniemy, a wydadzą charakterystyczny dla siebie odgłos.  Przy okazji ujawnia się spory minus telefonów z Windows Phone, a mianowicie dotykowe klawisze systemowe. Sam często mam z nimi problem, zwłaszcza z lupą, która lubi wskakiwać nam pod palec i przekierowywać z aplikacji do wyszukiwarki. Dzieci których ruchy są jeszcze bardziej nieskoordynowane, mogą notorycznie wychodzić z aplikacji. To był największy problem Little Farm for Kids podczas testów. Little Farm for Kids w pełnej wersji kosztuje 6,99zł. Czy warto? Tak, jeżeli z Waszego telefonu często korzystają dzieci, zwłaszcza te młodsze. W razie wątpliwości możecie pobrać darmową wersję testową i przekonać się sami na „żywym organizmie” czy tego typu zabawa mu odpowiada. :) Dostępna jest też wersja na iOS oraz Androida. Windows Phone 7.5: działa, Windows Phone 8: działa, Lumia 610: działa 