04.02.2013 Zastanawialiście się kiedyś jak byście wyglądali w stylowych latach ’20, ’40, ’60 lub ’80? Czy w bujnych czuprynach byłoby wam do twarzy? Czy paniom byłoby dobrze w lokach, a panom z charakterystycznym „dywanem” z tyłu głowy? Teraz możecie się o tym przekonać, a pomoże wam w tym OldBooth – prosta aplikacja, która fotomontaż ma opanowany do perfekcji.  OldBooth to świetnie zaprojektowana, prosta w użyciu aplikacja, która jest dobrą zabawą w najczystszej postaci. – zachwalają program zagraniczne media – To najgłupsza, a jednocześnie najwspanialsza i najzabawniejsza aplikacja jaką widziałam. – oceniła Maya Rudolph w programie Ellen DeGeneres Show. O co ten cały szum? OldBooth to program, który pozwoli nam na szybki i efektowny fotomontaż. Wystarczy wybrać jeden z gotowych szablonów, dopasować do wyciętej maski naszą twarz i po prostu zrobić zdjęcie. Nic trudnego, a efekt może być naprawdę rozbrajający. Bardziej wymagający użytkownicy, docenią możliwość dokładniejszego dopasowania zdjęcia już po jego wykonaniu. Program umożliwia nam powiększanie i obracanie grafiki, a także zmianę kontrastu i jasności naszej fotografii jak i samej bazy w celu uzyskania wiarygodniejszego efektu końcowego.  Program oferuje ponad 170 szablonów, które zostały rozdzielone do 4 katalogów: Base, Twenties, Eighties i Special. W pełnej, płatnej wersji programu, twórcy do naszej dyspozycji oddają dwa foldery – Base oraz Special. Za pozostałe dwa będziemy musieli dodatkowo zapłacić. Istnieje jednak możliwość uniknięcia jednej opłaty. W tym celu wystarczy opublikować wpis na temat OldBooth na łamach naszego profilu na Facebooku lub Twitterze. Folder zostanie odblokowany po ponownym uruchomieniu programu i publikacji wpisu. Poza tworzeniem fotomontażu z wykorzystaniem gotowych szablonów, OldBooth pozawala także na stworzenie nowych z wykorzystaniem Mask Creatora. Wystarczy zrobić zdjęcie, a następnie z wykorzystaniem wbudowanego pędzla zaznaczyć obszar naszej twarzy. Tym sposobem stworzymy nowy szablon, w który później będziemy mogli „wkładać” twarze innych fotografowanych przez nas osób. Ciekawy pomysł i wzorowe wykonanie – to właśnie OldBooth. Choć efekt końcowy nie zawsze wygląda tak jak byśmy sobie to wyobrażali z całą pewnością warto spróbować. Program dostępny jest w dwóch wersjach płatnej – 0,89€ oraz darmowej. 