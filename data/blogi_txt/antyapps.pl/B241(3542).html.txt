06.08.2012 Nieznośny upał ogarnął całą Polskę. Szczęśliwi Ci, którzy akurat mają okazję wypoczywać w okolicach zbiorników wodnych – jezioro, morze, czy nawet zwykły strumień, każda z tych miejscówek wydaje mi się rajem z perspektywy rozgrzanej betonowej pustyni. Dla wszystkich nieszczęśników, którym przyszło w te upalne dni „wypoczywać” w mieście mam pewną propozycję. Jest nią aplikacja mobilna, dzięki której choć wirtualnie będzie nam dane przenieść się w zdecydowanie przyjemniejsze rejony. Mogę obiecać jedno – wody na pewno tam nie zabraknie:-) Riptide GP to gra przeznaczona na urządzenia z systemem iOS. Aplikacja jest obecnie dostępna w AppStore za darmo (normalna cena wynosi 0,79 Euro) w wersji uniwersalnej – przeznaczonej zarówno na smartfony, jak i tablety. W opisywanej produkcji gracz wciela się w uczestnika wyścigów, przemierzającego przygotowane przez twórców trasy na skuterze wodnym.  Wystarczy spojrzeć na screeny zamieszczone w tekście by zorientować się, że Riptide GP to zręcznościówka pełną gębą. Ogromna szybkość, wchodzenie w zakręty na pełnej prędkości, kilkunastometrowe skoki w górę, skocznie, zderzenia za przeszkodami pozostające bez konsekwencji – to wszystko, a nawet więcej czeka nas podczas rozgrywki. Miłośnicy realizmu nie mają tutaj czego szukać. Tytuł nastawiony jest na szybką rozgrywkę i dobrą zabawę. Użytkownik ma pełną dowolność wyboru rodzaju sterowania skuterem – twórcy przygotowali trzy propozycje (akcelerometr, „tradycyjne” przyciski dotykowe oraz ich wariacje), wśród których każdy powinien znaleźć coś dla siebie.  Przy pierwszym uruchomieniu spore wrażenie robi oprawa graficzna tytułu. Zarówno otoczenie trasy, jak i sama tafla wody prezentują się bardzo dobrze. Podczas rozgrywki towarzyszy nam sporo efektów specjalnych – od zwykłych refleksów na powierzchni wody, po fajerwerki, wybuchy i ciekawą grę świateł. Na sprzęcie, na którym miałem okazje testować grę (iPad 2, iPhone 4) chodziła ona nadzwyczaj płynnie. Riptide GP oferuje również wsparcie dla wyświetlaczy Retina w najnowszym tablecie spod znaku nadgryzionego jabłka.  Twórcy gry przygotowali dla nas 12 tras, na których zmierzymy się w 3 trybach rozgrywki. Do dyspozycji graczy oddano 6 maszyn różniących się przyspieszeniem, prędkością maksymalną oraz sterownością. Riptide GP zadowoli z pewnością fanów wyścigów, które z realizmem nie mają wiele wspólnego. I to właśnie takim osobom polecam ten tytuł. 