19.12.2012 Polski rynek prasy elektronicznej przeznaczonej na tablety z tygodnia na tydzień wzbogaca się o nowe tytuły. Gdy przeszło rok temu zacząłem interesować się rozwojem rynku e-magazynów dostępnych w rodzimym języku, w AppStore znaleźć można było zaledwie kilka tego rodzaju pozycji. Dziś jest ich już kilkadziesiąt i z przyjemnością mogę odnotować fakt, że wydawcy ściśle specjalistycznych magazynów coraz częściej wzbogacają swoją ofertę o wydania przygotowane specjalnie dla urządzeń mobilnych. Foto-Kurierowi przypadło zaszczytne miano debiutanta, jeżeli chodzi o czasopisma o szeroko pojętej tematyce fotograficznej zaprojektowane specjalnie z myślą o coraz powszechniejszych w codziennym życiu tabletach. I już na wstępie mogę napisać, że jest to debiut nadzwyczaj udany.  Pierwszy (i póki co jedyny) numer magazynu po pobraniu zajmuje niespełna 350 mb na dysku naszego iPad’a. Aplikacja została zaprojektowana z myślą o 10-cio calowych tabletach, więc użytkownicy smartfonów wyposażonych nawet w ekran o ponadprzeciętnej przekątnej (np. Galaxy Note 2) będą musieli obejść się ze smakiem – na swoich urządzeniach programu nie zainstalują. Ciężko również uznać za wygodne przeglądanie Foto-Kuriera na ekranie iPad’a Mini – czytelność tekstu (a raczej jego nie-czytelność) uniemożliwia wygodne korzystanie z aplikacji na ekranie mniejszym niż ten znany z „dorosłego” iPad’a.  Foto-Kurier postawił na tradycyjny, sprawdzony sposób nawigacji. Przesunięcie palcem po ekranie z prawa w lewo skutkuje przerzuceniem strony o jedną do przodu, natomiast ruch przeciwny, tzn. z lewa w prawo umożliwia powrót do przed chwilą czytanego artykułu. Uwagę zwraca efektowna animacja przejścia pomiędzy kolejnymi cyfrowymi stronicami – pojedyncze zdjęcia, grafiki i fragmenty tekstu przesuwają się z odmienną prędkością, co prezentuje się… niecodziennie i miło dla oka. Dla wielu osób problemem może być nieco zbyt powolne przerzucanie następujących po sobie „kartek” – przeskoczenie pomiędzy kolejnymi stronami Foto-Kuriera trwa około 2 sekund – mniej cierpliwi osobnicy mogą przy dłuższym korzystaniu z aplikacji lekko się zirytować.  W pierwszym numerze magazynu znajdziemy liczne materiały multimedialne wśród których, jak przystało na tytuł o tematyce fotograficznej, przeważają zdjęcia. Praktycznie wszystkie fotografie możemy powiększać do widoku pełnoekranowego za pomocą dwukrotnego pacnięcia paluchem (lub inną, wybraną częścią ciała) w ekran. Fotografie są dobrej jakości i przyjemnie się je ogląda. Lekki niedosyt pozostawia fakt, że czasopismo możemy przeglądać jedynie w orientacji poziomej.  Nie ukrywam, że wydawca Foto-Kuriera mnie zaskoczył. Ten, skądinąd bardzo lubiany przeze mnie magazyn był jednym z ostatnich (o tematyce foto-video), które spodziewałbym się ujrzeć w najbliższym czasie w AppStore. Gdy swego czasu zastanawiałem się, które czasopismo fotograficzne weźmie na siebie ciężar debiutu na rynku mobilnym bez wahania obstawiałem międzynarodowe Digital Camera, którego edycja anglojęzyczna już od dawna jest dostępna dla użytkowników tabletów i smartfonów z logo nadgryzionego jabłka. Tymczasem w roli debiutanta występuje niepozorny Foto-Kurier, polskie czasopismo z ponad 20-sto letnią tradycją – brawa za decyzję! Pierwszy numer Foto-Kuriera dostępny jest za darmo. Aplikację na tablety działające pod kontrolą systemu Android ściągnąć możecie z Google Play, a odnośniki do AppStore znajdziecie poniżej. 