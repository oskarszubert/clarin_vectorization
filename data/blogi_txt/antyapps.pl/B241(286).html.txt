25.05.2012 Każdy piątek w App Store oznacza aktualizację strony głównej sklepu. Na liście polecanych aplikacji pojawiają się nowe pozycje, zmianie ulegają także przygotowane kompilacje programów. Dziś, tuż obok wspomnianych zestawów pojawiła się nowa karta – Free App of the Week, w ramach której co tydzień dostaniemy nową, darmową aplikację, za którą wcześniej trzeba było zapłacić.  Choć wielu uważa, że Apple nie należy do firm, które lubią rozdawać coś za darmo, przykład promocji Free App of the Week pokazuje, że we właścicielach firmy z logo nadgryzionego jabłka jednak drzemie odrobina hojności. Na pierwszy ogień, bezpłatnie pobierzemy hit studia Zeptolab, grę Cut the Rope Experiments. Cut the Rope: Experiments to brat bliźniak tradycyjnego wydania Cut the Rope. W edycji Experiments sympatyczny Om Nom znalazł się w laboratorium szalonego naukowca. Więcej o tej grze pisał wcześniej Szymon. Jeżeli macie ochotę na więcej bezpłatnych gier i aplikacji, promocja Apple to nie jedyna okazja do ich zdobycia. W App Store jest jeszcze sporo alternatywnych aplikacji, które codziennie dostarczają nam wyjątkowe tytuły bezpłatnie. Do moich ulubionych należą App-o-Day oraz Apps Gone Free. A wy jak tropicie najgorętsze promocje w sklepie z aplikacjami dla iOS? 