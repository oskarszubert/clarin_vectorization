23.10.2012 Zabierając się za tę recenzję zastanawiałem się, czy jest sens pisać o kolejnym kliencie Twittera, przecież tyle ich jest w AppStore, niektóre mają ugruntowaną pozycję, inne nie nadają się do niczego, a do tego dochodzi przecież fakt, że w Polsce Twitter wciąż nie należy do najpopularniejszych serwisów. Jednak pierwsze kilka chwil z tą aplikacją przekonało mnie do tego, że warto jednak o niej napisać. Czym może tak naprawdę wyróżnić się kolejny klient Twittera? Najczęściej grafiką i nawigacją, bo te dwa elementy bardzo często decydują o wyborze danego rozwiązania. I właśnie pod tym względem wyróżnia się również Twittelator Free. Po uruchomieniu aplikacji dostajemy stream wpisów na białym tle, co osobiście bardzo mi się podoba, gdyż jest niezwykle czytelne. Oprócz tego widok ten wspiera kilka pożytecznych funkcji. Przede wszystkim po dłuższym przyciskaniu danego wpisu wyskakuje belka z opcjami retweetu, dodania do lubionych, podzielenia się i zapisania do przeczytania na później (można skonfigurować Pocket czy Instapaper). Poza tym stream wspiera wyświetlanie zdjęć, które ukryte są w małym graficznym pasku. Gdy na niego klikniemy, wyskakuje pełnoekranowe zdjęcie, z którego też możemy przejść do siatki galerii z fotami z ostatnich wpisów z naszego streamu. Zdjęcie można zapisać lub się nim podzielić.  Po wejściu w dany wpis dostajemy widok wspierający nowy graficzny timeline jak również pełną treść linka. A więc, jeżeli ktoś zalinkował do jakiegoś artykułu, ten nam się załaduje automatycznie w aplikacji. Co więcej, aplikacja grupuje rozmowy w jeden ciąg przypominający czat, co wygląda bardzo dobrze i ułatwia ich przeglądanie. Oczywiście aplikacja pokazuje nasze konto oraz detale profili naszych znajomych, ma wyszukiwarkę, możemy przeglądać trendy, nasze listy, retweety czy drafty. Twittelator Free obsługuje również wiele kont na raz, zintegrowana jest również z iOSowym Twitterem. Jeżeli chodzi o powiadomienia, to niestety, należy sięgnąć po wersję płatną Twittelator Neue, która kosztuje prawie 5 euro. Aplikacja nie jest pozbawiona swoich wad – czasami za łatwo przeskakuje się między kartami, również cofanie się do widoku streamu bywa zbyt długie, jeżeli zabrnęliśmy w detale danego profilu. Niemniej jednak graficznie Twittelator Free robi naprawdę wyśmienite wrażenie, do tego działa szybko i płynnie. Jeżeli więc szukacie nie tylko funkcjonalnego, ale również dobrze zaprojektowanego pod względem designu klienta Twittera, to myślę, że możecie wypróbować Twittelator Free. Ocena: 4+ 