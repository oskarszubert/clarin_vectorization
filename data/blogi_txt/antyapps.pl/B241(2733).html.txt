15.07.2013 Notility to kolejna aplikacja, która pomoże jeszcze lepiej wykorzystać potencjał ekranu Start w Windows Phone oraz możliwości kafelków. Zamieni je w karteczki z notatkami, które dzięki rozbudowanym narzędziom dopasujemy do potrzeb oraz telefonu. Każdy posiadacz Windows Phone powinien zapoznać się z jej możliwościami. Przy pierwszy starcie przywita nas pusta lista,  z czasem zapełni się szablonami naszych notatek, ale zanim to nastąpi powinniśmy stworzyć pierwszą z nich. Nie jest to tak proste jak w opisywanym już Kafelki Notatki. U góry ujrzymy okno z podglądem kafelka, poniżej zestaw narzędzi. Po pierwsze możemy wybrać jakiej wielkości ma być czcionka oraz, w którym miejscu rozlokujemy tekst (zarówno: lewo, prawo, środek jak i góra, środek, dół). Aplikacja obsługuje wszystkie 3 rozmiary kafelków, tym bardziej istotne jest dobre rozmieszczenie tekstu.  Kolejny zestaw narzędzi dotyczy tła kafelka. Mamy 3 główne wzory: jednolity kolor, kartka papieru oraz zdjęcia. Każdy z ich dysponuje bardziej szczegółowymi ustawieniami i opcjami. Przykładowo decydując się na jednolity kolor możemy wybierać z szerokiej palety barw, dodawać cienie do tekstu, zaginać rogi i zmieniać drobne ustawienia tła. W przypadku wzoru kartki otrzymamy możliwość wyłączenia widoku linii, pinezki czy też obrócenia tekstu pod pewnym kątem. Dodatkowo autor oddał w nasze ręce nie tylko przód ale i tył kafelka. Oczywiście jego wykorzystanie nie jest obowiązkowe, ale lepiej mieć taką możliwość niż jej nie mieć.  Tak przygotowane kafelki możemy przypiąć do pulpitu, bądź też zapisać na wspomnianej wcześniej liście. Dzięki temu główny skrót do aplikacji przekierowuje nas do zbioru notatek, a poszczególne kafelki do menu edycji treści. Takiego rozwiązania brakowało mi w Kafelki Notatki. Niestety Notility zawiódł mnie bardzo w kwestii interfejsu. Nie wspiera on wysokich rozdzielczości przez co i aplikacja i jej kafelki są mocno rozmazane i nieostre na Lumii 920. Jest to chyba największa i jedyna wada tej aplikacji. Notility to bardzo dobre narzędzie dla tych wszystkich, którzy lubią mieć najpotrzebniejsze informacje zawsze pod ręką. Boisz się że o czymś zapomnisz? Zapisz to na kafelku i umieść w widocznym miejscu ekranu. Dzięki rozbudowanym narzędziom bez problemu stworzymy kafelek odpowiadający naszym potrzebom. A to wszystko za darmo. Jest to jedna z tych aplikacji, które zdecydowanie warto mieć w swoim telefonie. 