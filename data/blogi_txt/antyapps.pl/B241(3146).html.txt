10.01.2012 Snowboard to popularny sport zimowy. Stał się on dość częstym gościem gier wideo. Produkcje, w których wskakujemy na deskę i przeczesujemy stoki górskie zagościły na naprawdę wielu platformach. Gdy Android zaczął konkurować z przenośnymi konsolami do gier z prawdziwego zdarzenia, tego typu produkcje zagościły również w wersji dla niego. Stąd właśnie SummitX Snowboarding – naprawdę warta uwagi produkcja. Jak w to się gra? Podczas przejazdu po bokach widnieją dwa suwaki. Jeden odpowiada za nachylenie gracza w poziomie, a drugi w pionie. Odpowiednie manipulowanie lewym powoduje, że możemy po prostu skręcać, podczas gdy prawym przenosimy ośrodek ciężkości czy to na przód, czy też na tył deski.  Gdyby gra na temat snowboardu kończyła się w tym miejscu, byłoby naprawdę źle. Oczywiście tak nie jest. Wystarczy delikatne wybicie, do którego nie potrzebujemy nawet podwyższenia terenu, aby zrobić prosty obrót o 180 czy 360 stopni. Jeśli natomiast już wylecimy w powietrze wybijając się z jakiejś wyskoczni, możemy wtedy wykonywać przeróżne sztuczki. Na ekranie wyświetlają się odpowiednie przyciski, dzięki którym możemy tworzyć kombinacje sztuczek, włącznie z obrotami. Akrobacje są następnie punktowane, a po przejeździe otrzymujemy informację o tym, ile łącznie punktów zebraliśmy. Liczba punktów przekłada się na określony medal. W grze możemy wyskoczyć na jeden z 36 zjazdów, które znajdują się na sześciu różnych górach. Przejazdom towarzyszy przyjemna oprawa audiowizualna, między innymi trójwymiarowa grafika wysokiej rozdzielczości. Czy warto? Tak. Jest to jedna z lepszych gier związanych ze sportami zimowymi, w jakie grałem. Gra domyślnie jest dostępna jako wersja demonstracyjna za darmo. Umożliwia zapoznanie się z ideą poprzez zjazd z jednego stoku. Dostęp do pełnej wersji można następnie wykupić wewnątrz niej za około 18 złotych. Sprawdźcie sami, czy warto.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 