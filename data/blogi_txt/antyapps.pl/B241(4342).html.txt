22.11.2011 W zeszłym roku przejechałem się raz do Berlina, tym razem nie na zakupy, ale aby w końcu pozwiedzać. Coś dobrego zjeść. Wiecie, zrobić te standardowe rzeczy, które robi się na wycieczkach. I chociaż byłem tam dziesiątki razy, to zawsze w innym celu, także przeszukałem App Store celem znalezienia jakiegoś sympatycznego i darmowego przewodnika – niestety, nic nie spełniło do końca moich oczekiwań. Ale rok temu nie było jeszcze TripAdvisor City Guides – od teraz mojego podstawowego narzędzia w wypadku wyjeżdżania do dużych i nieznajomych miast.  TripAdvisor City Guides to nie jest pierwsza aplikacja wydana pod tą marką, ale ta szczególnie przyda się wszelkim „ryanairowcom” lokalnym, a także udającym się dalej, ale do dużego miasta. Znajdziemy w nim bowiem niewymagające połączenia z internetem (to kluczowe!) przewodniki następujących miast:  Amsterdam Barcelona Berlin Florencja Londyn Paryż Rzym Boston Chicago Hawaje Las Vegas Los Angeles Nowy Jork Orlando San Francisco Waszyngton Pekin Hong Kong Tokio Sydney  Wybór oczywiście nie jest pełen, ale od czegoś trzeba zacząć. Pamiętajcie, że aplikacja jest darmowa i pewnie z czasem pojawiają się kolejne miejsca. A co można w środku znaleźć? Restauracje, przykładowe piesze wycieczki, atrakcje, hotele, sporo informacji o historii, kulturze czy architekturze danego miasta… Ogromną zaletą jest aspekt społecznościowy – np. najlepsze miejsca do jedzenia czy zwiedzania nie są wybierane na podstawie widzimisię autorów, tylko opinii użytkowników serwisu. Dzięki temu można poznać kolejne, często istotne informacje. A do wybranego miejsca poprowadzi nas GPS. Też bez drogiego roamingu. Przyznajcie, zobaczylibyście restaurację Joel Robuchon na pierwszym miejscu w Tokio, zarezerwowali stolik i byli szczęśliwi…? Do czasu podania rachunku. Dzięki komentarzom już wiem, że z winem posiłek tam to wydatek 1000$+. Pewnie, raz kiedyś można, ale lepiej się przygotować. I do takich przygotowań w wymienionych powyżej miastach TripAdvisor City Guides Wam się przyda. Zręcznie zrobiona, szybka i funkcjonalna aplikacja. TripAdvisor City Guides można pobrać stąd i jest całkowicie darmowe. 