20.12.2013 Odkąd w Androidzie  4.0 Google wprowadził funkcje łatwego i szybkiego wykonywania zrzutów ekranu, życie recenzentów, ale również wielu zwykłych użytkowników. Sęk w tym, że każdy wykonany w ten sposób screenshot pozostawia wiele do życzenia. Wszystko przez zbędne elementy, jak pasek stanu czy wyświetlane przy dolnej krawędzi przyciski nawigacyjne. Jak się ich pozbyć? Do tego celu możemy wykorzystać ScreenshotCleaner. ScreenshotCleaner, jak sama nazwa wskazuje, pozwala na oczyszczenie wykonanych zrzutów ekranu ze zbędnych elementów. Aplikacja jest stosunkowo prosta w swojej konstrukcji. Tuż po uruchomieniu, uzyskamy dostęp do katalogu, gdzie smartfon domyślnie zapisuje zrzuty ekranu. Aplikacja wyświetla listę miniaturek, które możemy edytować. Sama edycja nie jest szczególnie czasochłonnym procesem. Prawdę powiedziawszy możemy tutaj zastosować praktycznie trzy funkcje. Pierwsza to usunięcie dolnych guzików nawigacyjnych, co odbywa się w bardzo prosty sposób – aplikacja po prostu odcina wskazany fragment grafiki. Pasek stanu możemy potraktować czarnym paskiem, który zasłoni wszelkie wyświetlane tutaj ikonki, ale znacznie ciekawie wygląda druga opcja. Otóż umieszczając grafikę w odpowiednim formacie na naszym urządzeniu, będziemy mogli podłożyć ją zamiast paska stanu ze zrzutu. W ten sposób można uzyskać naprawdę nietuzinkowe i ciekawe efekty.  Aplikacja ponadto pozwala zastosować wybrane funkcje do wszystkich zrzutów ekranu z katalogu. Będzie to na pewno przydatne w sytuacji, kiedy chcemy szybko pozbyć się zbędnych elementów bez niepotrzebnego kombinowania. Całość zapisujemy za pomocą ikonki w kształcie dyskietki. I to właściwie wszystko. ScreenshotCleaner to bardzo praktyczne, świetnie sprawdzające się i przydatne narzędzie, które oszczędzi wiele nerwów wszystkim, który często wykonują zrzuty ekranu. Zastosowanie programu jest na pewno o wiele bardziej praktyczne niż uciekanie się do programów graficznych. Co jednak najciekawsze, możemy oczyścić w ten sposób wiele grafik jednocześnie. Szkoda jednak, że twórcy nie pomyśleli o innych praktycznych dodatkach. Mam tutaj na myśli chociażby łączenie kilku zrzutów tak, by w jednym pliku stały obok siebie, a nawet dodawania refleksów lub cieni. Wówczas mielibyśmy do czynienia z naprawdę nietuzinkowym narzędziem do tego typu zastosowań. 