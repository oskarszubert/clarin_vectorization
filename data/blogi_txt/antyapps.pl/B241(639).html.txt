08.11.2013 Od ostatniej recenzji aplikacji Ceneo na naszym portalu minęło sporo czasu. W tym okresie zdążyła doczekać się kilku zmian interfejsu, wersji na inne systemy, a także mocnej konkurencji. Jak obecnie prezentuje się druga kluczowa aplikacja od Allegro, oraz czy okaże się pomocna w zbliżających się świątecznych zakupach? Choć w tej recenzji skupię się na wersji Windows Phone to aplikacja na pozostałych systemach prezentuje bardzo zbliżony poziom. Na start wita nas krótki poradnik nawigacji po programie. Mamy do niego dostęp także w późniejszym czasie. Ekran główny to wyszukiwarka oraz trzy główne opcje: kategorie, schowek, historia. Obok znalazła się lista bestsellerów. Co istotne podczas nawigacji zmianie ulega tylko dolna część interfejsu. U góry pozostaje mechanizm wyszukiwania. Za jego pomocą możemy wyszukiwać poszczególne frazy oraz skanować kody kreskowe. Skaner radzi sobie dobrze nawet w słabym świetle i przy kolorowym tle pod znakiem. Wiele zależy od aparatu, ale zdecydowanie widać poprawę względem starszych wersji aplikacji. Podczas 12 testów, program ani razu nie miał problemów z odnalezieniem przedmiotu.  W przypadku gdy nie szukamy konkretnej rzeczy, a jedynie inspiracji w danym temacie możemy skorzystać chociażby z kategorii. Karty przedmiotów zawierają listę sklepów oferujących danych produkt, jego dane szczegółowe, zdjęcia oraz opinie. Jeżeli jakiś produkt nas zainteresuje warto dodać go do schowka, przypiąć jako kafelek, bądź też podzieli się informacją ze znajomymi. Tu znalazł się drobny błąd, otóż usługi społecznościowe systemu Windows Phone określono zbiorczo jako Windows Live.  Aplikacje od Allegro cenię za podejście do interfejsu. W ostatnich wersjach widać dużo starań by z jednej strony na każdej platformie użytkownicy otrzymali podobne opcje, ich rozmieszczenie z drugiej o wpasowanie się w specyfikę i możliwości konkretnych systemów. Ceneo również idzie tą drogą i radzi sobie z takim kompromisem zadziwiająco dobrze. Dzięki wielu drobnym detalom oceniam ją lepiej od aplikacji allegro. Podoba mi się kierunek w jakim zmierza aplikacja ceneo. Zmiany w interfejsie idą w dobrą stroną i znacznie ułatwiają to co najważniejsze, czyli wyszukiwanie produktów. Nie ma tu przesytu grafik, przerostu formy nad treścią która lekko drażni mnie w konkurencyjnym nokaucie. Która aplikacja jest lepsza? To już osobiste preferencje oparte także na doświadczeniu z bazą produktów. Osobiście cieszę się że konkurencja w tym segmencie jest tak mocna. Wersję na Androida znajdziecie tutaj, a na iOS tu. 