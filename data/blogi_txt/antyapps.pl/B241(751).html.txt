18.02.2014 Specyfiką gier typu endless runner jest to, że, jak sama nazwa wskazuje, praktycznie się nie kończą. Możemy zatem (przynajmniej w teorii) biec bez końca i pokonywać wygenerowane przeszkody. Colossus Escape przeczy tej regule. To runner, ale podzielony na poziomy i światy, po których przyjdzie nam biegać. Każdy z nich ma swój koniec – punkt, do którego musimy dotrzeć, a przy okazji wysiekać przeciwników na naszej drodze i uciec tytułowemu gigantowi. Colossus Escape to odbiegający nieco od przyjętej formuły runner, w którym przyjdzie nam zmierzyć się z gigantycznym magmowym stworem. Choć zmierzyć to akurat tutaj dość duża nadinterpretacja, bo przez większość czasu będziemy przed nim uciekać. Całość bazuje na świecie znanym z produkcji Moffee Adventures.  Jak nietrudno się domyślić, zabawa polega głównie na skakaniu. Oprócz tego mamy do dyspozycji nasz miecz, którym eliminujemy licznych przeciwników pojawiających się na drodze. W trakcie zabawy musimy też zbierać mikstury, dzięki którym oddalimy się od krawędzi ekranu (i tym samym schwytania przez olbrzyma) oraz inne power-upy. Wśród nich znajdują się m.in. diamenty dające nam dodatkowe życia (po uzbieraniu 20), a także specjalne moce siejące spustoszenie na planszy.  Zabawę przeplatają sekwencje Quick Time Event, a całość dopełnia mechanizm combo. Gameplay może nie jest jakoś szalenie satysfakcjonujący, ale zapewnia całkiem sporo zabawy. Twórcy przygotowali kilka trybów rozgrywki, w tym nawiązujący do klasyki „Infinity”. Przede wszystkim różnią się one poziomem trudności. Widać, że Colossus Escape jest dopiero projektem raczkującym, bo twórcy zaimplementowali tutaj dopiero część z obiecanych elementów. Do wyboru mamy tylko jednego bohatera oraz jeden świat. Pozostałe mają zostać dodane z czasem. Na pierwszy rzut oka wygląda to całkiem interesująco i zróżnicowanie. Zobaczymy jak będzie w praktyce. Oczywiście część elementów, jak tryby turbo i extreme przyjdzie nam odblokować samodzielnie. Warto też dodać, że gra nie posiada mikropłatności. Jedyne za co możemy tutaj zapłacić to wyłączenie denerwujących pełnoekranowych reklam pojawiających się co jakiś czas. Przyjemność ta kosztuje nieco ponad 6 złotych. Graficznie opisywana produkcja wypada przeciętnie. Twórcy poszli w kierunku trójwymiarowej oprawy, która na pierwszy rzut oka sprawia wrażenie mocno archaicznej. Sytuację ratują dobrze wykonane elementy 2D. Osobiście chętniej widziałbym tutaj właśnie tę stylistykę, co by na pewno wpłynęło korzystnie na czytelność i przejrzystość rozgrywki. Colossus Escape to całkiem dobra, rozluźniająca produkcja z ambitnymi planami rozwoju i bez denerwujących mikropłatności. Jeżeli ktoś jest fanem gatunku, warto dać jej szansę. Niestety w przeciwnym wypadku nie uświadczymy tu zbyt wielu nowości i przykuwających do ekranu elementów. 