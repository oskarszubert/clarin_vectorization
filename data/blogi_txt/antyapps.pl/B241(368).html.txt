16.10.2013 Już drugi raz w tym miesiącu trafiam na apkę, która ma towarzyszyć przyszłym rodzicom podczas ciąży. Gdzieś w sieci znalazłem informację o tym, że wczesną jesienią rodzi się najwięcej dzieci. Być może dlatego aplikacje związane z macierzyństwem cieszą się w tym okresie większą popularnością. Inna sprawa, że serwisy związane z parentingiem mają w sieci coraz większe wzięcie, więc być może tu leży przyczyna pojawiania się na rynku również aplikacji. Dość jednak dywagacji. Jeśli spodziewacie się potomstwa lub po prostu szukacie źródła wiedzy o przebiegu ciąży, BabyBump Pregnacy to naprawdę świetna apka wprowadzająca nas w świat świeżo upieczonych rodziców, dlatego z pewnością warto przyjrzeć się jej z bliska. Po uruchomieniu aplikacji wymagane jest założenie konta. Jak to najczęściej bywa, możemy skorzystać z Facebooka lub założyć nowy profil. Na maila otrzymamy potwierdzenie. Klikając w przesłany do nas link będziemy mogli zweryfikować nasze konto, co da nam możliwość pisania postów na forum, które jest częścią apki. Zdziwił mnie limit wieku. Konta nie może założyć osoba poniżej 13. roku życia. Zdaję sobie sprawę, że ciąże w tym wieku nie są czymś normalnym, jednak traktując aplikację jako źródło informacji, blokowanie dostępu dla młodszych użytkowników jest dość nielogiczne (tym bardziej, że coraz częściej słyszy się w mediach o wyjątkowo młodych matkach).  Apka, podobnie jak opisywane w zeszłym tygodniu My Pregnancy Today, pomoże przyszłym mamom na bieżąco śledzić zmiany zachodzące w jej organizmie. Dane, takie jak waga czy obwód w pasie, pozwolą stworzyć wykresy, na których w wygodny sposób będzie można monitorować przemiany ciała, jakie zachodzą podczas ciąży. Nie zabrakło również dziennika, w którym można zapisać nastroje, jakie towarzyszą przyszłej mamie oraz jej apetyt, zachcianki, poranne mdłości i inne objawy typowe dla „stanu błogosławionego”. BabyBump to również społeczność przyszłych mam. Mogą one wymieniać się doświadczeniami na forum lub wzajemnie zadawać sobie pytania. Interakcja może zachodzić zarówno w grupach, jak i za pośrednictwem wymiany prywatnych wiadomości. Nie zabrakło również działu zdjęcia, gdzie możemy np. co tydzień fotografować powiększający się brzuszek. Jest również sklep, jednak skorzystać mogą jedynie mieszkańcy Stanów Zjednoczonych. Użytkowniczki z Europy mogą jedynie obejrzeć jego zasoby bez możliwości dokonania zakupów.  Apka dostępna jest w dwóch wersjach: płatnej i darmowej. Ta pierwsza kosztuje niespełna 10 złotych, co dla niektórych może być kwotą nieco zawyżoną. Jeśli jednak zdecydujecie się na wersję PRO, otrzymacie takie dodatki jak: księga imion (niestety tych angielskich), licznik kopnięć dziecka, rozwiniętą wyszukiwarkę informacji i kilka innych. Myślę jednak, że podstawowa wersja aplikacji powinna wam wystarczyć, tym bardziej, że skorzystają z niej jedynie osoby znające język angielski. BabyBump dostępny jest również na urządzenia z systemem iOS. 