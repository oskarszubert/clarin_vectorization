08.05.2013 Możliwość podmiany ekranu domowego na Androidzie to jeden z jego największych atutów. Sam korzystam z rozwiązania, które jest pozbawione szuflady aplikacji i upodabnia mojego smartfona do nakładki MIUI. Tymczasem na horyzoncie pojawiają się kolejne pomysły na efektywne wykorzystanie pulpitu. Jednym z nich jest Splay. Splay to rozwiązanie minimalistyczne i trącące nieco futuryzmem. Launcher od samego początku wydaje się sprzeciwiać wszystkim ogólnie przyjętym normom i proponować zupełnie nowy styl zarządzania smartfonem. Czy lepszy? O tym pewnie każdy z Was zadecyduje indywidualnie, choć postaram się nieco pomóc w wyborze.    Po pierwszym uruchomieniu launchera zobaczyłem animację prezentującą jego funkcje. Nie mogę ukryć, że wywołała ona u mnie bardzo pozytywne wrażenie (z efektem „wow!” włącznie). Czar wcale nie prysł, gdy przyszło mi samodzielnie nawigować po udostępnionych funkcjach. A mamy tutaj ich dość niewiele. Pojedynczy pulpit podzielono na cztery ułożone w pół okręgu pola: Phone, Diary, Media i Apps. Chyba nie muszę tłumaczyć do czego one służą, prawda? Nawigowanie między tymi polami polega na przesuwaniu palcem, co płynnie aktywuje kolejne menu z większą liczbą opcji. Każdorazowe puszczenie palca oznacza wybór właśnie tej pozycji, na której się zatrzymaliśmy. Być może brzmi to dość skomplikowanie, ale w praktyce jest banalnie proste i przyjemne. Szufladę z aplikacjami możemy znaleźć w menu Apps lub podręcznym menu aktywowanym za pomocą malutkiego przycisku z trzema kropkami w prawym górnym rogu. Nie ma tutaj żadnych opcji pozwalających na personalizację. Zapomnijcie właściwie o jakichkolwiek ustawieniach dla samego launchera. Twórców po części usprawiedliwia znaczek „beta”, a więc można się spodziewać, że z czasem nadrobią zaległości. Splay dysponuje również wyszukiwarką, która może sięgać do zasobów naszego urządzenia lub… internetu – wykorzystując przeglądarkę i usługę Google Search. Obie funkcje działają bez zarzutów. Całość utrzymano w futurystycznej konwencji, o czym zdążyłem już wspomnieć. Dominują tutaj dwa kolory – czarny i niebieskie. Z czasem prawdopodobnie pojawią się opcje personalizacji, na co bardzo liczę, bo nie gustuję w tym połączeniu kolorystycznym. Abstrahując jednak od kwestii estetycznych oraz biorąc pod uwagę stadium beta, muszę przyznać, że Splay to bardzo interesujący powiew świeżości w Google Play, który na długo zapadnie mi w pamięć. Wreszcie bowiem trafiłem na launcher, który zrywa z dotychczasowymi kanonami i oferuje coś zupełnie nowego i oryginalnego. Na zachętę dla twórców mocna czwóreczka. Czekam na więcej!    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 