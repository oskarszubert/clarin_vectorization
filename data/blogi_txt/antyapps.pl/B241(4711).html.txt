13.12.2013 W Trybach Tajemnic  to kolejna, już trzecia produkcja rodzimego Artifex Mundi która ostatnimi czasy trafiła tylko na mobilne urządzenia Microsoftu. Przeglądając jej opisy i zdjęcia (wcześniej można było w nią grać na PC), liczyłem na naprawdę dobrą pozycję w steampunkowym klimacie. Niestety, oczekiwania minęły się z rzeczywistością. Zaczyna się bardzo dobrze i ciekawie. Jest zima, świetna muzyka i ładna grafika. Fabuła jak i bohaterowie zapowiadają się interesująco. Już po pierwszych minutach czuję, że zostanę z grą na dłużej. Niestety klimat bardzo szybko zaczyna się psuć, a poziom spadkowy zachowuje właściwie do końca zabawy. Zawdzięcza to głównie całkowicie przewidywalnej fabule oraz słabemu wprowadzeniu w świat gry. Jest to moja pierwsza gra tego studia, którą przeszedłem całą za jednym razem, z krótkimi przerwami na jedzenie i inne potrzeby fizjologiczne. Łącznie wystarczyło jedno południe wraz z wieczorem, co nie jest czasem złym, ale odczuwalnie krótszym od pozostałych tytułów. Mniej więcej od połowy było to granie z 3 powodów: dobre minigry, wiara że będzie lepie i chęć dokończenia w celu napisania recenzji.  Artifex Mundi zadbał o dodanie nowych elementów, jak chociażby nasz mechaniczny towarzysz (ptak), który pomoże w wykonywaniu niektórych zadań. Pomysł ciekawy, ale zbyt słabo wykorzystany. Ogranicza się do tego, że autorzy zamiast umieszczać coś na ziemi, umieszczają na dachu i wymuszają użycie mechanicznego przyjaciela. Mocny punktem są mini-gry. Jest ich sporo, są różnorodne i ciekawe. Niestety jak na grę z pogranicza HOPA zagadek tego rodzaju jest zbyt mało. Standardowo nie zabrakło dodatkowej przygody, która odblokowuje się po przejściu całej gry czy też dostępy do gier i zagadek. Gra posiada także system znajdziek (parowe robaki) i osiągnięć. Po raz kolejny czuję niedosyt. Czy naprawdę autorzy nie mogli rozbudować tej sekcji i dołączyć do niej chociażby muzykę z gry, tapety, więcej konceptów, informacje o świecie gry, jej bohaterach itp.?  Na pochwałę zasługuje oprawa graficzno- muzyczna. Możliwe że wynika to z bardzo subiektywny upodobań, ale osobiście uważam W Trybach Tajemnic za najlepiej wykonaną grę Artifex Mundi. Zarówno muzyka jak i grafika przesiąknięte są klimatem. Trochę gorzej na tle całości wypadają animacje twarzy postaci. Ten element silnika wymaga jeszcze poprawy. W Trybach Tajemnic pozostawił we mnie spory niedosyt. Jestem fanem gier Artifex Mundi, ale firma powoli zbliża się chyba do granicy, w której jej tytuły potrzebują trochę większych zmian, niż dodanie do rozgrywki mechanicznego ptaka. Nie wątpię, że gra sprzeda się świetnie, potrafi wciągnąć, zwłaszcza obiecującym, klimatycznym początkiem. Jednak całość wypada przeciętnie. Głównie poprzez słabą fabułę, która w tego typu produkcjach powinna być jednym z najważniejszych elementów. Czy warto grę zakupić? Pobierzcie darmową wersję, jeżeli w trakcie dema gra zacznie Was nudzić, to potem będzie tylko gorzej. A jeżeli spodoba się Wam to co oferuje, zapewne nie będziecie żałowali wydanych pieniędzy. Poniżej link do wersji Windows Phone, a edycję na Windows 8/RT możecie pobrać tutaj. 