02.10.2011 Nie da się zaprzeczyć, że gatunek gier logicznych i puzzli różnego rodzaju jest najbardziej obleganym, jeśli chodzi o rynki mobilne. Wiadomo, że małe wymagania w kwestii oprawy audiowizualnej oraz łatwość podziału rozgrywki na małe kęsy (kolejne plansze) decydują o tym, że na naszych telefonach najczęściej toczymy kulkę do dziury, łączymy ze sobą diamenty tych samych kolorów czy też składamy coś z klocków. No i o tym ostatnim jest iOSowa gra Cross Fingers. Jak w to się gra? Chyba każdy w życiu przynajmniej raz próbował układanek ze śmiesznych figur geometrycznych, gdzie na przykład mieliśmy ułożyć kwiatka, a dyspozycji były nam dane jedynie różnej wielkości kwadraty, trójkąty czy romby. No i to jest główna podstawa rozgrywki, chociaż twórcy postanowili dorzucić kilka większych i mniejszych urozmaiceń, żeby za szybko się nam nie nudziło. Jednym ważnym elementem jest to, że wszystkimi figurami poruszamy po jasno określonej planszy, która zadania nigdy nie ułatwia. Często przesuwanie niektórych klocków jest możliwe jedynie po usunięciu z drogi mniejszych i tak ciągle wykonujemy mnóstwo małych działań, by w końcu osiągnąć oczekiwany kształt. Pojawiają się również klocki czerwone pełniące rolę blokady, są one jakby na sprężynach – możemy je jedynie poruszać w określony sposób np. odblokowując ścieżkę dla akurat przesuwanego klocka. Tutaj uwydatnia się największa innowacja gry – w pewnym momencie, żeby rozwiązać zagadkę musimy użyć większej liczby palców. No i tutaj dopiero pojawia się wyzwanie, gdy z czasem zaczyna nam brakować palców, by wszystkim sterować.  Większość gry dzieje się w naszej głowie, ale to dobrze, bo dzięki temu plansze nigdy nie są przekombinowane i przejście większości zajmie nam od kilkunastu sekund do maksymalnie 5 minut. Są też rozsądnie podzielone na kilka poziomów trudności i tak jak pierwsze przechodzimy z marszu, tak na końcu staje się to prawdziwym wyzwaniem dla naszego umysłu. Jeśli  z danym wyzwaniem mamy spore trudności to możemy skorzystać z płatnego odblokowania planszy, choć pierwsze kilka użyć jest darmowych. Zatem jak jesteście zmotywowani to całą grę możecie przejść za darmo. Nie ma namolnych reklam czy wyskakujących okienek zachęcających do zakupu. Czy warto? Z darmowymi grami nie można źle trafić, najwyżej po jakimś czasie usuniemy taką z naszego telefonu. Jednakże w przypadku tak prostego układania klocków jak w Cross Fingers wydaje mi się, że mało kto będzie mógł odmówić próby ułożenia wszystkich, przynajmniej do poziomu trudności  hard. 