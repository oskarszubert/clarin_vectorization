22.05.2012 Jak już kiedyś wspominałem – gracz ze mnie raczej słaby i nawet Angry Birdsów nie przeszedłem, bo nie mogłem się zmusić do grania w coś, co wymaga ode mnie trochę zaangażowania. Z Fruit Ninja było łatwiej, ale nadal to nie to samo. Przy grach typu Tower Defence potrafię rozegrać się na długie godziny, a teraz znalazłem tytuł spoza tej grupy gier, który mnie wciągnął. Mowa o Tower Building. Co to za gra i o co w niej chodzi? Sprawa jest stosunkowo prosta – dostajemy do dyspozycji plac budowy, na którym musimy postawić w miarę proste i stabilne wieże. Wszystko to za pomocą tapnięć palcem. Na chwytaku, na górze ekranu chwieje się klocek. Musimy tak wyczekać i uderzyć w ekran, aby spadł jak najbardziej prosto na poprzedni, który rzuciliśmy. Mam nadzieję, że dobrze to wytłumaczyłem. W każdym razie jak tylko zainstalujecie i zagracie, to rozgrywka okaże się być bajecznie prosta, ale i przyjemna.  W grze do dyspozycji dostajemy dwa tryby rozgrywki. Pierwszym jest „build city” w którym budujemy miasto przez tworzenie nowych wież i lokowanie ich na mapie. Zwiększamy tym populację miasteczka i odblokowujemy nowe typy budynków. Kolejnym jest „quick game” – naszym celem jest wybudowanie jak największej wieży, która będzie stabilna. Czy warto? Czuję, że jest to kopia jakiejś innej, znanej gry (w coś podobnego grałem kiedyś na iPhone), ale w żadnym stopniu mi to nie przeszkadza, bo rozgrywka jest wciągająca. Najlepsze w tym wszystkim jest to, że Tower Building możemy znaleźć w Google Play w mojej ulubionej cenie – kompletnie za darmo. 