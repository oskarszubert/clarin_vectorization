26.06.2013 Jakiś czas temu przeprowadzałem wywiady w grupach focusowych podczas badań związanych z tematyką użytkowania urządzeń mobilnych. Okazuje się, że dla większości badanych najprostsza definicja smartfonu, jaka przyszła im do głowy, to… „telefon z Facebookiem”. Spotkałem się z tą odpowiedzią naprawdę często, dlatego nie dziwi mnie już fakt, że twórcy aplikacji, tworząc nowe programy, szukają zaczepienia właśnie w tym serwisie społecznościowym. Tym razem padło na widget, którego zadaniem jest szybkie i praktyczne informowanie nas z poziomu ekranu głównego o wszelkich facebookowych powiadomieniach.  Widget zajmuje jedną poziomą linię ekranu. Znajdują się na nim 4 ikony: informacja o zaproszeniu do znajomych, chmurka symbolizująca facebookową skrzynkę odbiorczą oraz charakterystyczny globusik odpowiadający za wszystkie inne powiadomienia. Ostatni przycisk przenosi nas do ustawień apki. Możemy tu ustawić czas odświeżania, preferencje związane z powiadomieniem dźwiękowym oraz zmienić kolory tła (wariant jasny i ciemny) oraz samych ikon dostępnych w czterech kolorach: niebieskim, pomarańczowym, zielonym i jasnoniebieskim. Widget wygląda bardzo estetycznie i nie gryzie się z interfejsem Androida. Aby zsynchronizować aplikację z Facebookiem, musimy wyrazić zgodę na dostęp do: czytania wiadomości, zaproszeń oraz zarządzania powiadomieniami. W przypadku niespełnienia któregoś ze wspomnianych warunków, na ekranie pojawia się czerwony ekran informujący nas o błędzie. Zakładając, że znajdą się w ogóle tacy, którzy potrzebują powiadomień na pulpicie (a nie na górnym pasku jak standardowo ma w zwyczaju powiadamiać nas  Facebook o najróżniejszych aktywnościach związanych z ich aplikacją), widget nie działa przede wszystkim tak sprawnie jak klasyczne powiadomienia. Informacja o aktywności w serwisie społecznościowym pojawia się ze sporym opóźnieniem. Dużą wadą jest również dźwięk powiadomienia, którego nie udało mi się zmienić, a standardowo przypisana jest mu melodia, jaką w naszym smartfonie ustawiliśmy jako dzwonek. Facebook Widget to gadżet, który moim zdaniem sprawdzi się jedynie wśród osób, które traktują swój smartfon wyłącznie jako mobilne przedłużenie ulubionego portalu społecznościowego. Nie jest to jednak pozycja, bez której nie będziemy się mogli obyć, a już na pewno dadzą sobie bez niej radę wszyscy ci, których irytują ciągłe „lajki” i komentarze na „Fejsie”. 