22.04.2013 Opisywaliśmy niedawno kilka świetnych aplikacji, które stanowią wspaniały przewodnik po najbardziej znanych ligach czy rozgrywkach związanych z różnymi dyscyplinami. Było to baseballowe At Bat, WWE dla entuzjastów wrestlingu oraz przewodnik po tenisowym turnieju Masters. Tym razem przyszła pora na najlepszą światową ligę koszykówki, czyli NBA. Oficjalna aplikacja NBA Game Time to pozycja obowiązkowa dla tych, którzy chcą być zawsze na bieżąco z tym, co dzieje się w jednej z najbardziej popularnych lig na świecie. Aby rozpocząć zabawę z aplikacją, należy zarejestrować nowe konto lub zalogować się na to, z którego korzystaliśmy do tej pory z innych urządzeń. Główny pulpit prezentuje wyniki meczów jakie odbyły się ostatnio oraz umożliwia przeglądanie nadchodzących rozgrywek. Programy na urządzenia mobilne reprezentujące najważniejsze ligi światowego sportu przyzwyczaiły mnie już do świetnie zaprojektowanej szaty graficznej i prostego, wygodnego w użytkowaniu interfejsu. W tym przypadku nie jest inaczej. Największą siłą tej aplikacji jest możliwość oglądania meczy na żywo. Koszt wykupienia transmisji jednego meczu to 4,99$ natomiast abonament na cały sezon to wydatek 70$. Myślę, że dla prawdziwych fanów koszykówki, którzy chcą oglądać mecze ulubionych drużyn w Polsce, nie jest to kwota zaporowa.  Osoby, które nie czują potrzeby oglądania rozgrywek na żywo, mają dostęp do darmowego odtwarzania większości akcji z danego meczu. Trzeba tu powiedzieć, że filmiki z rozgrywek NBA są chyba najmocniejszą stroną aplikacji Game Time. Odnośniki do nich możemy znaleźć praktycznie w każdej części aplikacji. Podzielono je na kanały tematyczne, jak również na drużyny i zawodników. Dzięki temu odnalezienie ulubionych akcji czy zagrań wybranych graczy jest szybkie i proste. Poza filmami, twórcy aplikacji udostępnili również dział ze zdjęciami. Jest to jednak naprawdę skromny zbiór, jeśli porównać go do zasobów filmowych. Apka pozwala również śledzić statystyki zawodników, tabele z wynikami oraz dział aktualności związanych ze światem NBA.  NBA Game Time jest aplikacją, która dla najbardziej zagorzałych fanów koszykówki sprawdzi się najlepiej dopiero po wykupieniu abonamentu. Ci, którzy chcą jedynie obejrzeć najlepsze części meczu, sprawdzić wyniki czy przyjrzeć się statystykom, będą ukontentowani darmową odsłoną programu, bez opłacania abonamentu lub opłacania poszczególnych meczy. 