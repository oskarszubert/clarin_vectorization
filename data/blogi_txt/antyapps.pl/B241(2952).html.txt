19.06.2012 W AppStore znaleźć możemy przynajmniej kilka tytułów, w których głównym zadaniem gracza jest takie sterowanie ruchem pociągów, by nie doszło do zderzenia. Grałem już w wiele tego rodzaju produkcji i muszę przyznać, że ten typ rozgrywki jest bardzo wciągający, o ile tylko zostanie dobrze zrealizowany. Kilka dni temu zetknąłem się z  Paper Train HD – grą, która garściami czerpie z klasyki gatunku. Czy aplikacja ze studia Istom Games Kft dorówna pod względem grywalności takim hitom, jak chociażby obie części Train Conductor? Przekonajmy się. Mechanizm rozgrywki w Paper Train jest nieskomplikowany. Do gracza należy takie pokierowanie ruchem taborów kolejowych by nie doszło do opłakanej w skutkach kolizji. Do dyspozycji użytkownika oddano sygnalizację świetlną i zwrotnice. Za pomocą dotykowego ekranu tabletu lub smartfona (Paper Train HD to aplikacja uniwersalna) możemy tymi elementami manewrować do woli, byle tylko udało się nam przeprowadzić pociągi przez kręte torowiska w jednym kawałku. Jeszcze przed rozpoczęciem właściwej części rozgrywki gracz ma możliwość wyboru szybkości rozgrywki – od prędkości z jaką poruszają się pociągi zależy poziom trudności gry. Pierwszą rzeczą, która zwraca uwagę po włączeniu Paper Train HD jest niecodzienna oprawa graficzna. Grafika stylizowana jest na szkolny zeszyt wypełniony po brzegi szkicami wykonanymi za pomocą taniego długopisu. Etapy cechuje bardzo duża różnorodność – w czasie gry co chwila przenosimy się w inny rejon świata naszkicowanego na uczniowskim brulionie. Nasza podróż trwa przez przeszło 60 plansz – taka ilość zapewni długa rozgrywkę, jeżeli weźmiemy pod uwagę naprawdę spory poziom trudności niektórych poziomów. Jako ciekawostkę warto wspomnieć o możliwości dodania do gry własnej muzyki z playlisty iPoda lub iPada.  Grę polecić mogę przede wszystkim miłośnikom serii Train Conductor. Rozgrywka nie jest może tak dynamiczna i przyjemna jak w kultowej serii, ale wprowadza kilka ciekawych elementów, których próżno szukać w podobnych produkcjach. Wymagających graczy powinien zadowolić spory poziom trudności, co nie jest często spotykane w tytułach wydanych na iOS. 