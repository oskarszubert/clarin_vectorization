31.05.2013 Bardzo dużo się w ostatnich latach mówi o produktywności, ale co się dziwić, jeśli ktoś pracuje przed komputerem, to czeka na niego nieskończenie wiele pokus („jeszcze tylko sprawdzę maila”, „oj, zobaczę co się dzieje na Twitterze — to tylko kilka sekund” etc). Jeżeli nie… to identyczne wymówki świetnie się sprawdzą, by wyjąć z kieszeni smartfon. Przez wielozadaniowość w której tkwimy coraz trudniej jest nam się skoncentrować na jednej rzeczy, focus@will jest kolejnym produktem, który bierze sobie za sprawę honoru to, by nam w tym pomóc. W jaki sposób? Nie jest to kolejna lista zadań, ani terminarz które mają na celu wzbudzenie w nas poczucia samodyscypliny. focus@will jest aplikacją, która dostarcza nam nierozpraszającej muzyki. Tak, dobrze widzicie, to rodzaj streamingu muzyki (trudno mówić o niej w konkteście radia internetowego, bowiem jeśli któryś z kawałków nam nie przypasuje, możemy po prostu kliknąć w dwie strzałki które przełączą utwór) która ma pozwalać nam się skoncentrować. Do wyboru mamy siedem kategorii, wśród których znalazło się miejsce dla muzyki filmowej, klasycznej czy ambientowej. Po zdecydowaniu się na któryś z typów, klikamy play, w razie potrzeby dołączając do tego również timer, który po określonej liczbie minut automatycznie muzykę wyłączy. To będzie dla nas znak, że praca skończona :-).  Po kilkunastu minutach każdej sesji, zadawane nam jest pytanie, czy udało nam się podczas niej skupić — odpowiadamy w procentach, określając jej produktywność. Przesuwając palcem w lewą stronę, otwieramy stronę, gdzie widoczny jest wykres ze statystykami naszej produktywności. Oczywiście by wszystko działało jak należy, niezbędne będzie konto w usłudze free@will. Takowe możemy założyć z poziomu aplikacji, lub skorzystać z opcji połączenia danych z Facebooka lub Google+. Interfejs bardzo przypomina to, co możemy zastać w przeglądarkowej wersji usługi. Z tą różnicą jednak, że tutaj prezentuje się nieco gorzej, a na testowanym przeze mnie urządzeniu (HTC Sensation) miałem wrażenie, jakoby całość była nienaturalnie rozciągnięta. Opcje z rozwijanego menu każdorazowo przekierunkowują nas do przeglądarki internetowej, więc w zasadzie jest to rodzaj protezy, która ma pozwalać odsłuchiwać produktywnej muzyki z poziomu urządzeń z Androidem na pokładzie. Dość średnio wykonanej, acz funkcjonalnej — z odtwarzaczem nie miałem najmniejszych problemów, a pisząc ten tekst nieustannie w tle przygrywa mi pomagająca się skupić muzyka :)  Nie będę oceniał efektywności playlisty focus@will, bo to z pewnością sprawa indywidualna każdego z użytkowników platformy, jednak sama aplikacja wypada po prostu słabo. Nawigacja jest powolna, kliknięcie w większość pozycji w menu przenosi nas do przeglądarki gdzie możemy przeczytać wpisy. Na pierwszy rzut oka widać, że jest kopią webowej odsłony, dość marnie sklejoną zresztą. Jej zaletą jest jednak to, że jako odtwarzacz działa bez większego zarzutu. Aplikację można pobrać za darmo w Google Play — jeżeli planujecie z niej częściej korzystać, warto przeczytać o opłatach za bezgraniczny dostęp do usługi. Choć patrząc na ceny, nie wiem czy nie lepiej jest po prostu znaleźć odpowiednie playlisty w najpopularniejszych usługach do streamingu muzyki. 