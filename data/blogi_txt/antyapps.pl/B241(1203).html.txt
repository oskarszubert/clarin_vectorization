08.01.2014 Lubicie planszówki? Tablety i smartfony świetnie zastępują gierki, do których do tej pory niezbędne były specjalne plansze, karty czy pionki. Kilka razy zdarzyło mi się już zmierzyć z cyfrową wersją Tabu czy Monopoly i muszę przyznać, że zabawa była równie udana jak w przypadku klasycznych odsłon wspomnianych tytułów. Dziś pozycja, która skojarzyła mi się z wszelkiego rodzaju planszówkami typu „hex”, gdzie plansza składa się z połączonych ze sobą sześciokątów. Mimo prostej oprawy graficznej i nieskomplikowanego mechanizmu gry, Everlands wymaga strategicznego oraz logicznego myślenia, a co najważniejsze – daje naprawdę dużo frajdy.  Fabuła rozgrywki opiera się na pojedynkach leśnych zwierząt. Niektóre z nich stały się złe, a naszym zadaniem będzie poprowadzić do zwycięstwa te dobre. Jak przystało na kolorową grę, którą spokojnie możemy zaprezentować naszym dzieciom, zwierzaki nie będą się zabijać, a jedynie „sprowadzać” na złą lub dobrą drogę. Przed każdą potyczką zostaniemy wprowadzeni krótką historyjką opisującą wydarzenia, jakie mają miejsce w naszym lesie. Niestety gra dostępna jest po angielsku, niemniej znajomość fabuły nie jest konieczna do tego, żeby szybko zrozumieć zasady gry.  Na planszy będziemy kolejno „dokładać” sześciokąty, na których znajdują się nasze zwierzaki. Ustawiając „żeton” obok przeciwnika, musimy odpowiednio dobrać punkty ataku zaznaczone obok naszego stworka. Jest to klasyczny turowy mechanizm gry, który świetnie będą znali wszyscy, którzy w latach 90. mieli przyjemność grać w rozmaite gry bazujące na „krążkach” zbieranych z chipsów. Tu jednak mamy jeszcze planszę, na której nie bez znaczenia będzie sposób, w jaki rozłożymy sześciokąty z naszymi zwierzakami. Gdybyśmy utknęli w miejscu lub nie mieli pomysłu na zwycięski ruch, u góry ekranu znajduje się specjalny przycisk naprowadzający nas na odpowiednie zagranie. Myślę, że skorzystacie z niego nie raz, ponieważ pozornie prosta gra z czasem okazuje się być dużym wyzwaniem. Niestety spory minusem jest brak możliwości odwrócenia planszy w poziomie. W tego typu grach najwygodniej obsługuje się tablet właśnie w takiej pozycji. Tu niestety będziemy musieli trzymać urządzenie pionowo.  Za Everlands na urządzenia z systemem iOS przyjdzie nam zapłacić 1,99$, niezależnie od tego, czy zdecydujemy się na wersję zwykłą, czy HD. Jeśli chodzi o Androida, w Google Play możemy pobrać darmową odsłonę tytułu. Niestety liczba poziomów jest tu mocno ograniczona. Nie możemy również zagrać w trybie „Duel”, który pozwala nam zagrać przeciwko naszym znajomym, wykorzystując ten sam tablet lub smartfon. Za pełną wersję gry pod Androidem zapłacimy niecałe 8 złotych. Biorąc pod uwagę wspomniany wcześniej tryb dla wielu graczy, myślę, że zakup gry może być inwestycją na przyszłość. Nawet jeśli przejdziemy cały tryb „story”, gra zawsze może uświetnić podróże lub wyjazdy ze znajomymi.  Jeśli szukacie gry turowej bez skomplikowanych zasad i zawiłej fabuły, Everlands może sprostać waszym oczekiwaniom. Tytuł sprawdzi się zarówno wśród starszych, jak i młodszych graczy kochających gry planszowe i logiczne myślenie. Gra świetnie sprawdzi się podczas rodzinnych wieczorów oraz na wycieczkach. Jeśli nie macie pewności, czy będzie to dobrze zainwestowane osiem złotych, polecam sprawdzić darmowy wariant gry, który szybko powinien rozwiać wszelkie wątpliwości. 