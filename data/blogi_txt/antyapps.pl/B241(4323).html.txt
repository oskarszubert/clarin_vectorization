16.07.2012 Muszę się przyznać wszem i wobec, że wygląd i idea działania Windows Phone bardzo mi się podoba. Jestem zwolennikiem minimalizmu połączonego z funkcjonalnością, dlatego trzymam kciuki za powodzenie systemu mobilnego od Microsoftu. Z tego też powodu rzadko odmawiam sobie przetestowanie aplikacji na iOSa, które czerpią inspiracje z WP. Nie inaczej było z tym muzycznym odtwarzaczem. Track 8 to aplikacja do odtwarzania muzyki, której wygląd i nawigację wzorowano na Windows Phone. Nie jest to pewnie pierwsza i zapewne nie ostatnia tego typu produkcja. Instalując tę aplikację miałem nadzieję na dobrze wykonany i funkcjonalny player, niestety nie do końca dostałem to, na co liczyłem. Jak już wspomniałem, aplikacja ta czerpie z wyglądu i działania mobilnego Windowsa, mamy więc podobną animację, przesuwanie kart, minimalizm grafiki i ekspozycję tekstu. Pierwszy panel aplikacji to 4 podstawowe kategorie: piosenki, artyści, albumy i playlisty. Przesuwając początkową kartę możemy przejść również do historii odtwarzania oraz do najczęściej słuchanych (przy czym jeden i drugi panel wyświetla tylko albumy).  Po wejściu na któryś z albumów dostajemy oczywiście listę utworów, następnie wybieramy dany kawałek i przechodzimy do głównego widoku playera. Tutaj również panuje pełny minimalizm, jest tylko okładka albumu, podstawowe przyciski, odnośnik do Twittera oraz ukryta lista wszystkich utworów. Prosto i bez udziwnień. Gdy wrócimy do głównego menu lub innej karty aplikacji, to na dolnym pasku wyświetla się grany w danym momencie utwór i po kliknięciu na niego możemy wrócić do widoku playera. Aplikacja ma również kilka ciekawych funkcji skupiających się przede wszystkim wokół jej wyglądu. Możemy wybrać różne kolory dla czcionki, mamy również możliwość wybrania jednej z 13 tapet. Oprócz tego aplikacja pobiera z sieci zdjęcia dopasowane do słuchanego w danym momencie artysty i ustawia je jako tło, co wygląda naprawdę ciekawie. Track 8 możemy powiązać także z naszym kontem na Twitterze lub Last.fm. Aplikacja posiada wyszukiwarkę, która działa całkiem nieźle.  To tyle, jeżeli chodzi o plusy. Teraz pora na minusy. Po pierwsze widać, że aplikacja nie zawsze radzi sobie z animacjami między danymi kartami i zdarza się, że napisy z głównego panelu nakładają się na napisy w innej karcie. To jednak jest bardzo sporadyczne. Gorzej jest z segregacją utworów i artystów. Segregacja jest oczywiście alfabetyczna, jednak aplikacja przesuwa wyniki względem wyświetlanej litery, i tak pod literą C mamy utwory na literę B. Nie wiem, czy to zamysł artystyczny, ale według mnie to bug, który powinien zostać naprawiony. Wróćmy jeszcze na chwilę do odtwarzacza. Choć cenie sobie minimalizm, to jednak brakuje mi tutaj lepszej obsługi gestów, chociażby do pogłaśniania lub przyciszania dźwięku. Track 8 to mógłby być naprawdę fajny odtwarzacz muzyki w style WP. I generalnie trudno mu odmówić tego, że prezentuje się bardzo dobrze. Szkoda tylko, że jest w nim sporo błędów, a niektóre funkcje zostały zaprojektowane mało intuicyjnie. Aplikacja kosztuje 1,99 dolara, więc nie jest to szczególnie dużo, mimo to można znaleźć lepsze produkcje w tej cenie. Ocena: 4- 