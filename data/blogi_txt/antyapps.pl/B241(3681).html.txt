16.01.2014 Facebook to nie jedyny sposób na komunikowanie ze znajomymi przez internet. Dlaczego by nie wykorzystać do tego celu nieco bardziej wyspecjalizowanych narzędzi i odmienić nieco nasze relacje? ShareBeats to aplikacja, która proponuje nam dzielenie się… muzyką. Wrzucanie teledysków z YouTube na tablicę nie jest już tak porywające, więc wydaje się to jakąś alternatywą. Czy godną polecenia? ShareBeats nie jest serwisem społecznościowym. Program bazuje głównie na naszej liście kontaktów, a do identyfikacji wykorzystuje podany numer telefonu. Jak zapewniają twórcy, do dzielenia się muzyką nie musimy skłaniać znajomych do zainstalowania aplikacji. W takim wypadku trafią do nich linki do utworów zamiast powiadomień w ShareBeats.  Aplikacja ma utrzymany w pastelowej kolorystyce i spłaszczonym stylu (flat design) interfejs. Twórcy ograniczyli się tutaj do trzech ekranów. Pierwszy to Find i służy do wyszukiwania i odkrywania nowej muzyki za pomocą wbudowanej tutaj wyszukiwarki. Moim zdaniem o wiele bardziej użyteczny byłby jakiś moduł przeglądania połączony z algorytmem podpowiadającym. Na drugim znajdziemy naszą skrzynkę odbiorczą, gdzie trafiają utwory nadesłane przez znajomych. Ostatni to natomiast, jak nietrudno się domyślić, skrzynka nadawcza z pozycjami wysłanymi przez nas. Całość mocno bazuje na bazie utworów opublikowanych w serwisie YouTube. Tam wyszukiwane są piosenki i stamtąd trafiają do znajomych linki (w sytuacji, kiedy nie mają ShareBeats). Wszyscy znamy możliwości platformy Google i wiemy ile muzyki można tam znaleźć. Trudno zatem się dziwić, ze twórcy zdecydowali się na takie rozwiązanie. To na pewno o wiele bardziej korzystne niż budowanie własnej usługi od zera. Z drugiej strony ogromny bałagan na You Tube nie sprzyja efektywnemu odnajdywaniu konkretnych utworów.  ShareBeats jest prostym, a jednocześnie dość nietuzinkowym programem o ciekawym zastosowaniu. Mam jednak pewne wątpliwości, czy się przyjmie. Na pewno znajdzie się nisza osób, które docenią komunikację za pomocą teledysków. Czy jednak taka wizja jest na tyle atrakcyjna by przebić się do mainstreamu? Program oferuje zaledwie podstawowe funkcje  i upłynie jeszcze trochę wody w Wiśle, zanim ulegnie to zmianie. Z pewnością jednak warto śledzić to rozwiązanie. Kto wie, może jesteśmy świadkami narodzin nowego internetowego fenomenu. 