02.11.2011 Mi osobiście minigolf kojarzy się znakomicie. Z prawdziwą odmianą tego sportu nigdy nie miałem bezpośrednio styczności, ale na małych i zakręconych torach niejednokrotnie spędziłem wiele godzin na campingach skandynawskich i w zachodniej Europie. Doskonała zabawa. Stąd też z pewną dozą sympatii patrzę również na wirtualne wcielenia tego sportu. Putter King Adventure Golf nie tylko promowany jest obecnie w App Storze, ale i doczekał się świetnych recenzji. Postanowiłem sprawdzić czy słusznie.  Jak w to się gra? Zasady minigolfa powinny być jasne – mamy kij i tradycyjną piłeczkę, tylko zamiast dołków oddalonych o setki metrów w pięknych okolicznościach przyrody, poruszamy się po niewielkim torze z przeszkodami. Tutaj przygotowano dla nas 3 turnieje po 9 dołków, także łącznie można sprawdzić się na 27 sposobów. Braku fantazji architektom plansz zarzucić nie można, aczkolwiek czasami przeszkadzajki wydają się być dodane nieco na siłę. Ale przechodząc do samej rozgrywki – w przeciwieństwie do tradycyjnego golfa nie wybieramy kija, nie ma znaczenia siła wiatru. Jesteśmy tylko my, obrany kierunek i znacznik siły. Ten ostatni element niestety zawodzi najbardziej, gdyż chociaż zabiera cały jeden krótszy bok ekranu, to tak naprawdę znaczenie ma ruch w ostatnim momencie. Można więc przypadkiem palcem tak trącić, że piłeczka poleci hen daleko i nic na to nie poradzimy. Także sterowanie kierunkiem odbywa się bezpośrednio na ekranie, co wiąże się często z delikatnym przesunięciem w momencie oderwania palca od ekranu. Pierdoła, ale denerwująca.  Czy warto? Wspomnianymi niespełna 30 trasami bawimy się w 4 trybach: mistrzostwach (z których praktycznie nic nie wynika, można kilka małych rzeczy odkryć), na czas, trening oraz multiplayer. Ten ostatni, z przekazywaniem sobie telefonu, sprawdza się chyba w tym przypadku najlepiej. Mimo to jednak kiepskie, moim zdaniem, sterowanie kładzie tę pozycję. Oprawa też nie zachwyca, chociaż nie ona jest tutaj najważniejsza. Jako niedzielny miłośnik golfa zostaję przy Let’s Golf 3. A Putter Kinga możecie sprawdzić jak stanieje do 1 euro. 