26.07.2012 Dzisiaj dzień dużych aktualizacji. Kilka godzin temu pisałem o odmienionym Showyou, którego twórcy zdecydowali się zbudować zupełnie nową aplikację. Ale to nie koniec ważnych nowości, bo również bardzo popularna aplikacja społecznościowa Path dostała update. Obyło się bez całkowitej zmiany wyglądu, jednak wprowadzono kilka ciekawych zmian, o których warto wspomnieć. Path staje się coraz popularniejszą aplikacją, a niektórzy przeciwstawiają ją nawet Facebookowi, wskazując, że jest to produkt, który rzeczywiście ukierunkowany jest na kontaktowanie się ze znajomymi. Nie dziwi więc, że jego twórcy wciąż pracują nad rozwojem Path, aby dostarczyć użytkownikom jak najwięcej użytecznych funkcji. Co więc nowego znajdziemy po ostatniej aktualizacji?    Przede wszystkim przebudowano moduł powiadomień umieszczony w karcie menu na samym dole (podobnie, jak to ma miejsce w Google+). Możemy zobaczyć, jakie powiadomienia są skierowane do nas, a jakie dotyczą naszych znajomych. Oprócz tego dodano nowe funkcje do aparatu. Teraz, po zrobieniu zdjęcia, możemy je przyciąć czy użyć funkcji Glo zarządzającej natężeniem światła. Aby użytkownikom Path za bardzo się nie nudziło wrzucanie tylko muzyki dodano jeszcze książki i filmy. Teraz wchodząc w ikonkę z nutką wyświetla nam się karta podzielona na trzy kategorie: muzyka, książka i film. Możemy je wybrać z wyświetlonej listy lub wyszukać. Gdy dodamy na przykład książkę do naszego streamu to po kliknięciu na nią pojawią się dodatkowe informacje, jak chociażby ta, kto jest autorem. Podobnie działa to w przypadku filmów. Poprawiano również kilka innych rzeczy, jak chociażby powiększono wyświetlanie zdjęć na ścianie.    Korzystanie z Path po zmianach jest jeszcze przyjemniejsze, jednak wciąż brakuje tej aplikacji pewnych funkcji, które według mnie są kluczowe, jak określanie, jakie treści do kogo trafiają, możliwość edytowania lub usuwania wpisów, czy lepszy moduł komentarzy. Oprócz tego wydaje mi się, że po ostatniej aktualizacji Path działa jeszcze wolniej, niż uprzednio i zdarza mu się, że nie jest w stanie załadować niektórych treści czy funkcji. Dlatego też, choć aplikacja ta ma ogromny potencjał i bardzo podoba mi się filozofia, z jakiej wyrasta, to na razie wciąż dla mnie to produkt drugiego wyboru. Aktualizacji doczekała się również wersja na Androida.  Ocena: 4 