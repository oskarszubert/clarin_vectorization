28.05.2013 Mobilne gry sportowe? Jest ich kilka, ale na ogół ograniczają się do zaoferowania nam namiastki wrażeń, które znajdziemy na przypominających symulacje produkcji desktopowych. Z Ice Rage nie jest inaczej – to produkcja z przymrużeniem oka, która w dość specyficzny sposób przybliży nam uroki hokeja na lodzie. Sam tytuł tej produkcji sugeruje, że jest brutalna. W istocie jakiś pierwiastek brutalności tutaj znajdziemy, ale nie jest on na tyle dobitny, by gra nie mogła cieszyć najmłodszych. Wręcz przeciwnie. Obraz hokeja tutaj ogranicza się do pojedynków jeden na jeden plus bramkarze. Będziemy zatem stawali naprzeciw siebie wraz z innymi barwnymi postaciami będącymi czasem karykaturami rzeczywistych bohaterów z popularnych produkcji. Te najciekawsze są jednak zablokowane i nie ma opcji, by uzyskać do nich dostęp bez zapłacenia (1 dolar każda). Trochę to nie fair, bo przecież płacimy za grę przy zakupie, więc powinna nam oferować pełnię swoich walorów.  Gameplay jest bardzo dynamiczny. Do wyboru mamy dwa tryby: tradycyjny , w którym jednym palcem sterujemy na wirtualnym joysticku naszym bohaterem, a drugim strzelamy/szturchamy przeciwnika, oraz drugi polegający na korzystaniu z jednego przycisku – zawodnik porusza się natomiast automatycznie. Oba mają swoje wady i zalety. Osobiście wydaje mi się, że ten drugi jest trochę  łatwiejszy.  Twórcy udostępnili nam trzy tryby gry. W szybkim meczu staniemy po prostu naprzeciw rywala i w określonym czasie strzelimy sobie wzajemnie kilka bramek. Turniej to szereg pojedynków jeden po drugim. Znacznie ciekawiej prezentuje się ostatni z trybów – Rage-off, w którym każda drużyna ma swój pasek życia. Każdorazowe szturchnięcie zawodnika oraz strzelenie bramki odbiera pewną ilość punktów – przegrywa ten zespół, który utraci całe zdrowie. Szkoda, że zabrakło tutaj zwariowanych dodatków (jak szaleć to szaleć) w postaci power-upów i specjalnych ulepszeń. W zasadzie wolałbym to i ewentualne mikropłatności niż obecny układ polegający na dokupowaniu postaci.  Gra nie wspiera też nowego API Google Play Games, a więc nie możemy grać w trybie multiplayer po sieci. Twórcy oddali nam za to do dyspozycji możliwość zabawy we dwójkę na jednym urządzeniu. Oczywiście najlepiej sprawdzi się tutaj tablet, bo na smartfonie sterowanie jest niezbyt komfortowe. Grafika w Ice Rage jest prosta i stara się aspirować do miana trójwymiarowej. Nie czuć jednak tego tutaj aż tak bardzo, bo kamera jest oddalona od bohaterów. W rezultacie nie czujemy też zbytnio zalet płynących z gry takim, a nie innym bohaterem. Gdyby twórcy zdecydowali się zastosować tutaj rzut izometryczny, być może rezultat byłby lepszy.  Ice Rage to ciekawy tytuł, który w zabawny i wciągający sposób podchodzi do tematu hokeja na lodzie. Gra ma spory potencjał, którego twórcy chyba jeszcze tak naprawdę nie odkryli. Czekam z niecierpliwością na duże aktualizacje, które rozszerzą możliwości zabawy w tym tytule. Bez nich jest on co najwyżej przyzwoity.     Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 