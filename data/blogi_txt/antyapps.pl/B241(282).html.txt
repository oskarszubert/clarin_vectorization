25.07.2012 Dziś w Mac App Store pojawiła się od dawna oczekiwana, najnowsza wersja systemu operacyjnego OS X Mountain Lion przeznaczonego na komputery Apple. Najnowszy system firmy spod znaku nadgryzionego jabłka za darmo mogą pobrać użytkownicy, którzy kupili Maca po 10 czerwca 2012 roku. Wśród przeszło 200 zmian, jakie kryje w sobie najnowszy system znalazła się zwiększona integracja z usługą iCloud. Rozszerzona funkcjonalność tej usługi umożliwia edytowanie w czasie rzeczywistym, na wielu urządzeniach jednocześnie, dokumentów stworzonych za pomocą pakietu iWork. Równocześnie z premierą OS X 10.8 aktualizacji doczekały się również aplikacje Pages, Numbers oraz Keynote wchodzące w skład pakietu iWork na urządzeniach mobilnych firmy Apple. Jedyną zmianą w nowych wersjach aplikacji jest pełna zgodność z wspomnianą wyżej funkcjonalnością. Aktualizacja do nowych wersji jest oczywiście całkowicie darmowa, a koszt zakupu każdego składnika pakietu z osobna to niecałe 8 Euro. 