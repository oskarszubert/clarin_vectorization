04.03.2013 Zdaję sobie doskonalę sprawę z tego, że logiczne przekładanki to gatunek który króluje na urządzeniach mobilnych, a na łamach AntyApps również pojawia się częściej niż inne. Cóż, prawda jest taka, że staramy się dostarczać jak najlepszych jakościowo produktów, dlatego raczymy nim Was tak intensywnie. Lwią część z nich da się znakomicie dostosować do dotykowych panelów w smartfonach i tabletach, a w końcu co może być bardziej wciągającą rozrywką niż układanie rzędów składających się z trzech klocków o tym samym kolorze? Hmmm… może poczwórne uderzenie, które króluje w 7×7?! Jak sugeruje tytuł, plansza to kwadratowa platforma podzielona na siedem kolumn oraz rzędów. My zaś układamy zestawy składające się co najmniej z czterech kostek o tym samym kolorze. W przeciwieństwie jednak do przekładanek a’la Bejeweled, tutaj nie zamieniamy niczego miejscami. Zaczynamy od pustych pól, które wraz z każdym naszym ruchem wzbogacają się o porozrzucane po całym ekranie trzy kolejne kostki. Naszym zadaniem jest ich przesuwanie tak, by utworzyły ciągi pionowe, poziome lub na skos. Jak? Wystarczy wskazać element który chcemy przenieść i wskazać jego nowe miejsce pobytu. Należy jednak pamiętać o tym, że klocek musi mieć czystą drogę do celu — to jest, nic nie może stanąć mu na przeszkodzie.  By urozmaicić zabawę, autorzy dorzucili dwie „moce specjalne” w postaci opcji cofnięcia naszego ostatniego ruchu oraz przeniesienia kostki w miejsce, jakie nam się tylko zamarzy — wówczas nie musimy się przejmować żadnymi granicami. Co ciekawe, żadnej z nich nie możemy nabyć w ramach mikrotransakcji. Jeżeli chcecie móc nimi poszaleć podczas zabawy, musicie samodzielnie zarobić. Pierwszą z nich otrzymujemy zawsze przy dotarciu do kolejnego poziomu trudności, zaś „teleportacją” nagradzani jesteśmy kiedy przeniesieniem jednego klocka zbijamy dwa rzędy na raz. W kwestii designu gra jest ideałem. Minimalistyczna, estetyczna, z niewyróżniającym się szarym tłem i szalonymi — nasyconymi kolorami kwadratów. Nie miałem najmniejszych problemów z nawigacją, zaś proste zasady i intuicyjna rozgrywka to atuty, które pozwalają zasiąść do gry, przeczytać kilka zdań i zacząć się bawić. Choć i bez czytania raczej nie powinno być problemów ze zrozumieniem reguł. 7×7 jest grą, moim zdaniem, naprawdę udaną. Estetyczną, wciągającą i na tyle nieskomplikowaną, że mogą się przy niej bawić zarówno wytrawni, jak i niedzielni, gracze. Całość psują jedynie reklamy których nie można usunąć — gdyż gra dostępna jest tylko w wersji darmowej. Można ją pobrać na platformie Google Play. 