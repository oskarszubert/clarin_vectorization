06.03.2013 Inicjatywa Humble Bundle chyba żadnemu szanującemu się miłośnikowi gier wideo, szczególnie tych niszowych, nie jest obca. Płacisz ile chcesz, dostajesz zestaw tytułów starczający na wiele godzin dobrej zabawy, a przy okazji jeszcze masz szansę wesprzeć swoimi środkami fundacje charytatywne. Już za kilka centów możemy nabyć cztery wyśmienite gry, wśród których znalazły się:  Beat Hazard Ultra — arcade’owa strzelanina osadzona w kosmosie, podlana sosem z dynamicznej, elektronicznej muzyki. Dużo wielokolorowych pocisków, dziesiątki wybuchów, trzeba szykować się na prawdziwą wojnę! Dynamite Jack — jak czytamy w opisie, prawdziwie wybuchowa przygodówka będąca historią próbującego wydostać się z podziemia człowieka, uzbrojonego w latarkę i zestaw bomb. Chciałoby się rzec, że aż tyle — nie miejcie jednak złudzeń, przy takim natężeniu labiryntów, strażników i czyhających na nasze życie potworów, to wcale nic wielkiego… Solar 2 — chcieliście kiedyś pobawić się w Boga i samodzielnie zbudować układ słoneczny? Nareszcie macie okazje! Tajemniczo wyglądająca gra, w której tworzymy kosmos na nowo według własnego widzimisię. Night Sky HD — zabawa z fizyką, zestaw łamigłówek i widoczne jedyne sylwetki. Brzmi znajomo? Podobnych gier jest pod dostatkiem, ale nie oznacza to, że obok tej powinniście przejść obojętnie — wręcz przeciwnie! Dziesięć tajemniczych światów, w których czeka na nas masa zagadek do rozwiązania, nie każcie na siebie czekać!   Jeżeli dokonacie wpłaty powyżej średniej (wynoszącej obecnie niewiele ponad sześć dolarów), odblokujecie dostęp do dwóch kolejnych gier: wyśmienitego i kochanego przez tysiące graczy na całym świecie Super Hexagon oraz Dungeon Defenders ze wszystkimi DLC — androidowcom zaś skapnie z tej okazji Dungeon Defenders: Second Wave. W sumie sześć gier, z czego każdą (no, poza DD) można odpalić na smartfonach i/lub tabletach systemem Google na pokładzie.Wciąż Wam mało? Zatem dorzućcie do tego jeszcze ścieżki dźwiękowe z pięciu tych produkcji. I taki zestaw może być Wasz za niespełna 20 złotych, także pytam jeszcze, na co czekacie? :) Oczywiście produkcje można odpalić nie tylko na Androidzie, ale i PC, OSX oraz Linuxie. Sam serdecznie zachęcam do zakupu — mimo że szaloną produkcję Terry’ego Cavanagha kupiłem już na dwóch systemach mobilnych, to uważam, że miło będzie skompletować ścieżkę dźwiękową i kod do Steama, gdzie jeszcze nie zawitała na mojej wirtualnej półce z grami. Ale przyznam, że większość z tych gier jest mi zupełnie obca, dlatego uważam, że to znakomita okazja by nadrobić zaległości, a jeszcze wrzucić kilka groszy na szczytne cele, także nie ma nad czym dumać! Zapraszam na HumbleBundle.com :) 