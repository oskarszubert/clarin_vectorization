19.09.2013 Impreza w domu, towarzystwo szaleje, nagle alarm — skończył się alkohol, nie ma przekąsek, a przecież nikomu jeszcze nie chce się spać. Jak rozwiązać problem? Oczywiście wizytą w najbliższym sklepie całodobowym. Gdzie go szukać? O to zapytajmy aplikację Popiliby! To nic innego, jak wyszukiwarka… sklepów nocnych. Wystarczy wpisać adres, zaznaczyć promień w jakim mają być wyszukiwane sklepy (1 / 2 / 3 km) i gotowe. Dla leniwych, albo po prostu zagubionych, można również skorzystać z funkcji lokalizacyjnych. Po zatwierdzeniu naszego wpisu, naszym oczom ukazuje się lista sklepów całodobowych.  Klikając na któryś z punktów, widzimy jego lokalizację na mapie :-). Tylko tyle i aż tyle, bo z doświadczenia wiem, że sklepy nocne czasami potrafią być nieźle zamaskowane. Ale… no właśnie. Baza danych sklepów nocnych cały czas się powiększa, ale na przykładzie własnej okolicy wiem, że jest póki co dziurawa niczym ser szwajcarski. No chyba, że autorzy obrali sobie za kryterium sklepy czynne 24 godziny przez wszystkie dni w tygodniu i nie brali pod uwagę tych, które są szybciej zamykane w poszczególne dni — ale wtedy i tak przydałaby się jakaś osobna kategoria, czy najzwyczajniej w świecie adnotacja na liście o godzinach otwarcia. Popiliby w wersji mobilnej nie zachwyca, ale tak naprawdę jest kieszonkową wersją serwisu, który pomoże uratować niejedną imprezę. Aplikacja dostępna jest za darmo w AppStorze. 