14.05.2013 Czy nie frustrowało Was czasem to, że mimo zmieniających się launcherów i instalowania kolejnych modyfikacji, ikony Waszych ulubionych aplikacji wyglądają tak samo? Jest na to rozwiązanie w postaci specjalnej aplikacji, o wymownej nazwie Icon Themer, która ma uczynić nasze urządzenie unikatowym. Icon Themer to kolejna aplikacja, której początki sięgają forum XDA. W chwili obecnej program jest dostępny w Google Play w wersji płatnej. Żeby móc spersonalizować pulpit naszego gadżetu, musimy zapłacić nieco ponad 5 zł. Czy warto? Przed skorzystaniem z programu musimy upewnić, się że spełniamy podstawowe warunki. Aplikacja wymaga Androida w wersji przynajmniej 4.0 oraz dostępu do praw roota. Ponadto nie możemy pracować na systemie typu MIUI. Dodatkowo potrzebne będą biblioteki Xposed, ale te na szczęście możemy pobrać i zainstalować automatycznie przy pierwszym uruchomieniu.   Aplikacja jest prosta w obsłudze. Do działania wykorzystuje paczki ikon dedykowane popularnym launcherom (m.in. Nova, Apex, ADW), a tego w Google Play pod dostatkiem. Z całą pewnością nie będziemy narzekać na brak ikonek. Po uruchomieniu wita nas ascetyczny interfejs. Na liście znajdziemy wszystkie paczki ikon, które pobraliśmy i zainstalowaliśmy w pamięci naszego urządzenia. Możemy wybrać dowolną z nich, a następnie zaakceptować zmiany. Do pełni sukcesu konieczny jest jeszcze tylko restart i voila. Nasuwają się tutaj dwa zasadnicze problemy. Pierwszy to głęboka ingerencja w pliki systemowe, co może się źle skończyć. Nawet zwykła zmiana ikon wiąże się z ryzykiem uszkodzenia systemu i koniecznością ponownego przywrócenia wszystkich ustawień fabrycznych. Drugi to natomiast brak możliwości zmiany ikon pojedynczych aplikacji. Funkcję taką posiadają co prawda niektóre launchery, ale po aplikacji zatytułowanej „Icon Themer” spodziewałem się kompleksowej obsługi systemowych ikon, a nie tylko aktywowania pełnych pakietów.   Jeżeli swego czasu zakupiliście jakieś paczki ikon, które nie są kompatybilne z aktualnie używanym przez Was launcherem albo chcecie po prostu spersonalizować bardziej swoje urządzenie, to Icon Themer wydaje się odpowiednim rozwiązaniem. Nie liczcie jednak na zbyt dużą swobodę. Aplikacja aktywuje całe paczki ikon i nie ma szans na to, byśmy mogli wpłynąć w jakiś sposób na wygląd pojedynczych programów. Szkoda, bo spodziewałem się więcej.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 