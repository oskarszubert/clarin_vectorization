08.07.2013 Odkąd korzystam z serwisów oferujących streaming muzyki, mój iPod leży właściwie bezużyteczny. Smartfony jak nic innego świetnie nadają się do tego celu – zwłaszcza, gdy mamy w domu głośnik lub słuchawki wykorzystujące łączność Bluetooth. Teraz „bezprzewodowo”, a właściwie bezdotykowo możemy też sterować odtwarzaniem muzyki. Ile razy zdarzyło się Wam słuchać muzyki ze smartfona podczas gotowania, sprzątania czy wykonywania innych czynności, które wymagają zaangażowania obu dłoni i nierzadko ich zabrudzenia/zmoczenia, co uniemożliwia właściwie przełączanie piosenek za pomocą dotykowego ekranu. Czynność i sytuacja w zasadzie prozaiczna, którą można by przypiąć do kategorii „problemów pierwszego świata”. Tak czy inaczej męczyć się nie warto, więc aplikacja o nazwie Wave Control wydaje się tutaj idealnym rozwiązaniem.  Działanie programu świetnie ilustruje powyższe wideo, na którym widzimy, w jaki sposób bez dotykania ekranu można przełączać utwory oraz zatrzymywać pracę odtwarzacza muzyki. Wszystko ogranicza się właściwie do machania dłonią (lub czymkolwiek…) nad urządzeniem, a konkretnie nad czujnikami, w które je wyposażono. Jedno przesunięcie przesuwa odtwarzanie o jedną piosenkę w przód, dwa – w tył, a trzy aktywuje i dezaktywuje sterowanie gestami. Przysuwając nieruchomo dłoń do czujnika pauzujemy i wznawiamy odtwarzanie. Proste, szybkie i przyjemne, prawda?   W gruncie rzeczy tak jest, choć trzeba zauważyć, że urządzenia są wyposażone w różne rodzaje czujników, co może odbić się na komforcie użytkowania aplikacji. Akurat na moim Nexusie 4 problemów nie było i gadżet reagował szybko oraz precyzyjnie, ale nie ręczę, że w każdym przypadku tak będzie.   Co ciekawe, ten model sterowania urządzeniem możemy też zastosować do odbierania i wyciszania przychodzących połączeń, a także skonfigurować tak, by był aktywny tylko w wybranych sytuacjach (np. podczas podłączenia zestawu słuchawkowego lub stacji dokującej). Program jest bardzo konfigurowalny, a spolszczony interfejs ułatwia zrozumienie poszczególnych opcji. Warto jednak zauważyć tutaj, że za dostęp do tych najbardziej zaawansowanych przyjdzie nam zapłacić i to niejednokrotnie – za usunięcie reklam 4,99 zł, za odblokowanie przypisywania akcji do gestów 3,49 zł i tak dalej. Na szczęście w Google Play jest też wersja Pro, w której za 10,99 zł dostaniemy to wszystko w pakiecie. Nie jest to tanio, ale biorąc pod uwagę możliwości aplikacji, można zaszaleć.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 