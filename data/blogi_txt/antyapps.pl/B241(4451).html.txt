08.01.2014 Na samą myśl o zajęciach z chemii, na mojej twarzy pojawia się szeroki uśmiech. Co tu dużo mówić — nigdy nie byliśmy specjalnymi przyjaciółmi. A mimo tego bardzo fajnie wspominam godziny przesiedziane nad zadaniami, które nie miały dla mnie specjalnie sensu. Ale Układ okresowy pierwiastków był niezbędnym kluczem, by rozwikłać wszelkie tamtejsze zagadki. Jeżeli nie chcecie korzystać z papierowego, albo zdarzy Wam się go najzwyczajniej w świecie zapomnieć, zawsze możecie skorzystać z jego elektronicznego odpowiednika. Dziś propozycja od JQ Soft, który w sklepie z mobilnymi aplikacjami Google został aplikacją tygodnia.  Jak prezentuje się cała tabela prawdopodobnie wszyscy wiemy. W jej elektronicznym odpowiedniku nie spodziewajcie się rażących zmian, no może poza tym, że każdy z pierwiastków przydzielony został do jednej z dziesięciu kategorii (np. metale alkaiczne, aktynowce, gazy szlachetne czy metale przejściowe); te zaś oznaczone są różnymi kolorami, przez co patrząc na kolorowy układ okresowy od razu wiemy gdzie zawiesić wzrok przy poszukiwaniach interesujących nas danych. Wybierając pierwiastek (tj. dwukrotnie nań klikając), otwieramy stronę, na której znajduje się cały zestaw danych z nim związanych.  Na górnej belce umiejscowiono informacje takie jak liczba atomowa, grupa czy blok; z lewej strony znalazło się miejsce dla grafiki z diagramem powłok elektronowych. Prawa część ekranu to kompendium wiedzy dotyczące tegoż pierwiastka. Podzielone ono zostało na siedem sekcji: przegląd, właściwości atomowe, właściwości termodynamiczne, właściwości substancji, właściwości elektromagnetyczne, reaktywność oraz właściwości jądra atomowego. Wszystkie podane w czytelnej formie, taki zestaw informacji z pewnością zostanie doceniony przez wszystkich, którzy z chemią mają wspólnego więcej, niż tylko zadania na poziomie podstawowym.  Z technicznych kwestii naprawdę nie można się do niczego przyczepić. Aplikacja nie jest specjalnie rozbudowaną, dlatego też nie ma tutaj żadnych zawiłości w interfejsie. Nawigacja jest niezwykle prosta i intuicyjna, a całość prezentuje się czytelnie, dlatego też korzystanie z programu jest czystą przyjemnością. Nie będzie raczej dla nikogo tajemnicą, że im większy ekran, tym będzie wygodniejsze — prawda? Program oferuje także dostęp do tabeli rozpuszczalności, jednak by z niej skorzystać należy wykupić rozszerzoną wersję, którą w ramach zakupów z poziomu aplikacji można nabyć za 6 złotych. Układ Okresowy dostępny jest za darmo na platformie Google Play — co ważne, w całości w polskiej wersji językowej. 