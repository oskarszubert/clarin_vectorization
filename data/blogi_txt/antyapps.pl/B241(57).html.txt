01.07.2013 O nowej wersji beta Facebooka na Windows Phone pisałem ponad dwa miesiące temu. Do tej pory oficjalna aplikacja tego najpopularniejszego portalu społecznościowego, nie cieszyła się zbyt dużą popularnością wśród użytkowników mobilnych kafelków. Zarówno interfejs jak i możliwości mocno odstawały od tego co znaliśmy z innych platform i wersji mobilnej. Microsoft postanowił to zmienić.  Nowa aplikacja od strony wizualnej nie różni się znacząco od bety. To właśnie ten element wzbudził najwięcej kontrowersji. Część osób zarzucało mu odejście od standardów metro. Owszem, brakuje charakterystycznego „przycięcia” jednak cała reszta pozostaje zgoda z duchem Windows Phone. Obecna szata jest nie tyle spójna z wersją iOS czy Android, co przede wszystkim z mobilną, na której wzorowane są wszystkie pozostałe. Gwarantuje to dużą spójność niezależnie od urządzenia z którego korzystamy. Aplikacja wspiera gesty poziome, to dzięki nim możemy przechodzić ze strumienia do czatu oraz menu. Mamy też możliwość przypinania wielu różnych elementów (w tym poszczególnych grup i fanpage) jako kafelków. Niestety nie są one interaktywne. Ponieważ wersja ta powstała z myślą o WP8 nie mogło zabraknąć wsparcia dla ekranu blokady oraz wszystkich trzech rozmiarów kafelków. Najbardziej odczuwalną zmianą względem wersji poprzedniej są działają poprawnie powiadomienia. Kto używał dotychczasowej wersji aplikacji, ten wie jak potworne opóźnienia potrafiły się im przytrafić. Drobnych zmian jak i dopasowań do specyfiki Windows Phone jest więcej. Niestety aplikacja możliwościami wciąż mocno ustępuje swoim odpowiednikom z iOS czy Androida. Z drugiej strony posiada wszystkie niezbędne opcje, a przewyższa je stabilnością i prędkością działania. Czyli elementami do których najwięcej zarzutów mają posiadacze innych systemów. Problemy miałem jedynie z wbudowanym czatem. Informował mnie o niedostarczeniu wiadomości choć ta dotarła do rozmówcy. Z tego co udało mi się ustalić, nie u każdego użytkownika występuje ten problem. Chyba nikogo nie muszę zachęcać do pobrania tej aktualizacji. Niestety na chwilę obecną dostępna jest tylko dla posiadaczy najnowszej edycji systemu. Jeżeli jeszcze jej nie widzicie, wystarczy zeskanować poniższy kod. Mam nadzieję, że wraz z jej premierą Microsoft zadba także o częste aktualizacje. 