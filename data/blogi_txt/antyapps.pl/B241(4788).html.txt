03.09.2012 Smartfony to ciekawe narzędzia, dla osób lubiących dokumentować swoje przygodny, przemyślenia i urywki z życia (swojego lub bliskich). Telefon mamy prawie zawsze przy sobie, a jego multimedialne funkcje pozwalają na jeszcze lepsze upamiętnienie wybranych momentów. Potrzebna jest tylko aplikacja, która połączy niezbędne funkcje w całość, jedną z nich jest Clever Moments. Clever Moments to taki wirtualny pamiętnik. Do naszego wpisu możemy dodać zdjęcie (obowiązkowe), tytuł, krótki opis oraz osoby z nim związane (na podstawie naszej książki z kontaktami). Możemy również edytować datę wpisu, dodawać notki archiwalne. Tak przygotowany wpis trafia na oś czasu, która jest głównym widokiem naszego pamiętnika. To z jej poziomu dodajemy kolejne wydarzenia, przeglądamy i edytujemy już dostępne. Poza główną osią, mamy 2 tematyczne: ulubione oraz ludzie gdzie w kolejności alfabetycznej widzimy dodane kontakty i ilość przypisanych im wpisów. Nasze zapiski możemy udostępniać w ograniczonej formie (zapis zdjęć) na Facebooku, SkyDrive oraz galerii zdjęć.  Jak zwykle w przypadku zespołu Clever-Software oprawa graficzna oraz interfejs są bardzo mocną stroną aplikacji. Czysty, czytelny interfejs sprawia, że korzystanie z niego jest nie tylko proste, ale i przyjemne. Aplikacja działa stabilnie i uruchamia się szybko (co bywa ważne w tego typu programach). Czego brakuje? Możliwość tworzenia kopii w chmurze. Tego typu aplikacje tracą sens w momencie, gdy uświadomimy sobie, że najmniejsza awaria systemu, potrzeba zmiany telefonu, czy nawet przeinstalowania aplikacji, wymażą wszystkie nasze wpisy bezpowrotnie. Coraz więcej aplikacji pozwala na tworzenie kopii (oraz synchronizację pomiędzy urządzeniami) za pomocą SkyDriva bądź też Dropboxa. Mam nadzieję, że autorzy dodadzą taką możliwość do swojego programu.  Clever Moments w pełnej wersji kosztuje 5,49zł. Cena nie jest może duża, ale przy tego typu aplikacjach, nakłania do refleksji „czy jest mi to potrzebne”. Jeżeli ktoś ma taką wątpliwość, może za darmo sprawdzić najważniejsze funkcje aplikacji, dzięki wersji testowej. Czy warto kupić? Oceńcie sami. Jeżeli nie przeszkadza Wam brak możliwości tworzenia kopii, to otrzymacie bardzo solidnie wykonaną aplikację do prowadzenia wirtualnego pamiętnika, jedną z lepszych i ładniejszych. Ocena: 4- 