11.10.2012 AntyApps niedawno obchodziło swe pierwsze urodziny. Jesteśmy w sieci niewiele ponad rok, a opisaliśmy blisko dwa tysiące aplikacji. Jako że jesteśmy stosunkowo młodym serwisem to musimy sami dobierać proporcje między nowymi, a kultowymi aplikacjami które pojawiają się u nas na stronie. Kilka dni temu jeden z czytelników za pośrednictwem formularza kontaktowego wytknął nam brak opisu fenomenalnej gry logicznej, która swego czasu pochłonęła mnie na długie godziny — Apparatus. I właściwie to wciąż potrafi mnie zauroczyć i sprawić, że zasiadając na tylko jedną partyjkę spędzam przy niej kolejnych kilkadziesiąt minut. A skoro to aż taki rażący brak, to postanowiłem tę dziurę czym prędzej załatać.  Gra składa się tak naprawdę z dwóch głównych trybów zabawy: wyzwań oraz piaskownicy. W tym pierwszym odgórnie narzucone zadanie jest proste: doprowadzić niewielką metalową kulkę do niebieskiego koszyczka. A jak z drogą do jego wykonania? Cóż, z tym bywa różnie — dostajemy w nasze ręce zestaw różnych narzędzi które możemy w tym celu wykorzystać. Od prostych desek, przez kable aż po silniki — sami decydujemy jak ich użyć na tyle sprytnie, by kulka trafiła do celu. Oczywiście możemy je także ze sobą łączyć, bo gwoździ czy innych dodatków w Apparatusie jest pod dostatkiem. W piaskownicy zaś (ang. sandbox) możemy nie tylko budować poziomy z wyzwaniami, które następnie możemy udostępniać w sieci dla szerszej publiczności, ale też po prostu budować. Bawić się wszystkimi dostępnymi w grze elementami bez żadnych ograniczeń! Gra nie należy do najświeższych produkcji, a przez cały jej dostępności na rynku, nagromadziła wiele interesujących plansz, które domorośli projektanci postanowili udostępnić szerszej publiczności. Także i tu zabawie nie będzie końca.  Gier opartych na fizyce na urządzeniach z iOS oraz Androidem jest pod dostatkiem, ale rzadko które z nich mogą pochwalić się fotorealistyczną grafiką. W większości przypadków twórcy stawiają jednak na sprawdzoną, kreskówkową stylistykę. To jeden z elementów wyróżniający Apparatusa spośród dziesiątek innych produkcji z tego gatunku, a to już coś. Jeżeli chodzi o muzykę czy dźwięki to twórcy niespecjalnie się, moim zdaniem, popisali, ale jak wiadomo o gustach się nie dyskutuje, dlatego ten element pozostawię już Waszej ocenie.  Kolejna wyśmienita gra logiczna. Aktywna społeczność cały czas nie pozwala grze umrzeć i nawet jeśli wydawało Wam się że widzieliście tam już wszystko i nic Was nie zaskoczy, to polecam wrócić do Apparatus po kilku miesiącach by upewnić się, czy aby na pewno się nie pomyliliście. Wymagająca, rozwijająca wyobraźnię i załączająca syndrom jeszcze jednej próby, nim ją wyłączymy. Gra dostępna jest na platformie Google Play za blisko 12 złotych. Warto jednak pamiętać o tym, że dzięki żywej społeczności gra się nigdy nie kończy! Niezdecydowani mogą najpierw spróbować swoich sił w wersji demonstracyjnej. Ocena: 5+ 