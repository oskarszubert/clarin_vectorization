18.02.2014 Słoneczna pogoda za oknem wywołała wiosenne rozluźnienie, stąd dzisiaj będzie o aplikacji zupełnie niepoważnej. Zajęła ona 13. miejsce w ostatnim rankingu najczęściej pobieranych, nowych aplikacji na Androida, więc mam wrażenie, że takie apki są po prostu potrzebne. Jak sama nazwa wskazuje, naszym głównym celem będzie tu odreagowywanie stresu na wirtualnym szefie. Jeśli macie problemy w pracy lub mieliście gorszy dzień, być może Beat the Boss 3 okaże się małym remedium, które choć trochę poprawi wam humor.  Aplikacja nie wymaga logowania czy rejestracji. Właściwe od razu po jej uruchomieniu możemy przystąpić do znęcania się nad tytułowym szefem. Nie miałem przyjemności sprawdzenia innych tytułów od Game Hive Corporation, jednak trzecia odsłona serii wygląda niemal identycznie jak inne gierki od tego dewelopera. Komiksowa grafika, duże głowy, spora dawka czarnego humoru – tak chyba najprościej będzie opisać ten styl. Beat the Boss 3, jako gra „terapeutyczna” pozwalająca się odstresować, została stworzona w taki sposób, że nie mamy możliwości przegrać. Naszym głównym celem będzie uprzykrzanie życia wirtualnego szefa, poprzez mniej lub bardziej wymyślne tortury. Zaczynamy w jego biurze, jedynie z możliwością rzucania nim o ściany. Wraz z rozwojem gry, za pieniążki zarobione na karygodnych aktach przemocy, będziemy mogli odblokować nowe, wyjątkowo fantazyjne lokalizacje (podwnodny świat, góry w Tybecie czy zima w Rosji) oraz nowe narzędzia tortur. Będą to między innymi gorący kubek z kawą, białe rękawiczki umożliwiające wymierzenie „policzka”, młotki, fajerwerki, cygara i egzotyczne owoce. Jak nietrudno się domyślić, gra ma dość drastyczny charakter, dlatego zdecydowanie nie nadaje się dla młodszych użytkowników Androida.  Dla tych, którym nie wystarcza standardowa postać szefa dostępnego od początku gry, przygotowano specjalny generator, który pomoże nam upodobnić naszego bohatera do wybranej przez nas osoby. Moim osobistym zdaniem, ten element gry jest już nieco niezdrowy. Mieszane uczucia mam również w kwestii mikropłatności. Naprawdę nie wyobrażam sobie płacenia za wirtualne narzędzia tortur oraz nabijania poziomów w tego typu grze. Myślę, że po ciężkim dniu pracy zdecydowanie lepiej robi dobra kolacja w gronie najbliższych. Beat the Boss 3 na pewno nie jest pozycją, którą będę zachwalał i polecał, jednak jeśli takie metody walki ze stresem są dla was skutecznie, apka jest dostępna za darmo w Google Play oraz App Store. 