23.07.2012 Od kilku dni w czołówce najnowszych aplikacji Google Play znajdują się dwie, które szczególnie przykuły moją uwagę. Obie tak właściwie są jedynie tapetami, ale nie byle jakimi — chodzi o dmuchawiec z Samsuga Galaxy S3 i standardowe tło najnowszej wersji Androida, Jelly Bean. Obie animowane, obie świetnie prezentujące się, obie możliwe delikatnie do zmodyfikowania za pośrednictwem aplikacji, obie warte wypróbowania. Jeżeli należycie do grona tych marudnych ludzi, którzy tapety zmieniają od wielkiego święta nie mogąc się przyzwyczaić do nowego wystroju urządzenia, to obu tym motywom powinniście dać szansę. To prawda, są ruchome, ale przy tym też delikatne i nienachalne. Mimo iż animowane, to na tyle nieinwazyjne, że nie drażnią, ani nie przeszkadzają, a wręcz przeciwnie — uspokajają i cieszą oko. Sam także należę do wymienionej wyżej grupy ludzi, którzy tapety zmieniają raz na kilka miesięcy, a dobór odpowiedniego tła trwa godzinami. Przyznam, że zainstalowałem obie te aplikacje z tapetami z czystej ciekawości, chcąc zobaczyć o co tyle szumu. W ostatecznym rozrachunku zdecydowałem się zamienić starą drewnianą podłogę na podstawową tapetę z Jelly Bean — czytelną, ciemną, z klasą. Nie mogę jednak powiedzieć złego słowa na motyw z dmuchawcem, gdyż ten również prezentuje się i działa fenomenalnie, nie tylko na SGS3. Jednak sam w telefonach wolę ciemniejsze tapety, dlatego wybór padł na rywala.  Jeżeli niespecjalnie zależy Wam na oryginalności, a lubicie rozwiązania z klasą, warto spróbować. W końcu nie bez przyczyny to właśnie te dwa motywy stały się podstawowymi tapetami w najnowszym modelu smartfona Samsunga i najświeższej odsłonie systemu z zielonym robocikiem. Zarówno Galaxy S3 Dandelion jak i Jelly Bean dostępne są za darmo w sklepiku Google Play. W kombinacji z Holo Launcher jak znalazł. 