30.03.2012 Trzy tygodnie temu zachęcałem was do spróbowania swoich sił jako właściciel luksusowych hoteli za sprawą Monopoly Hotels. Podobało się? To dobrze, ponieważ dziś mam dla was coś nowego i nieco bardziej ambitnego. Gra MyTown 2 to strategia w której wcielicie się w rolę właściciela miasta.  Pamiętacie SimCity? Jedną z najpopularniejszych gier strategicznych na PC? Co prawda Electronic Arts przeniosło tą produkcję na smartfony, jednak iPhonowe wydanie nie zrobiło na mnie większego wrażenia, dlatego pobierając MyTown 2 miałem pewne obawy, że ponownie nic mnie nie urzeknie. Ku mojemu miłemu zaskoczeniu – myliłem się. MyTown 2 to wyposażona w rysunkową grafikę gra strategiczna, w której naszym głównym zadaniem jest zarządzanie tworzonym miastem. Na początku jest dość skromne, dwa domki, kilka drzew, a poza tym głównie trawy. Jednak wraz z upływem czasu jest coraz ciekawiej. Nowe miejsca pracy, parki, szkoły… jak w prawdziwym życiu, aż ze wsi otrzymujemy prawdziwą metropolię. A zarządzanie takim miastem, to już nic łatwego.  Poza ogólnym rozwojem, rozbudową miasta, dbaniem o potrzeby mieszkańców i zbieraniem podatków, musimy także pamiętać o wypełnianiu misji. Te zapewniają nam dodatkowe przychody oraz zdobycie niezbędnego doświadczenia. Gra MyTown 2 to aplikacja, którą pobierzecie z AppStore bezpłatnie. Jako fan gier strategicznych, uważam, że to propozycja godna polecenia. MyTown 2 to miła odskocznia od szarej codzienności. Spróbujcie swoich sił i wy. 