10.09.2012 Kwestia zabezpieczeń naszych wirtualnych dóbr wielu spędza sen z powiek. Zarówno na naszych komputerach jak i smartfonach czy tabletach przechowujemy coraz więcej ważnych danych. Ale też zakładamy konta w kolejnych serwisach, spamiętać wszystkie te hasła, numery czy inne poufne wiadomości to dość kłopotliwa sprawa — szczególnie że nie od dziś wiadomo, że wszędzie powinniśmy użyć innego ciągu liter i cyfr. Dlatego warto spróbować Password Genie, który będzie skarbnicą informacji, które chcemy zachować wyłącznie dla siebie. Tak zwane cyfrowe portfele zdobywają coraz większą popularność. Password Genie dostępny jest zarówno na urządzenia z Androidem jak i komputery (Windows/Linux), dzięki czemu łatwo możemy zanotować istotne dla nas informacje i dzięki synchronizacji mieć do nich dostęp zewsząd. W przypadku mobilnej aplikacji wszystko utrzymane jest w oszczędnej formie, przez co dotarcie do zanotowanych przez nas treści jest intuicyjne i przyjemne. Przy pierwszym uruchomieniu aplikacji zostaniemy poproszeni o stworzenie konta lub, jeżli już takowe posiadamy, zalogowanie się. Następnie pozostaje nam jedynie wybrać czterocyfrowy kod, który będzie nam gwarantował dostęp do Password Genie. Dalej już możemyspokojnie dodawać i przeglądać wpisy, które przed dostępem osób trzecich ma chronić aplikacja. Każdy wpis przyporządkować możemy do kategorii. Na starcie dostępnych jest kilkanaście domyślnie ustawionych takich jak na przykład konta bankowe, paszporty, zakładki czy karty kredytowe. Jeżeli nie znajdziecie tam nic dla siebie, zawsze możecie utworzyć własną i samodzielnie wybrać jakie pola będą tam dostępne, by zanotować wszystko w najbardziej odpowiadającej użytkownikowi formie. Oprócz tego wszystkie wpisy możemy również umiejscowić w zdefiniowanych przez nas folderach, by w przypadku wielu rzeczy chronionych w naszym wirtualnym portfelu móc sprawnie odnaleźć interesujące nas treści. Warto również dodać, że jeśli będziecie chcieli tam zamieścić nie tylko tekst, ale i fotografie — te również można dodawać do notatek. Ja wciąz należę do osób na tyle nieufnych, że niespecjalnie chciałbym trzymać w aplikacji na urządzenie mobilne najważniejsze notatki. Nie wiem, może jestem starej daty. Niemniej twórcy obiecują solidną ochronę i 24 godzinne wsparcie zarówno telefoniczne jak i mailowe, dlatego w razie jakichkolwiek problemów czy pytań można szybko uzyskać pomoc. Password Genie dostępny jest w serwisie Google Play za darmo, jednak chodzi o samą aplikację. Usługa zaś posiada 30 dniową wersję próbną, później przyjdzie nam zapłacić 5,99$ rocznie. Patrząc na ceny konkurencji, oferta wydaje się być naprawdę korzystną. Warto dać jej szansę, choćby dlatego, by przekonać się czy takie rozwiązanie Was satysfakcjonuje — po miesiącu już będziecie pewni, czy warto zainwestować w abonament. 