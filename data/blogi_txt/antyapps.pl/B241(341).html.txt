14.08.2013 Rażące po oczach kolorami wizualizacje pod muzykę na czarnym tle — mówi Wam to coś? Nieustannie kojarzy mi się to ze starymi, winampowymi, czasami. Ale okazuje się, że to nie do końca prawda, bowiem współcześnie również można się na nie natknąć, ot, choćby w aplikacji Audiogasm.  Zaznacz w opcjach listę efektów które chcesz ujrzeć na ekranie, obrazki z których może korzystać program; dodatkowo jeszcze ustaw interesujący Cię poziom szybkości animacji i voila! Wystarczy wybrać piosenkę / playlistę, lub też samemu nucić do wbudowanego mikrofonu i gotowe. Magia rozgrywać się będzie na ekranie w rytmie wybranego przez nas tła. Tylko czy komukolwiek to jeszcze potrzebne? Aplikacja dość dobrze radzi sobie z rozpoznawaniem dźwięków, jednak wciąż patrząc na oferowane przez nią animację czuję się, jakbym cofał się w czasie (to doświadczenie z rodzaju tych, w których trafiamy na stronę internetową która nie była aktualizowana przez ładnych kilkanaście lat). Przy naprawdę wolnej muzyce, nawet kiedy ustawiłem najmniejsze z dostępnych tempo animacji, wciąż było za intensywnie, przez co efekt wypadał… komicznie.  Audiogasm żadnego „gazmu” we mnie nie wywołał. Wyglądająca dość marnie jak na dzisiejsze standardy aplikacja chciałaby zawojować sercami użytkowników urządzeń z nadgryzionym jabłkiem, tylko… nie bardzo ma czym. Jeśli jednak trafia do Was taka estetyka, albo najzwyczajniej w świecie macie ochotę na podróż sentymentalną, to warto się pospieszyć — na co dzień za aplikację trzeba zapłacić 0,89 euro — przez kilkanaście najbliższych godzin będzie ona jeszcze dostępna za darmo! 