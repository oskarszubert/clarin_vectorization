11.09.2013 Co jakiś czas, cyklicznie, sprawdzam jak zmieniają się gusta użytkowników Google Play i co tym razem triumfuje wśród tamtejszych gier i aplikacji. Dziś znów napotkałem tam znany i lubiany pomysł, czyli zagrywany na wszelkich możliwych platformach od lat Arkanoid/Breakout — tym razem w innej, acz również darmowej i przyjemnej oprawie. Poznajcie Smash Brick! To kolejna propozycja w której paletką odbijamy kulkę, którą strącamy kolorowe bloki porozrzucane po całej planszy. Strącając z konstrukcji kolejne elementy, coraz bardziej zbliżamy się do końca poziomu, naszym zadaniem jest bowiem pozbycie się wszystkich wymyślnych konstrukcji. Wraz z psuciem kolejnych klocków, spadają różne power-upy, które wspomagają nas w boju. Tutaj również nie spodziewajcie się specjalnych rewolucji — te są standardem, którym od lat obdarowywani jesteśmy przez twórców gier. Rozszerzanie paletki, przyklejanie piłki do rakiety czy kilka bil jednocześnie.  Pod względem sterowania Smash Brick również nie doczekało się żadnej rewolucji. Mazanie palem po ekranie wystarcza — w zależności na jakiej wysokości przyłożymy palec do ekranu, tam ląduje środek paletki. Co ciekawe, to jedna z niewielu produkcji, gdzie twórcy pomyśleli o wygodzie sterowania i tym, abyśmy sobie nie zasłaniali palcem widoku i nie umieścili platformy tuż przy samej krawędzi ekranu, a nieco wyżej, przez co widoczność nawet na mniejszych ekranach smartfonów jest wygodnie i czytelnie. Kolory są wyraziste i całość prezentuje się nienagannie, ale! No właśnie, gra jest darmowa, co niesie za sobą mus jakiegoś generowania zysków. Tutaj, tradycyjnie, są to reklamy — i wszystko byłoby w porządku gdyby nie fakt, że takowe pojawiają się na całym ekranie również podczas rozgrywki. A ich wyłączanie nie raz sprowokowało u mnie stratę piłki… Bardzo marnie zaimplementowane rozwiązanie. Smash Brick to klasyczna pozycja, która… także wciąga. Mimo że jakość jej wykonania nie jest naganna, to do znakomitej Anodii (niestety dostępnej tylko na iOS) jej daleko. Ale widać ponadczasowe pomysły wciąż bawią stąd wysoka pozycja w rankingach. Nie jest to produkcja bez wad, jednak jeśli inne Arkanoidy macie już ograne na wszystkie możliwe sposoby, to trudno mi Smash Brick nie polecić — zestaw kilkudziesięciu plansz powinien na chwilę wypełnić lukę. Gra dostępna jest za darmo na platformie Google Play. 