31.01.2013 Niezmiennie od kilku dni, w czołówce płatnych aplikacji polskiego AppStore znajduje się program Data Man. Rzucająca się w oczy, czerwona ikona z dwoma białymi trójkątami, tak długo drażniła mój wzrok, aż w końcu wyciągnąłem z portfela 0,89€ by się przekonać, czy naprawdę warto.  Data Man w sklepie z aplikacjami na urządzenia mobilne firmy Apple zbiera same pozytywne opinie. Polscy użytkownicy docenili funkcjonalność aplikacji, która w gruncie rzeczy nie wydaje się być wyjątkowo skomplikowana. Gdy uruchomimy program, szybko da się jednak zauważyć, że tu nie tylko o funkcjonalność chodzi, ale także o sposób podania. Zanim o tym czy warto, kilka słów na temat samej aplikacji. Data Man to program, który pomoże nam śledzić wykorzystywany przez nas transfer internetowy za pośrednictwem telefonu. Przy pierwszym uruchomieniu zostaniemy poproszeni o określenie naszego pierwszego dnia rozliczeniowego w miesiącu oraz o liczbę zużytych już megabajtów. Do poprawnego działania programu, niezbędna będzie także informacja o całym, dostępnym miesięcznie transferze. Dalej wszystko dzieje się już samo. Program automatycznie zlicza wykorzystane bajty danych, jednocześnie pilnując byśmy nie przekroczyli założonego maksimum. O zbliżającym się końcu pakietu, Data Man poinformuje nas wykorzystując system powiadomień zainstalowany w iOS. Poza informacją o obecnym stanie naszej internetowej puli megabajtów, program stara się także przewidzieć wykorzystanie transferu w nadchodzących dniach. O swoich przypuszczeniach informuje nas w lewym górnym rogu. Nieodłącznym elementem aplikacji, który jak mniemam był kluczem do sukcesu programu (który przypomnę, od kilku dni nie spada z rankingu najpopularniejszych, płatnych aplikacji w AppStore) jest jej oryginalny, minimalistyczny design. Kolorowy ekran zmieniający swoją barwę w zależności od ilości wykorzystanego transferu, a na nim zwykłe, białe litery. Całość naprawdę wygląda efektownie pomimo bijącej po oczach prostoty. W Data Man zakochani są nie tylko Polacy, ale także Amerykanie. Za oceanem o aplikacji napisali m.in. redaktorzy The New York Times oraz Guardian – w obu artykułach, program został opisany w samych superlatywach. Czy warto? Może i ciężko to dostrzec, ale faktycznie – Data Man jest warty swojej obecnej ceny. 0,89€ to naprawdę nie wiele, a program może nie raz uratować nas przed kosztownym przekroczeniem posiadanego pakietu. Zatem jednoznaczną odpowiedzią na pytanie zadane w tytule wpisu jest – Tak, warto kupić Data Man. 