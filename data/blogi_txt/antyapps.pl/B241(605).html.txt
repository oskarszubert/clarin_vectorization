07.03.2013 Kiedy e-booki mają się coraz lepiej, a znaczące czasopisma, takie jak amerykański Newsweek, publikowane są już tylko w formie cyfrowej, nietrudno zauważyć, że papier jako nośnik informacji będzie eksploatowany na coraz mniejszym polu. Los książek i prasy prędzej czy później spotka również stare wysłużone wizytówki, jakie przez lata gromadziliśmy w naszych portfelach. W cyfrowej archiwizacji danych pomoże nam tym razem aplikacja CamCard Free – Business Card Reader. Po uruchomieniu programu mamy do dyspozycji trzy główne przyciski. Możemy zrobić zdjęcie wizytówki, zaimportować ją z obrazków zapisanych wcześniej oraz przejrzeć kartoniki, które aktualnie posiadamy w naszej bazie. Darmowa aplikacja po pierwszym uruchomieniu umożliwia zapis jedynie 20 kart (oraz dodawanie kolejnych dwóch w każdym tygodniu użytkowania). Jeśli jednak zdecydujemy się polecić CamCard znajomym, udostępnić link na Facebooku lub Twitterze, albo założyć własne konto w programie, liczba ta może sukcesywnie wzrastać do przeszło stu różnych zapisanych wizytówek. Własny profil w serwisie to także bonus w postaci przechowywania naszych danych w chmurze, dzięki czemu otrzymujemy kopię zapasową naszej bazy danych oraz możliwość zaglądania do niej z dowolnego urządzenia połączonego z Internetem.  A jak działa sam skaner? Wystarczy wykonać zdjęcie i w kilka sekund dane zapisane na wizytówce przenoszą się do odpowiednich rubryk (takich jak telefon, adres lub nazwa firmy). W przypadku pojawiających się literówek możemy poprawić skopiowane informacje. Przy każdym skanowaniu CamCard pyta, pod jakie konto ma podpiąć nowo zapisaną wizytówkę. Poza zapisem bezpośrednio w programie, możemy także dodać dane do naszych kontaktów z telefonu czy do bazy kontaktów ze skrzynki mailowej. Niestety mimo obsługi 16 różnych języków (w tym dwóch rodzajów Chińskiego), twórcy aplikacji nie pomyśleli o Polsce, przez co skanowanie wizytówek z polskimi znakami okazuje się być mało praktyczne, żeby nie powiedzieć bezużyteczne. Pełna wersja aplikacji kosztuje 38,99 zł, dlatego nie polecałbym jej nikomu, kto będzie ją wykorzystywał w naszym kraju. Jeśli chodzi o skanowanie kartoników, które pozbawione są polskich znaków, aplikacja spełnia swoje zadanie, gdzieniegdzie tylko omijając lub podmieniając niektóre litery zapisane bardziej wymyślną czcionką.  CamCard to produkt, który mogę zaakceptować w darmowej odsłonie (dostępny także na iOS). Niestety, nawet jeśli pojawiłaby się w nim obsługa naszego języka ojczystego, dwa razy zastanowiłbym się, czy warto wydać niemal 40 złotych na aplikację w wersji płatnej, która mimo wszystko nie zawsze rozpoznaje te znaki co trzeba. I wciąż jestem ciekaw, co w kwestii skanowania wizytówek mają do powiedzenia Chińczycy… 