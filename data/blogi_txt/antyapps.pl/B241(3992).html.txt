08.08.2013 Kolejny program, który pozwoli urozmaicić składowane na Waszych urządzeniach z iOS fotografie. Tym razem z filtrami nie poszalejecie (choć też znalazło się dla nich miejsce, bo jak inaczej — to już taki niepisany standard ;-), natomiast główna rola przypadła dodatkom w postaci naklejek oraz zdobiących ich napisów. Zaczynamy, tradycyjnie, od zaimportowania grafiki lub uchwycenia „chwili” na bieżąco. Następnie możemy przejść do edycji — wybrać spośród kilkunastu ostatecznych kształtów zdjęcia (tj. ratio), nałożyć jeden z kilku dostępnych filtrów, aż w końcu dotrzemy do tego co ma wyróżniać program spośród innych — naklejek.  Tych jest standardowo 39, ale pakiet startowy to dopiero początek zabawy, bowiem nieustannie kuszą nas reklamy kilku innych, również prezentujących się niezwykle efektownie, paczek. Co ciekawe, na te dodatki możemy nie tylko nakładać warstwy tekstu, ale zostały zaprojektowane tak, by bez problemu je obrócić, przeskalować czy też zmienić ich kolor. Zabawy z napisami również są przemyślane i przy „zagiętych” naklejkach tekst jest sprytnie maskowany w miejscach, gdzie być go nie powinno. W aplikacji znalazło się miejsce dla kilkunastu modnych i naprawdę fajnie prezentujących się czcionek, i dlatego staje się ona łakomym kąskiem dla wszystkich miłośników mobilnych obróbek grafiki. Tradycyjną bolączką jest fakt, iż lwia część z nich jest pozbawiona polskich znaków diakrytycznych, ale to już nie jest wina autorów Stickr… Gotową pracą możemy się podzielić bezpośrednio w jednym z trzech najpopularniejszych serwisów, gdzie takowe najczęściej trafiają (Facebook, Twitter lub Instagram), a także zapisać ją w pamięci urządzenia. Do niedawna moją główną aplikacją, która służyła do nakładania tekstu było fenomenalne Over, o którym nie tak dawno pisał Marcin. Po bliższym zapoznaniu się ze Stickr uznałem, że czas na zmiany. Jeżeli mieliście jakąkolwiek styczność z takimi programami, a wierzę że tak właśnie było, to jej obsługa nie powinna Wam sprawić żadnego problemu. Prosty, atrakcyjny dla oka, interfejs, skondensowanie najważniejszych elementów i spory wybór zarówno naklejek jak i okalających ich czcionek wypada bardzo przekonująco. Aplikacja w wersji na małe ekrany dostępna jest w AppStorze za 1,99$ — nie martwcie się jednak, w trybie „2x” prezentuje się i działa równie efektywnie na ekranie iPada… jeśli nie przeszkadza Wam inna klawiatura, oczywiście ;-) 