19.03.2013 Wszyscy sympatycy kreski Franka Millera i komiksów Sin City powinni być zachwyceni aplikacją Color Splash Effect. Jest to prosty program umożliwiający modyfikowanie naszych zdjęć poprzez tworzenie czarno-białych kompozycji z zachowaniem kolorowych detali. Zaledwie kilka pociągnięć palcem po ekranie naszych mobilnych urządzeń wystarczy, aby stworzyć zupełnie nowe i efektowne obrazy. Aplikacja dostępna jest w wersji darmowej i płatnej, za którą przyjdzie nam zapłacić 6,17 ZŁ. Wersja pro pozwala nam modyfikować takie parametry jak kontrast czy „ciepło” kolorów, na jakich pracujemy. Możemy także wrócić do miejsca pracy, z którego wcześniej się cofnęliśmy (funkcja REDO), co niestety nie jest możliwe w bezpłatnej wersji programu. Możliwości podstawowego wariantu aplikacji są jednak wystarczające i nie płacąc za dodatkowe możliwości i tak będzie ona spełniać swoje zadania.  Edytując nasze zdjęcie możemy nakładać kolor narzędziami o różnym stopniu grubości czy przezroczystości. Możemy także skorzystać z gotowych filtrów, podobnych do tych jakie możemy nakładać na fotografie w programach typu Instagram. Przydatnym dodatkiem jest funkcja maski, która ułatwia nam odnajdywanie się w roboczej przestrzeni przez nałożenie wyraźnej zielonej tekstury na miejsca, które do tej pory pokolorowaliśmy.  Jeśli nie jesteście zwolennikami konkretnego mobilnego edytora do zdjęć i cenicie sobie funkcjonalność kilku różnych aplikacji, z całą pewnością możecie włączyć Color Splash Effect do swojej kolekcji. Ci, którzy nie lubią jednak wypełniać pamięci swoich telefonów milionami aplikacji, z których najczęściej korzystają i tak tylko sporadycznie, spokojnie mogą wykreślić ten program ze swojej listy obowiązkowych pozycji i wybrać bardziej wszechstronny Fotor lub Pixlr Express. 