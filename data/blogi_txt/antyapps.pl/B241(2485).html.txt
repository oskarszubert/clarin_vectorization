18.04.2012 Poza tobą w pokoju nie ma nikogo, co robisz? Plotki głoszą, że wiele osób  decyduje się na podkręcenie głośności sprzętu grającego i oddaje się śpiewaniu (nie żebym wiedział z autopsji, że tak właśnie się zdarza… :)). A co jest najgorsze w śpiewaniu, poza tym, że najczęściej wydobywające się z nas dźwięki nie brzmią najlepiej? Brak znajomości tekstu. Choć interpretacja własna wcale nie jest najgorsza i często brzmi dużo lepiej niż oryginał ;), czasami warto się zagłębić w tzw. „lyricsy”. Nie masz czasu na szukanie tekstu w internecie? musiXmatch zrobi to za Ciebie! W chwili, kiedy w AppStore przeczytałem opis programu musiXmatch serce zaczęło mi szybciej bić. W końcu znalazłem to, czego szukałem! – pomyślałem. Kilka sekund na pobranie, instalacja i… jest! Podczas pierwszego uruchomienia, musiałem aż oczy przetrzeć ze zdumienia. To naprawdę było TO! musiXmatch to aplikacja, która skanuje całą naszą bibliotekę muzyczną na iPhonie, a następnie tworzy listę wszystkich zgromadzonych przez nas utworów. Dotykając wybranej piosenki, aplikacja łączy się z serwerem i wyświetla słowa. Prosto, szybko i na temat. To jednak nie wszystko. Tuż pod tekstem, możemy wysunąć muzyczny odtwarzacz, dzięki któremu odtworzymy wybrany utwór. Przesuwając poziomo palcem po ekranie, naszym oczom ukaże się karta z krótką biografią artysty oraz wszystkimi innymi jego piosenkami dostępnymi w bazie. Nieźle prawda?  Na dokładkę, przeglądając słowa możemy je od razu udostępnić na naszym Twitterze lub Facebooku, a także przesłać e-mailem bądź SMSem. Istnieje także opcja dodania utworu do grupy ulubionych. To co opisałem do tej pory, znajdziecie na pierwszej karcie programu. Kolejna – Trending pozwala przeglądnąć najchętniej wyświetlane teksty z bazy przez wszystkich użytkowników. Następne okno – Search – zgodnie z nazwą umożliwia przeszukiwanie całej bazy utworów musiXmatch, zatem jeżeli chcemy wyszukać słów do piosenki, której nie mamy w danej chwili na naszym telefonie, to właśnie tam powinniśmy się udać. W momencie gdy na naszym ekranie pojawi się już wyszukiwany tekst, w miejscu gdzie powinien pojawić się odtwarzacz piosenki, znajdziemy odnośnik do utworu w iTunes Store oraz możliwość odsłuchania jego próbki.  Na koniec zachowałem funkcję, która urzekła mnie jednak najbardziej. Znacie to uczucie, kiedy z waszych słuchawek wydobywa się utwór, do którego chcecie natychmiast poznać tekst? Koniec ze żmudnym szukaniem. Wystarczy uruchomić musiXmatch wybrać opcję Now playing i po chwili na ekranie mamy słowa piosenki, której właśnie słuchamy. Proste, a jak bardzo cieszy… Ponieważ głównie słucham muzyki zagranicznej, nie mogę narzekać na braki w bazie danych programu, która jest promowana, jako największa na świecie w swojej kategorii. Wpisując nazwy kilku znanych polskich artystów, także nie dojrzałem dziur. Można chyba zatem śmiało powiedzieć, że musiXmatch to narzędzie idealne! Program jest bezpłatny. Pobierzecie go z AppStore. 