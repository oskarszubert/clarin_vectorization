30.12.2013 Grupa Onet powoli, ale skutecznie rozwija portfolio swoich aplikacji na Windows Phone. Najnowsza z nich skierowana jest głównie do miłośników tematyki biznesowej, finansów i gospodarki. W pewien sposób do każdego, kto lubi być na bieżąco z tym co się dzieje w jednym z najważniejszych dla nas sektorów. Pierwsze zaskoczenie spotkało mnie zaraz po uruchomieniu aplikacji. Aby z niej skorzystać niezbędne jest logowanie. Możemy utworzyć nowe konto z poziomu programu, bądź też zalogować się na już istniejące. Nie mamy wyboru czy chcemy korzystać z ogólnych danych bez logowania, czy też bardziej spersonalizowanych za pomocą naszego konta. Główny trzon aplikacji dzieli się na dwa ekrany: wiadomości i notowania. Wbrew pozorom pod ich płaszczyzną kryje sporą ilość materiałów. Niestety, nie mamy żadnej możliwości personalizacji tego które i w jakiej kolejności będą wyświetlane. Przykładowo wiadomości dzieli się na 25 podkategorii. Nie są one dostępne w formie żadnej listy, a tylko jako poszczególne ekrany, tak wiec aby przejść pomiędzy nimi, bądź też odnaleźć te które nas interesują musimy wykonać sporo gestów palcem. Każda informacja to tekst (często niestety źle sformatowany) oraz przycisk udostępniania. Odnajdziemy tam nawet blipa., który formalnie już nie istnieje. Zabrakło standardowych opcji jak możliwość przejścia do wersji www, powiększenie czcionki tekstu czy pobranie do pamięci offline.  Podobne zastrzeżenia można mieć do drugiej grupy czyli notowań. Na szczęście tutaj w najgorszym wypadku mamy 7 kategorii. Trzeba przyznać że prezentują one dane bardzo czytelnie, zakres informacji jest spory, w razie czego najważniejsze informacje są powiększone bądź też wyróżnione kolorem. Jednak ponownie, by do nich dotrzeć trzeba sporo się nalatać. Nie mamy możliwości skonfigurowania listy najważniejszych zagadnień, giełd, walut które chcemy śledzić w pierwszej kolejności.  Wiele elementów interfejsu zasługuje na pochwałę. Zwłaszcza wspomniana już czytelność danych biznesowych, co nie jest sprawą prostą. Pod tym względem z aplikacji korzysta się naprawdę przyjemnie. Potem jednak trzeba przejść do kolejnego działu i zaczyna się bieganie po programie. Możemy zapomnieć o powiadomieniach czy też informacjach na kafelkach. Aplikacja dysponuje tylko jednym, statycznym, bez wsparcia największego rozmiaru. biznes.pl dostępny jest za darmo. Osobą znającym ten serwis nie muszę jej polecać. Pozostali po pierwsze powinni założyć sobie tam konto. Czy warto? W biznes.pl nie znalazłem niczego czego nie oferuje konkurencja, chociażby bing finanse. Aplikacja jest dostępna na Windows Phone 7 jak i 8. 