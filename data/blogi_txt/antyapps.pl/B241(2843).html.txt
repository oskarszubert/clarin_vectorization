18.05.2013 Za nami pierwsze dwa dni Festiwalu Filmowego w Cannes – prestiżowego wydarzenia, którego debiutancką edycję datuje się na rok 1946. Odbywająca się co roku (z nielicznymi wyjątkami) impreza przyciąga na Lazurowe Wybrzeże wiele znanych osób związanych z przemysłem filmowym. Wraz z nimi do Francji tłumnie przybywają pasjonaci kina z całego świata pragnący ujrzeć na żywo swoich ulubionych aktorów i nasycić swoje zmysły inspirującymi obrazami. Dla tych miłośników kina, którzy nie mogą oglądać festiwalowych wydarzeń na żywo została przygotowana specjalna aplikacja mobilna, umożliwiająca śledzenie aktualnych wydarzeń w Cannes oraz dająca możliwość bliższego poznania nominowanych filmów. Aplikacja Festival de Cannes 2013 dostępna jest na urządzenia działające pod kontrolą systemów: iOS oraz Android. Obie wersje są niemal identyczne, a ja miałem okazję testować tę przeznaczoną na tablety i smartfony z logo nadgryzionego jabłka, dlatego też poniższy tekst odnosi się w znacznej mierze własnie do niej.  Festiwal de Cannes 2013 to program udany. Po pacnięciu palcem w czarną ikonę przyozdobioną charakterystycznym logo symbolizującym gałązkę Złotej Palmy (najważniejszą nagrodę Festiwalu przyznawaną najlepszemu filmowi) zostajemy błyskawicznie przeniesieni do centrum wydarzeń. Użytkownik rzucony zostaje w strumień newsów prosto z Lazurowego Wybrzeża. Wiadomości posortowane są w sposób chronologiczny (co ułatwia nawigację), a każda z nich opatrzona jest adekwatnym zdjęciem.  W kolejnej (po news’ach) zakładce, noszącej nazwę Selection umieszczone zostały najważniejsze wiadomości o imprezie – przeczytacie tutaj m.in o filmach nagrodzonych w poprzednich edycjach Festiwalu oraz poznacie wszystkich członków tegorocznego jury. Kolejny dział aplikacji to Multimedia – w tym miejscu obok licznych trailerów możecie natrafić na krótkie wideo-reportaże, materiały audio oraz całą masę zdjęć dokumentujących kolejne dni Festiwalu. Zakładka Professional oferuje informacje, które przydadzą się osobom uczestniczącym w odbywającej się we Francji imprezie – dokładna mapa Cannes, wraz z zaznaczonymi wszystkimi strategocznymi punktami, szczegółowa rozpiska wydarzeń, przewodnik po mieście oraz wymagająca logowania strefa dla prasy. Ostatnie zakładki dostępne za pośrednictwem aplikacji to: Archives (w skład którego wchodzą informacje o dwóch poprzednich edycjach Festiwalu) oraz strefa sponsora, firmy Orange, w której znajdziemy m.in. specjalny kanał TV poświęcony imprezie oraz Festiwalowy Soundtrack.  Aplikacja Festival de Cannes 2013 działa bez zarzutu. Wszystkie informacje pojawiają się na ekranie błyskawicznie, a przechodzenie pomiędzy kolejnymi oknami odbywa się niezwykle płynnie. Kafelkowy interfejs jest czytelny i praktyczny, a korzystanie z niego to czysta przyjemność. Multimedialny przewodnik po Festiwalu w Cannes dostępny jest za darmo w AppStore oraz Google Play. 