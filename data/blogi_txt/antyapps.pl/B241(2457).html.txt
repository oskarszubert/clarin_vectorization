19.08.2013 Pojechałem dziś do pracy rowerem i tak się złożyło, że natrafiłem również na zestawienie aplikacji wspierających ten środek transportu w zagranicznym serwisie poświęconemu Androidowi. Wśród mało znanych apek znalazła się pozycja stworzona przez naszego rodaka Piotra Potulskiego. Zbieg okoliczności zadecydował więc o dzisiejszym wpisie. I mimo że zdaję sobie sprawę, że większość rowerzystów i tak wybierze znane tytuły takie jak Endomondo czy Sport Tracker, to jesteśmy tu od tego, żeby zaprezentować wam dostępne alternatywy, na jakie natrafiamy. Ta okazała się być wyjątkowo prosta i jednocześnie czytelna, co z pewnością sprawi, że mimo dużej konkurencji na rynku odnajdzie swoich zwolenników. Podstawowa wersja aplikacji Move! dostępna jest za darmo. Koszt wariantu PRO to nieco ponad 7 złotych. Jest to kwota, jaką zapłacimy za pozbycie się bannerów reklamowych z apki. Biorąc pod uwagę ceny nierzadko przekraczające 20 złotych, które musimy zapłacić za rozwinięte wersje aplikacji sportowych, myślę, że jeśli Move! zdobędzie wasze uznanie, kwota jaką mamy zapłacić jest jeszcze do przeżycia. Jak napisałem na początku, siłą aplikacji jest jej prostota. Znam wiele osób, które ponad wielofunkcyjność i szerokie możliwości aplikacji, cenią sobie prostotę i w przypadku apki sportowej – koncentrację na konkretną dyscyplinę. Taka właśnie jest aplikacja Move! Bike Computer, co, jak wskazuje nazwa, pełni przede wszystkim funkcję urządzenia popularnie nazywanego „licznikiem”. Tu jednak źródłem informacji o naszej prędkości czy położeniu będzie GPS, a nie jak w typowych wskaźnikach tego typu czujniki umieszczone na kole. Poza wspomnianymi wskaźnikami aplikacja poinformuje nas również o czasie naszej podróży, maksymalnej szybkości jazdy, przebytym dystansie lub średnich wyciągniętych z tych danych. To tyle, jeśli chodzi o klasyczne funkcje, które do tej pory znaliśmy z rowerowych liczników. Drugą z nadrzędnych użyteczności apki jest możliwość rejestracji przebytej na rowerze trasy, co upodabnia Move! do wspomnianego wcześniej, popularnego Endomondo. Przebiegowi naszej podróży możemy przyjrzeć się na mapie zarówno wykorzystując klasyczny widok „kartograficzny”, jak również satelitarny. Robiąc duże zbliżenie widać, że aplikacja bardzo dokładnie rejestruje każdy z naszych ruchów, na co w moim przypadku wskazuje bardzo nieskoordynowana linia na początku jazdy, gdzie prowadziłem rower obok siebie, opuszczając swoje miejsce pracy. Bardziej zaawansowanych użytkowników podobnych programów prawdopodobnie zainteresuje możliwość wyeksportowania wyników naszych tras do plików takich jak Google KML lub Garmin GPX. Tym mniej zainteresowanym tematem z pewnością wystarczy możliwość udostępnienia tych danych w innych aplikacjach zainstalowanych w naszych tabletach lub smartfonach. Move! Bike Computer to aplikacja, która przypadnie do gustu wszystkim tym, którzy wybierają proste i łatwe rozwiązania. Jeśli nie interesuje was atrakcyjny interfejs i „bycie na czasie”, a szukacie wygodnej apki, która zarejestruje wasze rowerowe wyprawy, myślę, że Move! będzie dobrym wyborem.  obrazek: źródło 