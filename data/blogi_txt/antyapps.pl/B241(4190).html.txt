15.03.2013 Serię WipeOut z pewnością kojarzą wszyscy ci z Was, którzy spędzili swoje przed konsolami Sony. Futurystyczne wyścigi gościły na każdej z nich (przy okazji zaliczając także gościnne występy u konkurencji, ale tam było ich zdecydowanie mniej) wydzierając nam kolejne godziny z życia przy próbie odhaczenia się na mecie jako pierwszy. Sam jestem świeżo po zmaganiach z wyzwaniami wipeoutowymi na PlayStation Vita, dlatego odpalając TurboFly HD nie sposób nie porównać tych dwóch gier. Tutaj również ścigamy się wyczesanymi statkami, zbieramy porozrzucane na trasie power-upy, starając się nie ominąć żadnego paska z turbo-doładowaniem oraz zręcznie wymijając przeciwników, by dotrzeć na metę jako pierwszym. Przy okazji starając się wyeliminować przeciwników spychając ich na barierki, samemu zaś kombinując tak, by nie dać uszkodzić naszego statku.  W grze znalazło się miejsce dla kilku trybów zabawy, z których najważniejszym zdecydowanie jest ten, w którym robimy karierę. To właśnie tam odkrywamy kolejne trasy i po zwycięstwie odblokowujemy dostęp do następnych statków: szybszych, wytrzymalszych, po prostu lepszych. Kiedy nie chcemy rozpoczynać kolejnego turnieju, zawsze możemy skorzystać z trybu quick race, w którym wybieramy jeden z odblokowanych już torów, statek i startujemy w wyścigu.  W TurboFly HD dostępne są dwa schematy sterowania: oparty na akcelerometrze oraz wirtualnych przyciskach. W tym pierwszym mamy jeszcze wariację związaną z odwróconymi kierunkami, jednak jakkolwiek dobre by one nie były, są zdecydowanie trudniejsze do okrzesania niż druga opcja. Naciskając na prawą lub lewą krawędź ekranu skręcamy, zaś klikając w symbol zdobytego power-upa puszczamy go w ruch, robiąc miejsce dla kolejnego znaleziska które pomoże nam wygrać wyścig. Graficznie produkcja robi bardzo dobre wrażenie — co prawda, moim zdaniem, projektom plansz do wymuskanych molochów z najświeższych części WO trochę brakuje, ale narzekanie byłoby sporym nadużyciem. Właściciele starszych urządzeń z Androidem na pokładzie mogą skorzystać z trybu graficznego z mniejszą ilością detali, by również cieszyć się płynną animacją i bezproblemowymi wyścigami.  TurboFly HD to produkcja ponadczasowa — podobnie zresztą jak seria, do której ją w tym tekście wielokrotnie porównywałem. Grę można nabyć zarówno na urządzenia z Androidem — obecnie trwa promocja, w której możecie ją dostać za pół ceny (4zł). Jeżeli nie jesteście przekonani czy warto, zawsze możecie sprawdzić demo — to również dostępne jest w Google Play. 