24.01.2014 Kiedy pierwszy raz spojrzałem na grafikę, którą widzicie powyżej, Captain Oil od razu skojarzył mi się kultowym World Of Goo. Byłem wielkim fanem tej gry, dlatego czym prędzej ściągnąłem Olejowego Kapitana, aby sprawdzić, czy przypadkiem komuś nie udało się stworzyć podobnego tytułu. Okazało się jednak, że poza czarną „mazią”, gierki nie mają ze sobą nic wspólnego. Captain Oil dostał odemnie jednak szansę i muszę przyznać, że świetnie ją wykorzystał wciągając mnie w przedziwną rozgrywkę, której celem jest… ratowanie jednookich kropli oleju. Fabuła gry, a może głównie jej bohaterowie, to efekt pracy wyjątkowo szalonych umysłów. Tajemnicza rura ssąca porywa kropelki oleju w różnych miejscach na świecie. Największa z kropelek, która nie wiedzieć czemu w zależności od lokalizacji ma na głowie inną czapkę (charakterystyczną dla danego regionu) oraz inne, wyjątkowo zabawne imię (Juan Petrol, Ben Zeen czy Gasolov naprawdę wstrzelili się w moje poczucie humoru), postanawia uratować swoich towarzyszy jako Captain Oil. Żeby nie było jeszcze zbyt prosto, kapitan podróżować będzie kosmicznym spodkiem strzelającym kolrowymi piłkami.  Podczas rozgrywki na planszy rozmieszczone będą małe, jednookie kropelki oleju, które będziemy musieli uwolnić ze szklanych skrzynek. Ponad nimi kursował będzie spodek kosmiczny, którym sterujemy. Do naszej dyspozycji będą klawisze kierunków oraz strzał, który aktywujemy przyciskając dowolne miejsce na planszy. Liczba piłek jest ograniczona, dlatego należy skupić się na celowaniu. Pod statkiem znajduje się wahadło. Strzelać należy wtedy, kiedy wskaże ono odpowiadający nam kierunek. Im mniej kulek zużyjemy na uratowanie wszystkich kropelek, tym wyższe noty otrzymamy. Aby przejść daną planszę, wymagana jest tylko jedna gwiazdka oceny.  Na planszy pojawią się również rozmaite przeszkody, utrudniające nam dostęp do szklanych pudeł z kropelkami oleju. Będą to pułapki z kolcami, wentylatory lub trujące rośliny. Jeśli będziecie mieli duży problem z pokonaniem danego poziomu, istnieje możliwość wezwania… Super Ninja. Jak bardzo nie brzmi to absurdalnie, tajemniczy bohater, używając specjalnych promieni, ratuje wszystkie kropelki na planszy i pozwala przejść do następnych misji. Niestety, aby zdobyć Super Ninja, będziemy musieli odwiedzić wirtualny sklepik. I tu niespodzianka: zamiast klasycznych mikropłatności, bonusy w grze zdobędziemy poprzez odwiedzenie ich profili społecznościowych, pozytywną ocenę w Google Play lub pobranie innych gier ze studia Game Cooks. Captain Oil to wciągająca gra zręcznościowo-logiczna, którą szczerze wam polecam. Spodziewałem się czegoś zupełnie innego, jednak rozgrywka jaką spotkałem, nie mająca w prawdzie nic wspólnego z klimatem World Of Goo, w pełni mnie usatysfakcjonowała. 