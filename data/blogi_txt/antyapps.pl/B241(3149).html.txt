23.07.2012 Przed laty spędzałem godziny zagrywając się w Duck Hunt na Pegasusie czy, nieco później, w Virtua Cop w pobliskim salonie gier. Uwielbiałem celować z plastikowej broni do ekranu i strzelać do całej hordy rozwścieczonych przeciwników, którzy próbowali wymusić na mnie wrzucenie kolejnych żetonów do ogromnej maszyny. Teraz podobne zabawy na konsolach stacjonarnych oferują kontrolery ruchowe, zaś na urzadzeniach mobilnych zamiast celować z dodatkowego urządzenia palcem wskazujemy gdzie chcielibyśmy oddać strzał. Jeżeli nie boicie się wyzwań to do boju żołnierze, ukochana czeka! W grze wcielamy się w tytułowego Majora Mayhema, który po telefonie od pana prezydenta rusza na wojnę. Dodatkową motywacją by dać z siebie wszystko jest ocalenie porwanej ukochanej, a jej odbicie nie będzie prostą sprawą — w 45 przygotowanych poziomach czekają na nas niezliczone pojedynki z ninja, mumiami czy rosyjską mafią. Te polegają po prostu na tym, by klikać w miejsce na ekranie, gdzie chcemy oddać strzał. Kiedy już nie możemy sobie poradzić ze standardową bronią, zawsze możemy skorzystać z któregoś ataku specjalnego — te kupujemy za specjalne żetony które zdobywamy w grze, lub płacimy za nie w ramach mikrotransakcji.  W podstawowym trybie gramy w swoim tempie, skrywając swe oblicze za osłonami i zdejmując po kolei zastępy wrogów, wykręcając comba i ruszając dalej. Jednak oprócz niego Adult Swim przygotowali dla nas wyzwania do odblokowania w postaci trybów Arcade (w których zmagać się musimy z losową misją), Time Bomb (tutaj naszym zadaniem jest zdjęcie jak największej ilości przeciwników w przeciągu minuty) oraz coś dla prawdziwych twardzieli — Survival, który polega na przejściu całej gry na jednym życiu. Ja dość szybko się poddałem.  Cała gra utrzymana jest w komiksowej, animowanej stylistyce. Po drodze zmieniamy środowiska, a tym samym tła w każdej z lokacji. Te potrafią zachwycić kolorami i minimalistycznym podejściem, co niespecjalnie można powiedzieć o urozmaiceniu rozgrywki. Przez większość gry przyklejamy się do osłony i jedynie celujemy do przeciwników, unikając jednoczesnie lecących w naszym kierunku pocisków. Przez pierwszych kilka, a nawet kilkanaście poziomów bawiłem się świetnie, ale dalej trzymała mnie już tylko ciekawość. I dodam tylko, że warto dotrwać do samego końca, tam bowiem czeka na nas drobna niespodzianka.  Gra jest darmowa zarówno na iOS jak i Androida. W ramach mikrotransakcji możemy dokupić wiele ulepszeń które ułatwią rozgrywkę czy ją urozmaicą, jak… nowe stroje, jednak jestem zywym przykładem na to, że przy odrobinie cierpliwości z całością można uporać się także bez specjalnych wydatków. Gra jest na tyle dobrze zbalansowana, że żaden zaprawiony w boju żołnierz nie powinien mieć z tym problemu. Jeżeli lubicie nutkę adrenaliny, naprawdę warto spróbować. To nic nie kosztuje, a zapewnia masę zabawy. Ocena: 4+ 