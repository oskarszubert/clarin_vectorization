22.04.2013 Czasy, kiedy pierwszą rzeczą po przyjechaniu na wakacje był zakup przewodnika turystycznego/mapy okolicy powoli odchodzą w niepamięć. Dziś posiłkujemy się Google Maps i innymi usługami, które ułatwiają nam zwiedzanie ciekawych miejsc. Kwintesencją tego jest aplikacja mobilna Tripomatic. Dobrze przemyślana i zaplanowana podróż to podstawa – przynajmniej wtedy, kiedy wybywamy z domu po to, by zobaczyć ciekawe miejsca, a nie wylegiwać się błogo na plaży. Tripomatic to usługa webowa, w ramach której możemy konstruować plany wycieczek, a następnie je ziszczać w rzeczywistości. Dopiero od niedawna serwis wzbogacił się o aplikacje mobilne (tradycyjnie wersja na iOS była dostępna wcześniej niż ta dla Androida). Są one na tyle interesujące, że nie mogłem sobie odmówić przygotowania dla nich osobnego artykułu.   Aby skorzystać z aplikacji niezbędne będzie niestety utworzenie konta w serwisie. Nie jest to jednak bariera, której nie dałoby się pokonać, zwłaszcza, że liczba dostępnych funkcji nam to rekompensuje. Mobilny Tripomatic ma przyjemny dla oka, wygodny interfejs, który jednak trochę przycinał się na moim Nexusie 4 – do czasu, aż nie pobrano z sieci wszystkich grafik i danych. Tło jest stylizowane na ciemne, lakierowane drewno, na którym wyświetlane są foldery wyglądające zupełnie tak, jak w prawdziwym biurze podróży. Autorom z całą pewnością nie można odmówić kreatywności. Podobnie jak w wersji webowej, podstawowym narzędziem planowania będzie mapa z kluczowymi punktami, które warto odwiedzić. Na jej podstawie będziemy budować trasę naszej wycieczki. Każde ciekawe miejsce posiada własną kartę z informacjami: krótką historią, godzinami otwarcia i ewentualnymi cenami, a także fotografiami poglądowymi. Te ostatnie to często prawdziwe perełki, od których ciężko oderwać wzrok. Niestety, jeśli chodzi o atrakcje w Polsce nie znajdziemy zbyt wielu możliwości. Ich baza jest relatywnie uboga.   Po zaplanowaniu wycieczki możemy ją podejrzeć na innym ekranie, gdzie całość estetycznie podzielono na poszczególne dni. Tutaj również można dodawać kolejne atrakcje. Aplikacja jest na tyle sprytna, że potrafi obliczać naszą odległość od ciekawych atrakcji, a więc ewentualne dodanie nowych miejsc do trasy jest ułatwione. Po powrocie do domu możemy natomiast udostępnić nasze plany innym użytkownikom serwisu i przysłużyć się tym samym czyimś wakacjom. Tripmatic to świetna aplikacja, która właściwie niweluje konieczność korzystania z webowej wersji serwisu. Znajdziemy tutaj niemalże wszystko, co potrzebne do zaplanowania i odbycia interesującej, pełnej atrakcji podróży. Nasz smartfon zyska natomiast nową rolę – przewodnika turystycznego. Sęk w tym, że całość sprawdzi się jedynie podczas podróży za granicę – do największych światowych miast. Miłośnicy idyllicznych pustkowi raczej nie znajdą w Tripomatic zbyt wiele pomocy.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 