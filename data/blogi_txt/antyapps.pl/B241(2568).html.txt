31.10.2012 Survivalcraft jest jak uczeń, który przerósł swojego mistrza. Gra która powstała jako mobilny klon (choć w pierwotnych założeniach jest wiele różnic) Minecrafta, w pewnej fazie rozwoju po prostu go prześcignęła i dalej powiększa ten dystans. Do tej pory była perłą dostępną jedynie dla posiadaczy systemów Windows Phone. Od niedawna mogą się nią cieszyć także posiadacze Androida.  Nie jestem fanem komputerowej wersji Minecrafta. Podziwiam sukces jaki odniosła, prostotę założeń i formy, ale tytuł nigdy mnie nie wciągnął. Tym większe było moje zdziwienie gdy po kontakcie z pierwszymi, bardzo ubogimi wersjami Survivalcrafta wsiąkłem w świat na dobre. Premiera gry na Windows Phone miała miejsce prawie rok temu, od tamtego momentu otrzymaliśmy 18 sporych aktualizacji (ostatnią właśnie dziś) i to właśnie w takiej formie trafiła na urządzenia z Androidem. Survivalcraft choć buduje na mechanizmie który znamy z Minecrafta nie ma za sobą PC-towej spuścizny, to wielki plus. Od samego początku, od najprostszych wersji interfejs i każda część gry były projektowane pod urządzenia mobilne i ekran dotykowy. Autor aktualizacja za aktualizacją słuchał głosu fanów odnośnie każdego elementu gry i w razie potrzeby wprowadzał poprawki. W pierwszych opiniach o wersji na Androida można spotkać komentarze, że Survivalcraft jest świetny, ale ma słabe sterownie. Nie, to Minecraft przyzwyczaił Was do wyjątkowo kiepskich rozwiązań. Zapewniam, pograjcie trochę w Survivalcraft a potem wróćcie do Minecraft, zobaczycie różnicę. :)  To co wyróżnia Survivalcraft spośród całej konkurencji to ogrom możliwości, który jest nieustannie i bardzo systematycznie poszerzany. Wystarczy przejrzeć skróconą listę zmian dodawanych przy każdej aktualizacji. Gra oferuje aż 4 różne tryby, w których przyjdzie nam tworzyć swój świat:  Challenging – tryb normalny, pierwszy jaki był dostępny w grze. W świecie gry czekają na nas niebezpieczeństwa, wszystko musimy wydobywać i tworzyć sami, a w wypadku śmierci pojawiamy się ponownie w miejscu ostatniego snu (warto o tym pamiętać). Cruel – podobny do poprzedniego, ale w wypadku śmierci tracimy wszystko, cały świat. Creative – tryb dla osób twórczych. Mamy dostęp do wszystkich narzędzi i składników, możemy latać, zmieniać dowolnie pory dnia, a nasz bohater jest nieśmiertelny  Mamy wpływ na to czy świat będzie ożywiony (zwierzęta, rosnące rośliny) oraz na ukształtowanie terenu (normalne generowane losowo, albo płaska tafla trawy). Hermless – tryb bezpieczny, eliminuje prawie wszystkie zagrożenia. Zwierzęta nas nie atakują, upadek z wysoka zabiera mniej życia, te regeneruje się szybciej, a wszystkie procesy wydobywcze przyśpieszono o 25%. Tak więc każdy znajdzie coś dla siebie. Ważna uwaga, rodzaj gry można zmienić w każdym momencie (z poziomu menu wyboru światów). Zbudujecie piękne imperium w trybie Creative i zapragniecie poczuć co to niebezpieczeństwo? Wystarczy zmienić na Cruel. Okaże się zbyt trudny? No to wychodzimy i przeskakujemy na Challenging. Proste. Generator świata jest świetny, a kreowany teren nieograniczony, powiększa się wraz z eksploracją.  Bardzo pozytywnie zaskoczyła mnie współpraca między platformami. Survivalcraft wspiera synchronizację z Dropboxem, za jego pomocą możemy zapisywać stworzone przez nas światy jak i importować nowe tekstury do gry. UWAGA, światy możemy przesyłać pomiędzy platformami oraz dzielić się ze znajomymi, wystarczy udostępnić im nasz plik (przykładowy, nie mój)! Bez problemu przeniosłem na Androida wszystkie moje wytwory z Windows Phone. Rzecz tak prosta, a zarazem tak potrzebna. Podobnie jest z teksturami. Użytkownicy Androida już na start mogą korzystać z bazy tekstur stworzonych  z myślą o Windows Phone.  To wszystko dotyczy jedynie początku tworzenia świata. W jego obrębie mamy ponad 150 różnych składników do wydobycia, wyhodowania,  upolowania, przetworzenia. Są nawet takie elementy jak tabliczki po których możemy pisać, w tym umieszczać linki do stron. Świat gry możemy oglądać z trzech różnych perspektyw: standardowo z oczu bohatera, z kamery umieszczonej za plecami, jest też trzeci tryb, kamery z daleka, ale w jego obrębie nie możemy poruszać się postacią, a jedynie kamerą. Jeżeli chcemy uwiecznić jakiś piękny moment z gry wystarczy kliknąć na ikonkę aparatu, a po chwili zdjęcie zapisze się w pamięci telefonu.  W odniesieniu do gier tego typu ciężko oceniać element graficzny. Jeżeli chodzi o inne mobilne odmiany Minecrafta, to na ich tle Survivalcraft wygląda pięknie. Niebo, efekty pogodowe, poszczególne tekstury, ogrom świata, ogień, cienie, to wszystko robi wrażenie i sprawia, że zabawa w świecie gry jest niezapomnianym wrażeniem. Podobno na niektórych urządzeniach lekko zawodzi optymalizacja, sama gra ładuje się też dłużej niż na Windows Phone. Jest to zapewne efekt różnorodności platformy. O optymalizację jestem jednak spokojny, autor wielokrotnie pokazał, że potrafi w tym aspekcie czynić cuda. Dodatkowo gra posiada sporo opcji edycji grafiki, tak więc w razie problemów wystarczy udać się do ustawień. Zerknijcie na cały album bitly.com/Sv9CQH | To wszystko było tworzone na telefonie. Polecam naprawdę każdemu. Jeżeli nigdy nie graliście w Minecrafta, nie rozumieliście jego fenomenu, albo graliście, ale nie przypadł Wam do gustu, dajcie szansę Survivalcraftowi. To naprawdę świetnie przygotowany tytuł, profesjonalne podejście do użytkowników i tony dobrej zabawy. Poniżej będzie QR kod do wersji płatnej, ale gra posiada też darmową wersję testową. 