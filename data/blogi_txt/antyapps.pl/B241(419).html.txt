09.07.2013 Baterie, a dokładniej ich pojemność są obecnie największymi hamulcowymi w rozwoju technologii i możliwości naszych smartfonów oraz tabletów. W najbliższym czasie nie ulegnie to zmianie, tym większą rolę odgrywa dobra optymalizacja systemu, aplikacji jak i świadome zarządzanie energią przez użytkownika. Pomagają w tym specjalnie przygotowane aplikacje. Jednak aby takie aplikacje mogły powstać, potrzebne jest odpowiednie api. Windows Phone 8 w tym aspekcie nie rozpieszcza developerów. Mają oni dostęp jedynie do bardzo ogólnych informacji o zużyciu i stanie baterii. Nie przeszkadza to jednak w tworzeniu kolejnych, coraz lepszych programów. Jeżeli nie da się wycisnąć więcej z api, zawsze można poprawić wygląd. Battery Performance to właśnie takie połączenie możliwości systemu z pięknym i praktycznym interfejsem. Autor podzielił aplikację na 6 zakładek. Pierwsza z nich, widoczna zaraz po starcie programu to podstawowe informacje o naszej baterii. Procentowe i graficzne przedstawienie stanu naładowania, szacowany czas pracy, jej pojemność, średnie procentowe zużycie na godzinę oraz szacowany, pozostały czas pracy w przypadku połączeń telefonicznych oraz przeglądania sieci.  Kolejna zakładka to logi stanu naładowania wg daty i godziny. Za pomocą suwaka możemy filtrować ich dokładność czasową. Wydaje się mało przydatna, możliwe że zyska w dłuższej perspektywie. W trzeciej odnajdziemy dane o tym z jakiego rodzaju połączeń korzystamy częściej, ilość ładowań (liczonych tylko przez aplikację), a także wykresu ilustrującego poziom naładowania. Autor dodał też mały moduł „społecznościowy”, dzięki któremu możemy śledzić na jakich modelach telefonów ludzie korzystają z Battery Performance oraz komu udało się uzyskać najlepszy czas pracy na baterii. Piąta, przedostatnia z zakładek to opcje, a zarazem zbiór skrótów do zarządzania wi-fi, bt oraz transmisją danych. Tak więc wszystkie najważniejsze dane mamy dostępne w postaci kolejnych okien aplikacji. Interfejs zasługuje na pochwały. Jest nie tylko świetnie wykonany ale też praktyczny. Do klasycznego metro trochę mu brakuje, jednak podstawowe zalety (płaski interfejs) zostały zachowane. Całość wygląda dobrze nawet na ekranach z wysoką rozdzielczością. Szkoda że kolorystyka nie dopasowuje się do ustawień systemowych. Irytujący jest też fakt, że przy probie wyjścia z okna statystyk, opuszczamy całą aplikację a nie tylko podgląd danych. Battery Performance w trybie darmowym oferuje podstawowe opcje. Za dodatkowe przyjdzie nam zapłacić niecałe 5zł. Czy to dużo? Nie. Obecnie jest to jedna z najładniejszych i najbardziej praktycznych aplikacji do śledzenia stanu naszej baterii. Szkoda że Windows Phone pozwala na tak niewiele w tym zakresie. Jeżeli jednak posiadacie wersję 8 systemu, pobierzcie Battery Performance i sami przekonajcie się o jej jakości. 