17.07.2012 Moje złote myśli mają to do siebie, że często umykają w kilka sekund, dlatego dobrze jest mieć gdzie je zanotować. Notatnik, nawet mały i długopis to zestaw ponadczasowy, ale często składa się tak, że te rewolucyjne pomysły wpadają mi do głowy wówczas, gdy nie mam do nich dostępu. Jednak z moim smartfonem się niemalże w ogóle nie rozstaję, dlatego dobrze mieć jakiś prosty notatnik pod ręką. Masz dość przekombinowanych opcji? W takim razie AK Notepad jest aplikacją dla Ciebie. Na łamach AntyApps opisywanych już było wiele programów, które służą do tworzenia notatek. Zarówno darmowych jak i płatnych. Dziś mam dla Was notatnik prosty do bólu, który w moim przypadku sprawdza się znakomicie — spełnia swoją funkcję, czyli bez problemu zapamiętuje to, co w niego wklepałem, a nawet więcej. Pisząc więcej mam na myśli opcję ustawiania przypomnienia, udostępniania naszych notatek, wysyłania ich na pulpit urządzenia oraz synchronizację z Catch.com. Jedynym minusem jakiego doszukałem się podczas użytkowania aplikacji, była… konieczność utworzenia konta we wspomnianym serwisie, ale ostatecznie nie każdy musi mieć potrzebę trzymania wszystkiego w chmurze, prawda? Oprócz synchronizacji z serwerem, dzięki czemu nawet z poziomu przeglądarki internetowej po zalogowaniu możemy edytować nasze zapiski, istnieje również opcja udostępniania wybranych treści. W ten sposób szybko możemy przesłać wszystkie nasze teksty na maila czy zapisać na dysku komputera, choćby za pośrednictwem synchronizacji z serwisem Dropbox.  Sama aplikacja jest bardzo minimalistyczna. Mamy co prawda ustawienia, w których możemy zmodyfikować tło notatek, czcionkę jaką będą stworzone czy metodę sortowania; nie zmienia to jednak faktu, że nie uświadczymy tam żadnych fotografii, dyktafonu czy odręcznych wpisów namazanych na ekranie naszych urządzeń z Androidem. A jeżeli obawiacie się, że ktoś niepowołany mógłby przeczytać Wasze tajne zapiski to możecie spać spokojnie, wystarczy ustawić kod dostępu, bez którego na włączenie aplikacji nie ma szans. AK Notepad to niewielki, darmowy program, który nie raz uratował mi życie. Zapewniam Was, że nikt nie pogubi się w gąszczu ustawień, przez które często można stracić wątek, ani też nie zdąży z niczym przekombinować, gdyż najzwyczajniej w świecie się nie da. Wszystkim wielbicielom minimalizmu serdecznie polecam to rozwiązanie. Gdy po wielu miesiącach poszukiwania czegoś idealnego w swej prostocie na nie trafiłem, zakochałem się od razu i obecnie nie wyobrażam sobie używać czegokolwiek innego. Jeżeli jednak potrzebujecie bardziej skomplikowanych narzędzi, to zdecydowanie nie ten adres. 