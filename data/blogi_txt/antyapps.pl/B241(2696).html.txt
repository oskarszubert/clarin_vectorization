30.12.2013 Nokaut to jedna z największych porównywarek cen dostępna w naszym kraju. Jeszcze do niedawana posiadacze telefonów z Windows Phone mogli z niej korzystać tylko w ograniczonym zakresie poprzez specjalnie przygotowaną stronę mobilną. Na szczęście dziś uległo to zmianie. Do sklepu z aplikacjami trafił Nokaut Skaner.  Nokaut Skaner ma nam pomóc w wyszukiwaniu towarów jak i porównywaniu ich cen. Aplikację dostosowano do specyfiki urządzeń mobilnych, stąd też słowo skaner w tytule. Zaraz po uruchomieniu ujrzymy okno aparatu gotowe do zeskanowania kodu, a nad nim bardziej klasyczną wyszukiwarkę. W razie potrzeby automatyczny start kamery możemy wyłączyć w opcjach, jednak bywa on bardzo przydatny. Skaner testowałem na dość dobrym aparacie Lumii 920, ale przy różnym, czasem bardzo słabym oświetleniu. W większości przypadków rozpoznawanie kodu i jego wyszukiwanie trwało tylko chwilę. Drugie okno stanowią kategorie. Główny podział opiera się na 21, ale jest to tylko wierzchołek góry lodowej. Każda z nich skrywa bardziej szczegółowy podział dzięki czemu łatwiej dotrzeć do produktów z interesującej nas kategorii. Szczegółowy opis produktu zawiera między innymi takie informacje jak występowanie danej oferty w naszej okolicy. Poszczególne produkty możemy dodawać do ulubionych lub też udostępniać w serwisach społecznościowych. Interfejs przygotowano z głową. Wpisano go w idee metro, zarazem zachowując części wspólne z innymi systemami. Przez większą część aplikacji na dolnej belce towarzyszy nam szybki odnośnik do wyszukiwarki, dodatkowo u góry po prawej znajduje się skrót przenoszący nas do skanera. Nawigacja po aplikacji jest intuicyjna i przyjemna. Pod względem wykonania naprawdę ciężko się przyczepić do czegokolwiek. Równie istotny aspektem co wykonanie jest zasób produktów w bazie serwisu nokaut. To już pozostawiam ocenie użytkowników. Sama aplikacja pozwala w wygodny sposób korzystać z jej zasobów, wyszukiwać produktów. Posiadaczy Windows Phone 7 powinna ucieszyć wiadomość że Nokaut skaner dostępny jest także na ich telefony. 