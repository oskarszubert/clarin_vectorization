18.02.2013 „Zapewnienie wysokiej jakości edukacji każdemu i wszędzie” – to hasło przyświeca założonej w 2006 roku organizacji edukacyjnej non-profit o nazwie Khan Academy. Na oficjalnej stronie organizacji założonej przez Salmana Khana znaleźć możemy prawie 4000 wykładów w postaci filmów podzielonych na kilka kategorii. Każdy wykład trwa od kilkunastu do kilkudziesięciu minut, a tematyka obejmuje szeroki zakres przedmiotów. Znajdziemy tutaj materiały zarówno z nauk ścisłych (informatyka, matematyka, fizyka, astronomia), biologicznych (medycyna, biologia, chemia), jak i humanistycznych (historia, historia sztuki). Dzięki szerokiemu zakresowi poruszanych tematów, każdy powinien znaleźć coś dla siebie. Dzięki aplikacji mobilnej dostępnej w AppStore do wykładów Khan Academy mamy również dostęp za pośrednictwem urządzeń mobilnych wyposażonych w system iOS. W markecie z aplikacjami mobilnymi Apple dostępna jest jedna, uniwersalna wersja programu – przeznaczona dla użytkowników iPhone’a oraz posiadaczy iPad’a. Jest ona dostępna za darmo, podobnie jak wszystkie materiały zamieszczone w Khan Academy.  Khan Academy na urządzenia z logo nadgryzionego jabłka umożliwia oglądanie wszystkich materiałów zgromadzonych w serwisie oraz pobranie ich na konto iCloud. Program działa bardzo sprawnie, video ładuje się bezproblemowo, nawet na wolniejszych łączach. Bardzo tradycyjny, czytelny interfejs jest przystępny nawet dla osób nie mających wcześniej styczności z  aplikacjami przeznaczonymi na urządzenia wyposażone w ekran dotykowy. Sporym ograniczeniem dla polskiego użytkownika może być język aplikacji – wszystkie materiały dostępne są po angielsku. Może być to problem nie do przeskoczenia, zważywszy na wiek potencjalnego odbiorcy materiałów zgromadzonych na serwerach Khan Academy, które skierowane są do uczniów podstawówek i gimnazjów. Aplikacja Khan Academy jest przystosowana do urządzeń wyposażonych w ekran w technologii Retina. 