21.11.2013 Zastanawialiście się kiedyś, jak wyglądałoby GTA, gdybyście mogli stanąć po stronie dobra? Myślę, że twórcy gry Bad Traffic mogli znaleźć inspirację do swojej gry właśnie w tego typu przemyśleniach. Oczywiście tytuły nie mają ze sobą nic wspólnego, jednak widok z góry i możliwość rozbijania samochodów w naturalny sposób skojarzyły mi się z pierwszą odsłoną serii Grand Theft Auto. W przypadku Bad Traffic będziemy mogli jednak wybrać, jaki los zgotujemy autom, które pojawią się na drogach. I tylko od was zależy, czy wcielicie się w anioła zbierającego pieniądze chroniąc auta, czy wybierzecie diabła, który zarabiać będzie niszcząc pojazdy na czas. Niezależnie od decyzji, Bad Traffic dostarczy wam dynamicznej rozgrywki wymagającej zręczności i dobrego refleksu. Gra została podzielona na dwie niezależne od siebie części. Ta, której głównym bohaterem został Adwokat Diabła, polega na niszczeniu określonej liczby aut we wskazanym czasie. Za wszystkie zniszczenia otrzymamy cenne monety, które później będziemy mogli wydać w sklepie, który udostępnia nam nowe samochody, dodatkowe bonusy oraz nowych bohaterów gry. Na planszy pojawią się oczywiście pojazdy specjalne takie jak koparka, której nie można zatrzymać, czy cysterna pełna łatwopalnych substancji, ułatwiająca spowodowanie wybuchu.  Druga część gry, gdzie równolegle możemy zbierać monety, jest znacznie bardziej humanitarna. Tu wcielimy się w rolę Anioła Stróża, którego zadaniem będzie takie kierowanie pojazdami poruszającymi się po planszy, aby w żadnym wypadku nie doszło do zderzenia. Jak nietrudno się domyślić, tutaj także przytrafią się nam bonusowe samochody urozmaicające rozgrywę. Będzie to na przykład auto, które rozrzuca monety, kiedy nie ingerujemy w jego ruch lub pojawiający się na planszy anioł zapamiętujący modele napotkanych aut.  W przypadku obydwu trybów rozgrywki sterowanie odbywa sie w taki sam sposób. Naciskając na wybrany pojazd zatrzymujemy go, natomiast przeciągając po nim palcem w kierunku ruchu, możemy go przyspieszyć. Dodatkowo w trybie gry Anioła Stróża możemy wybrać również opcję „endless”. Wtedy zamiast walki z czasem i określonymi zadaniami musimy po prostu jak najdłużej ochraniać wszystkie samochody znajdujące się na drodze, zbierając jednocześnie cenne monety. Jak wspomniałem wcześniej, możemy je później wydać w sklepie, gdzie do kupienia jest między innymi samochód Batmana, auto policyjne i wiele innych. Jeśli szukacie prostej zręcznościówki, która wciąga do tego stopnia, że nie chcecie odłożyć smartfonu, dopóki nie zbierzecie monet wymaganych do zakupienia wybranego modelu auta lub „dobicia” do określonej planszy, z czystym sumieniem polecam Bad Traffic. Gra daje sporo frajdy, zarówno jeśli staniecie po stronie dobra, jak również kiedy postanowicie dokonać masowej destrukcji. Tytuł dostępny jest na urządzenia z systemem Android oraz iOS. 