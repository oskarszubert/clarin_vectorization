03.02.2012 Podczas pierwszego pobytu w Japonii zaskoczyło mnie wiele rzeczy, a jedną z nich była absolutnie powszechna umiejętność wiązania krawatów. Młodzi chłopcy już w szkole, nosząc odpowiednie mundurki, uczą się jak poprawnie założyć ten nieodłączny element klasycznej, męskiej elegancji. A u nas? Jasne, jest spora grupa to potrafiąca, ale z drugiej strony nikogo nie dziwi nawet ktoś starszy, kto do dziś ma problemy z odpowiednim uszykowaniem się w tym aspekcie do wyjścia. Tie Right ma nam ten problem rozwiązać.  Tie Right jest darmową i szalenie prostą aplikacją. Po jej włączeniu naszym oczom od razu ukazuje się 6 typów wiązań, jakie będziemy mogli dzięki niej sobie przyswoić. 5 dotyczy krawatów, 1 muszki. Dla ułatwienia, autorzy podzielili wszystkie wersje na dwie grupy – podstawowe oraz zaawansowane. Po wybraniu dowolnej z nich przechodzimy „do pracy”. Każdy z typów podzielony został na kilka kroków, dzięki którym powoli, ale skutecznie będziemy w stanie przyswoić sobie sztukę wiązania nawet węzła windsorskiego (ale to już zaawansowany!). Aby jeszcze nieco poprawić komfort użytkowania, do wyboru mamy dwa widoki – standardowy, jakbyśmy patrzyli w lustro lub zdjęcia zrobione „z oczu wiążącego”. Dzięki temu nie musimy stać przed lustrem, wystarczy 1 do 1 powtarzać kroki uwiecznione na zdjęciu. Dodatkową atrakcją są jeszcze codzienne tipsy dla prawdziwych elegantów. W momencie gdy piszę ten tekst, możemy dowiedzieć się np. gdzie mierzyć talię. Nie robimy tego ani na biodrach, ani przy pępku, tylko w połowie drogi między nimi. Wiedzieliście? Te teksty codziennie się zmieniają i możemy włączyć powiadomienia o wrzuceniu nowego. W Tie Right nie uświadczymy żadnych fajerwerków, ale też nie o to w tym programie chodzi. Z zadania nauczenia wiązania krawata wywiązuje się doskonale i chociaż darmowych poradników w sieci nie brakuje, to jeśli chcecie mieć taki podręcznik zawsze przy sobie, to warto Tie Right pobrać. I tak jest za darmo. Przynajmniej jeszcze przez jakiś czas. Tie Right można pobrać stąd. 