26.04.2013 Aplikacja do zarządzania swoim numerem telefonu to w dobie smartfonów nie tyle luksus co po prostu standard, którego trzymać powinien się każdy operator. Play już od dłuższego czasu oferuje swoim abonentom takie rozwiązanie. Teraz poddał je solidnemu liftingowi, tworząc właściwie nowy produkt. Jak wyszło? Play24 dotychczas była jedną z częściej używanych przeze mnie aplikacji. Czasem potrzebowałem po prostu sprawdzić stan konta, czasem dokupić pakiet megabajtów, a czasem przejrzeć historię swoich płatności. Rozwiązanie to jest bardzo wygodne i nie wymaga przechodzenia do przeglądarki oraz wpisywania dodatkowych kodów zabezpieczających przesyłanych SMS-em (przynajmniej dopóki łączymy się za pośrednictwem 3G). Operator całkowicie przebudował aplikację, zmieniając jej interfejs oraz dodają kilka nowych, interesujących funkcji. To, co widać na pierwszy rzut oka to przede wszystkim jaśniejsza kolorystyka. Czerń wymieniono na jasny odcień szarości, który znacznie lepiej komponuje się z charakterystycznym dla Play fioletem. Aplikacja wykorzystuje też elementy interfejsu holo, przez co lepiej komponuje się z systemem i jest zwyczajnie przyjemniejsza w obsłudze.  Interfejs podzielono na cztery ekrany: moje konto, usługi, faktury (lub doładowania – w zależności od naszej oferty) oraz połączenia. Na pierwszym z nich znajdziemy informacje o stanie konta, dostępnych darmowych minutach i SMS-ach, pakietach megabajtów, a także aktualnej taryfie i ofercie. Słowem jest tutaj wszystko to, co charakteryzuje nas jako użytkownika sieci Play. Nic więcej właściwie do szczęścia nie potrzeba. Ekran usług, to, jak sama nazwa wskazuje, miejsce gdzie możemy dokupywać nowe promocje i pakiety, a także zarządzać już aktywowanymi. Tutaj też uzyskamy dostęp do takich funkcji jak m.in. poczta głosowa, blokowanie połączeń oraz multimediów typu muzyka na czekanie. Dwa pozostałe ekrany pełnią funkcję czysto informacyjną. Znajdziemy tam bilans ostatnich płatności (jeżeli korzystamy z oferty na abonament – w przeciwnym wypadku pojawi się tu funkcja doładowywania konta) a także historię naszych połączeń, SMS-ów i pobranych danych. Ciekawym dodatkiem i jednocześnie jednym z największych atutów nowej wersji aplikacji są wykresy ilustrujące w bardzo przystępny sposób wykorzystanie naszego pakietu danych. Play uczynił w ten sposób ekran historii bardziej funkcjonalnym i ładniejszym. Zamiast nic nie mówiących liczb widzimy czarno na białym (a właściwie fioletowo na szarym), na ile surfowania po sieci możemy sobie jeszcze pozwolić. Nowe oblicze Play24 zdecydowanie przypadło mi do gustu. Problemem może być jedynie ciągłe pobieranie danych. Dzieje się to nawet  po wygaszeniu ekranu, co może frustrować – szczególnie gdy dysponujemy wolnym połączeniem i nie jesteśmy aktualnie w zasięgu sieci 3G. Domyślam się, że ma to związek z bezpieczeństwem oraz koniecznością dostarczenia stale aktualnych informacji. Szkoda, że nie udało się tego rozwiązać jakoś praktyczniej (np. poprzez pobieranie tych danych w tle). Mimo to, z programu korzysta się bardzo przyjemnie i o wiele wygodniej niż wcześniej, stąd ode mnie dla Play solidne 5-.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 