18.12.2012 Kolejna aplikacja do szybkiego nakładania kolorystycznych filtrów na pliki graficzne. Daleko jej do ideału, ale może dla kogoś właśnie takie rozwiązanie okaże się najbardziej optymalnym — warto znać nasze wszystkie opcje! My Effects jest do granic minimalistyczną aplikacją, dlatego nie spodziewajcie się tu wielu opcji wyboru jak to miało miejsce choćby przy fenomenalnym Pixlr Express. Po jej włączeniu wybieramy grafikę którą chcemy edytować, następnie możemy przejść do głównej części zabawy, czyli nakładania efektów. Co ciekawe tutaj nie mamy z góry zdefiniowanej palety warstw kolorystycznych które nakładamy za pomocą jednego kliknięcia. Czyha na nas zaś ogromny przycisk „Generate Effect” dzięki któremu możemy zobaczyć jak nasza fotografia będzie prezentowała się z losowymi ustawieniami. Jeżeli takie rozwiązanie nas nie satysfakcjonuje, wystarczy kliknąć na znajdujący się niżej przycisk „Edit” — tam znajdziemy pięć suwaków odpowiedzialnych za nasycenia kolorów oraz jasność, którymi możemy samodzielnie dobrać efekty i metodą prób i błędów uzyskać kolorystykę która nas będzie satysfakcjonowała. Kiedy już zdecydujemy się na jedno z rozwiązań, możemy nasze ustawienia zapisać w formie efektu, by następnym razem móc do niego szybko powrócić. Wtedy też będzie on dostępny dosłownie tuż po jednym kliknięciu, wystarczy go wybrać z odpowiedniej zakładki. Fotografia gotowa? Warto wówczas zahaczyć o górną belkę, gdzie znalazły się opcje pozwalające ustawić przerobioną przez nas grafikę jako tapetę, zapisać obrazek w pamięci urządzenia lub udostępnić za pomocą jednej z zainstalowanych aplikacji. W My Effects próżno szukać się jakiejś ukrytej ideologii. To po prostu banalny w obsłudze program o dość ograniczonych możliwościach, ale nie jest tajemnicą, że nie każdy szuka specjalnie wyszukanych i rozbudowanych kombajnów graficznych — dlatego jestem przekonany, że i on znajdzie grupkę fanów wśród Was. Tym bardziej, że można go pobrać za darmo na platformie Google Play. 