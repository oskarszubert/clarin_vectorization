18.05.2012 Na dobry początek uwielbianego przez wszystkich piątku, gra autorstwa polskich developerów. Słówka to takie trochę Scrabble, trochę Wykreślanka, a jakby ktoś się uparł, to prawdopodobnie znalazł by też podobieństwo do Krzyżówki. O co chodzi? Słówka to łatwa i przyjemna gra, dzięki której aktywujecie swoje szare komórki podczas najbliższego weekendu. Swoich sił możecie spróbować w dwóch trybach: Gra na czas oraz Trening. W każdym z nich, otrzymacie planszę wybranego rozmiaru (3×3, 4×4, 5×5 lub 6×6) na której zostaną rozsypane literki. Tuż pod nią pojawi się lista wyrazów, które możecie na niej znaleźć. Zgodnie z nazwą, grając w ramach Gry na czas na poszukiwania będziecie mieli określoną ilość czasu, a w Treningu nikt nie będzie was pospieszał, tu chodzi o poprawę swoich umiejętności. Kolejne odnalezione słówka, zaznaczamy przejeżdżając palcem po ekranie. Choć Słówka pierwotnie powstały na Androida (o czym pisał kilka miesięcy temu Szymon), to gra wyróżnia się naprawdę ładnym interfejsem. Co więcej, działa on zarówno w układzie horyzontalnym jak i portretowym.  W ustawieniach gry, możemy aktywować bądź dezaktywować m.in. efekty dźwiękowe oraz połączenie z Facebookiem, dzięki któremu możemy na bieżąco dzielić się naszymi osiągnięciami. Ustalimy także maksymalny czas rozgrywki w trybie Gra na czas oraz Minimalną liczbę znaków w wyrazie. Do doskonałości brakuje mi jedynie integracji z Games Center, gdzie mógłbym zobaczyć wyniki innych graczy. Poza tym, Słówka to naprawdę warta uwagi pozycja dostępna w AppStore, zwłaszcza, że polska! Grę pobierzecie bezpłatnie z AppStore. 