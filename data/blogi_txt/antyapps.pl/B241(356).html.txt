30.09.2013 Aparaty w naszych smartfonach coraz częściej na stałe zastępują nam zewnętrzne urządzenia do robienia zdjęć. Ponieważ telefon towarzyszy nam praktycznie cały czas, z jego pomocą uwieczniamy naprawdę wiele momentów, często zapominając później, że dane zdjęcie w ogóle zostało wykonane. Każdy z takich obrazków swoje jednak waży i prędzej czy później przypomni nam się, kiedy nadejdzie czas na porządkowanie smartfonu w celu odzyskania kilku megabajtów wolnej pamięci. A ponieważ często szkoda nam wyrzucać obrazkowe pamiątki, a zrobienie backupu nie zawsze jest możliwe, z pomocą przychodzą aplikacje pozwalające zmienić rozmiar przechowywanych fotek. Jednym z prostszych narzędzi tego typu jest AVG Image Shrink   Share. Aplikacja nie jest może wyjątkowo rozbudowanym programem do obróbki zdjęć, ale za to świetnie spełnia swoje zadanie, jeśli chodzi o zmniejszanie zdjęć.  Oczywiście brak miejsca w pamięci to tylko jeden z powodów, dla których pomniejszamy nasze zdjęcia. Wszyscy wiemy, że serwisy społecznościowe, gdzie najczęściej publikujemy fotki z naszych smartfonów, nie są miejscem, gdzie ktokolwiek przywiązuje wagę do rozdzielczości obrazków. Mniejsza fotka znacznie szybciej zostanie przesłana w wybrane miejsce, a i mało kto zdecyduje się przenosić zdjęcia wykonane komórką na papier, dlatego i w tym przypadku, ważące po kilka megabajtów obrazy przydadzą się wyjątkowo rzadko.  AVG Image Shrink   Share pozwala zmniejszyć wybrane zdjęcie do trzech gotowych rozmiarów: Large (1024×768), Medium (800×600), Small (640×480) oraz wprowadzić własną rozdzielczość, która jest nam w danej chwili potrzebna. Ponieważ wysyłanie i udostępnianie zdjęć będzie najczęstszą przyczyną wykorzystywania apki, nie zabrakło również przycisku „share” pozwalającego przesłać wybrane zdjęcie mailem lub mmsem, albo udostępnić je w wybranym serwisie. Możemy również automatycznie ustawić usuwanie starej wersji zdjęcia po zmniejszeniu, jak również pomniejszać kilka zdjęć naraz. Twórcy zadbali także o informację dotyczącą ilości zaoszczędzonego miejsca w pamięci naszego telefonu po zmniejszeniu danego obrazka. Możemy także zdefiniować rozdzielczości fotek dla różnych portali, w których zdecydujemy się opublikować nasze zdjęcia. Dzięki temu aplikacja od razu będzie wiedziała, w jakim rozmiarze chcemy wysyłać obrazy na Facebook, a w jakim np. na Twitter.  AVG Image Shrink   Share to proste, ale i bardzo przydatne narzędzie, które z pewnością nieraz przyda się nam na co dzień. Oszczędność czasu przy zmianie formatu kilku obrazów na raz lub możliwość natychmiastowego przesłania małego pliku w wybrane miejsce to niby niewiele, jak na dzisiejsze standardy rozbudowanych aplikacji do edycji zdjęć, jednak w tym przypadku twórcy postawili na jedną funkcję, która działa tu naprawdę dobrze. 