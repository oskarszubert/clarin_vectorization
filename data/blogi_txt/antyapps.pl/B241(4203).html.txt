16.01.2012 Czasami 1000 słów można zastąpić jednym obrazem. Albo przynajmniej tak się mówi. Jeśli należycie do grupy, która nie tylko wyznaje tę zasadę, ale jeszcze do tychże obrazów zalicza te stworzone w ASCII to znaleźliście program, który ułatwi Wam komunikację tekstową przy wykorzystaniu sprzętu z iOSem.  No dobra, jest tutaj trochę więcej niż ASCII – TextPics zawiera bowiem w sobie chyba wszystkie znaki, jakie jest w stanie wyświetlić iPhone. Coś jeszcze? W zasadzie to… wszystko. Za 0.79 euro kupujemy po prostu galerię rysunków tekstowych, które możemy wysłać bezpośrednio SMSem lub szybko skopiować do schowka. Wówczas nie ma problemu z wklejeniem ich także choćby do maili. Siła programu leży przede wszystkim w ilości dostępnych wzorów – są ich dosłownie tysiące i ciągle dochodzą nowe. Do ich tworzenia przeznaczony jest zresztą specjalny edytor – co bardziej zdolni będą mieli w nim co robić. Wszystko zaś podzielono na odpowiednie kategorie, także te okazjonalne jak urodziny czy Nowy Rok – do oryginalnych życzeń jak znalazł. W przypadku braku inspiracji autorzy proponują nam jeszcze „obrazek dnia”, tak gdybyśmy chcieli komuś wysłać… cokolwiek. Dość kluczowa w przypadku tej aplikacji jest kompatybilność z innymi systemami, ale wysłałem paru znajomym ze słuchawkami opartymi na Androidzie losowe obrazki i wszystko śmigało jak należy, co najwyżej z lekkim przesunięciem pierwszej od góry linijki. Przy wzorach rozciągniętych na kilkanaście nie miało to większego znaczenia dla czytelności. Egzamin zdany. TextPics to nie jest musowa pozycja dla każdego posiadacza smartfona, ale jeśli wyobrażacie sobie korzystanie z takiego udogodnienia to warto spróbować. Może najpierw z darmową wersją. TextPics jest do kupienia tutaj. 