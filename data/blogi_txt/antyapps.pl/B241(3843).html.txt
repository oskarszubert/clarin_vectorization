29.12.2011 Sonic, czyli jedna z najstarszych postaci świata gier wideo znana jest przede wszystkim z tego, że szybko biega. SEGA jednak swojemu niegdyś popularnemu jeżowi nie odpuszczała i przykładowo zasiadł on choćby za sterami wyścigówek. Zabawa jest przednia, oceny recenzentów jednoznaczne, a gra dzisiaj darmowa.  Wiem, że pewnie większość z Was nie zainteresuje to, że w grze znajdują się najbardziej rozpoznawalne postacie SEGI takie jak wojownicy z Virtua Fightera czy małpka z Monkey Island. Stąd też ograniczę się do wspomnienia jedynie o fakcie, że całe All-Stars Racing to tak naprawdę wielkie podziękowanie dla fanów japońskiego wydawcy. Podpowiedzi udziela nam Sonic, a trasy nawiązują do znanych marek firmy.  Przejdźmy jednak do najważniejszego, czyli samego jeżdżenia. Podobnych gier arcade było już sporo – my odpowiadamy jedynie za skręcanie oraz drift, gra sama dodaje cały czas gazu. W odpowiednich momentach musimy tylko lekko przyhamować, wejść odpowiednio w poślizg i oczywiście wychylać telefon tak, żeby wchodzić dobrze w zakręty. Poza tym rywalizacja na torze jest bardzo zacięta, a z ostatniego miejsca spokojnie możemy wyjechać na pierwsze dzięki rozrzuconym po planszy bonusom, potrafiącym mocno zmienić przebieg wyścigu. Sama gra zaś jest bardzo obszerna – mamy pojedyncze wyścigi, Grand Prix, czasówki, misje oraz tryb multiplayer (lokalny lub sieciowy). Czuć tutaj, że to dzieło większego studia, a nie mała garażowa robota. Od samego wyglądu menu po liczbę tras, postaci, animacje, aż po licencje, które zdobywamy.  Czy warto? Za darmo? Oczywiście, że tak. Oceny nie kłamią – gra jest bardzo przystępna, dostarcza mnóstwa radości, ma ładną oprawę i potrafi zachęcić do dalszej zabawy. Za 0 złotych trudno o lepszą rekomendację. Może gdyby przyszło nam zapłacić te 4 Euro to bym się zastanawiał, ale cena nie zmieni faktu, że to prostu świetna gra. Link do aplikacji (wersja uniwersalna). 