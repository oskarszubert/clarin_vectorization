05.10.2012 Nadchodzi zima, czas świąt i częstszego przesiadywania w wygodnych fotelach aniżeli spędzanego na spacerach. Warto z tej okazji zadbać o sylwetkę, szczególnie że Boże Narodzenie coraz bliżej, a wtedy na pewno nieco nam przybędzie. W Tabeli Kalorii możecie sprawdzić ile wartości odżywczych mają poszczególne produkty. Uwielbiam aplikacje, które ułatwiają życie. Możliwość szybkiego sprawdzenia ile kcal, białka, tłuszczu i węglowodanów znajduje się w 100 gramach / mililitrach spożywanego przez nas produktu z pewnością do takich można zaliczyć — szczególnie kiedy starannie liczymy ile już dziś zjedliśmy i dbamy o to, by nie przekroczyć narzuconych limitów. To pierwsza aplikacja jaką zainstalowałem na moim smartfonie pozwalająca sprawdzić wartości odżywcze, ale już teraz wiem, że z pewnością nie ostatnia. Nie to, by się nie sprawdzała — po jej otworzeniu naszym oczom ukazuje się tabelka z nieskończenie długą listą produktów, pole do szybkiego wyszukiwania oraz niewielka reklama. W tle zaś widnieje tekstura przywodząca na myśl te ze standardowego wyposażenia pakietu Office z połowy lat dziewięćdziesiątych. I to już wszystko — nie ma ani podziału na kategorie, ani sortowania według określonych przez nas kryteriów, ani nawet podpisu. Ba, wyjaśnienia skrótów kcal, B, T oraz W również brakuje, nie mówiąc już o wspomnieniu jakiej ilości dotyczą podane wartości. Dość marnie to wypada, choć dzięki ogromnej bazie nie warto ignorować tej aplikacji — wręcz przeciwnie. Dałem jej szansę i znalazłem różnorodne produkty i dość wyszukane potrawy. Dobrze, że pierwsze wrażenie to nie wszystko. Marcin Dutkiewicz, autor aplikacji, zupełnie za darmo umożliwił nam trzymanie przy sobie naprawdę ogromnej bazy danych. Szkoda tylko, że wszystko to zostało podane w tak nieapetycznej formie. Ale dla odchudzających się może to i lepiej? 