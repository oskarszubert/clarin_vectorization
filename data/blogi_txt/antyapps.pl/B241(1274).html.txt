24.01.2013 Jak dobre może być zdjęcie wykonane przy pomocy telefonu firmy Apple? Wiele osób żyje w przekonaniu, że jakość fotografii rośnie wprost proporcjonalnie do ilości filtrów i efektów na nią nałożonych. Gdy kolorowe nakładki już nam się znudzą, na oryginalny cytat nie będziemy akurat mieć pomysłu, możemy spróbować Bokeh Lens czyli programu, który sprawi, że nasze zdjęcia będą wyglądały jak wyciągnięte z prawdziwej lustrzanki. Edycja zdjęć wykonanych telefonem to już w zasadzie codzienność. Nie tak dawno, nawet największy portal społecznościowy na świecie – Facebook – pozwolił swoim użytkownikom na nakładanie kolorowych filtrów na zdjęcia publikowane z wykorzystaniem mobilnej aplikacji sygnowanej niebieskim logo. Gdy jednak delikatna zmiana kolorów nas nie satysfakcjonuje, lub po prostu naturalnie nam się już przejadła, możemy spróbować czegoś nowego. Bokeh Lens spowoduje, że zdjęcia wykonane zwykłym aparatem zamontowanym w iPhone będą wyglądały jak te wykonane profesjonalną lustrzanką, a przynajmniej będą je przypominać. Bokeh Lens nie należy do grupy aplikacji skomplikowanych. Jego obsługa jak i główna idea wydaje się być równie prosta. Wczytujemy zdjęcie, przechodząc na kartę Edit Focus, zaznaczamy elementy, które chcielibyśmy wyostrzyć – np. osoby, owady, rośliny itp. – a pozostałą część zostawiamy. Po zaakceptowaniu wprowadzonych nakładek, program automatycznie rozmaże nie zaznaczone fragmenty zdjęcia, tym samym tworząc efekt fotografii wykonanej przy pomocy profesjonalnego aparatu. Aplikacja pozwala nam także na swobodną edycję natężenia nałożonego rozmycia. Gotowy obrazek możemy szybko porównać z tym co było „przed” nałożeniem efektu rozmycia. Jeżeli końcowy rezultat przypadnie nam do gustu, zdjęcie możemy bezpośrednio z poziomu aplikacji opublikować na łamach Facebooka, Twittera, Flickra i oczywiście Instagramu. Dzieło możemy także zapisać w pamięci telefonu lub wysłać na wskazany adres e-mail. Jeszcze przez krótką chwilę program dostępny jest bezpłatnie. Później prawdopodobnie powróci do swojej poprzedniej ceny – 0,89 €. 