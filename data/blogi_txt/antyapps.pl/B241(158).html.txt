15.04.2013 Od momentu zapowiedzi Facebook Home na Androida byłem dość sceptycznie nastawiony na pomysł launchera, który umożliwi nam pełną integrację z serwisem Zuckerberga. Czy rzeczywiście jesteśmy aż tak uzależnieni od tego zjawiska, by potrzebować wszystkich postów na pulpicie? Twórcy sądzą, że tak. Zobaczmy zatem w jaki sposób zamierzają nas do tego nakłonić… Od razu na wstępie trzeba zaznaczyć, że Facebook Home jest dostępny jedynie dla znikomej liczby urządzeń. Na szczęście są nieoficjalne modyfikacje, które pozwalają uruchomić aplikację na właściwie każdym smartfonie. Szczegółowo proces ten opisał Grzegorz Ułan na łamach Antyweba. Także i ja skorzystałem ze zmodyfikowanej wersji, by przygotować recenzję.  Po zainstalowaniu programu zobaczymy nieco odmieniony widok pulpitów. Właściwie trudno to nazwać pulpitami, bo na każdym z nich znajdziemy post z naszego społecznościowego strumienia. W tej formie wyglądają niewątpliwie bardzo estetycznie, choć czasem kontrast między tłem a napisem wydaje się jednak nieco zbyt mały i odczytanie treści wpisu jest bardzo utrudnione. Na każdym ekranie znajdziemy też podstawowe informacje, jak liczba polubień i komentarzy, czy też nazwa aplikacji za pośrednictwem której dodano wpis. Nie zabrakło też przycisków do „lajkowania” i komentowania.   Po naciśnięciu w dowolnym, nie pełniącym żadnej funkcji, miejscu na ekranie zobaczymy nasz avatar. Ma on tę samą formę co opisywane kilka dni temu Chat Heads z aktualizacji Messengera. Naciskając na zdjęcie zobaczymy wokół przyciski funkcyjne. Możemy za ich pomocą uruchomić listę aplikacji, przejść do wspomnianego Messengera czy po prostu wyłączyć Facebook Home. Mimo ogromnej pokusy, by skorzystać z tej ostatniej opcji, zdecydowałem się przejrzeć pozostałe.   Ekran aplikacji jest podzielony na dwie kategorie. Pierwsza zawiera wybrane przez nas ulubione aplikacje oraz umożliwia szybkie udostępnianie postów, zdjęć i lokalizacji. Na drugiej umieszczono zaś wertykalnie przewijaną listę wszystkich programów zainstalowanych na naszym urządzeniu. Oczywiście zapomnijcie o jakichkolwiek możliwościach personalizacji. Sama lista pełni w końcu tutaj jedynie funkcję dodatku…   W podobnej stylistyce wykonano ekran ustawień aplikacji. Nie znalazłem tam jednak niczego godnego uwagi. Facebook Home pozwala nam ukryć pasek stanu, by mieć więcej miejsca na posty. Jaki w tym sens? Ja nie widzę żadnego, ale możliwe, że komuś się przyda. Generalnie możliwości konfiguracji programu są znikome. Chyba nie o taki dom dla Androida chodziło użytkownikom. Zapowiedzi były bardzo głośne, a oczekiwania dość duże. Wyszło podobnie, jak z oficjalnym klientem Facebooka dla Androida – miernie. Nie wnikam już tutaj, czy ktokolwiek z Was rzeczywiście potrzebuje Facebooka na pulpicie. Abstrahując od tego, jest to po prostu kiepski launcher. Możliwości konfiguracji wywołują pobłażliwy uśmiech na twarzy, a dostęp do zainstalowanych aplikacji jest utrudniony. Wszystko to odbywa się kosztem wielkich postów na ekranie głównym, które mogą nawet zakryć pasek stanu. W takiej formie znajdziemy je w wielu innych, znacznie lepszych aplikacjach – m.in. Flipboardzie.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 