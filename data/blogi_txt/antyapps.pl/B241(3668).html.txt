06.12.2011 Oglądanie seriali jest bardzo popularną formą rozrywki. Powodem tego jest fakt, iż taka forma rozrywki nie zajmuje zbyt dużo czasu, dzięki czemu można sobie na nią pozwolić częściej niż na przykład na wyjście do kina, kiedy terminarz goni. W świecie seriali łatwo się pogubić, wszak seriali jest sporo, a każdy nadawany jest w innych dniach tygodnia. SeriesGuide ułatwi planowanie serialowych seansów oraz przypomni o zaległych odcinkach. SeriesGuide Show Manager to aplikacja zagraniczna dedykowana głównie na rynek amerykański. Program opiera się o bazę danych serwisu The TVDB, w której nie uświadczymy polskich seriali. Znalazłem tam co prawda M jak Miłość, jednak dane na temat tego serialu są nieaktualne. W żadnen sposób nie przeszkadza to jednak temu, aby SeriesGuide był wykorzystywany przez polskich użytkowników. Odkąd pojawiły się serwisy typu IITV, oglądanie zagranicznych seriali stało się modne, zwłaszcza wśród młodych osób. Właśnie tego typu internautom dedykowana jest ta aplikacja.  Interfejs aplikacji jest przyjazny. Widać to na powyższym filmie wideo, który omawia sposób korzystania z programu. Warto w tym miejscu wspomnieć o widżetach na pulpit, które są wbudowane w SeriesGuide.  Sama aplikacja jest dostępna do pobrania za darmo. Polecam ją wszystkim fanom seriali. 