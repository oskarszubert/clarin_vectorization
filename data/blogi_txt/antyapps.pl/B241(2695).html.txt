08.10.2012 Prawie trzy lata od premiery pierwszego tabletu przyszło nam czekać na pojawienie się popularnych porównywarek cenowych w postaci aplikacji mobilnych. Palmę pierwszeństwa dzierży Ceneo, które kilka tygodni temu zaprezentowało bardzo udaną aplikację o nazwie Ceneo.pl. Dwa dni temu w AppStore nareszcie pojawiła się konkurencja i to nie byle jaka – swoją propozycję dla użytkowników iPad’ów przedstawił bowiem popularny serwis Nokaut.pl. Nie będę ukrywał, że Nokaut 24 (tak nazywa się aplikacja) mnie zaskoczył. Twórcy aplikacji postawili na efektowny, choć nie kojarzący się z porównywarkami cenowymi interfejs. Osobiście Nokaut na iPada przypomina mi nieco połączenie aplikacji Google+ z Flipboard. Przejrzysty kafelkowy interfejs prezentuje się ciekawie i jest miłą odmianą w stosunku do tego znanego z tradycyjnych, internetowych porównywarek. Dodatkowo, wygląd wspomnianych kafelek możemy z łatwością dopasować do własnych preferencji – do wyboru mamy domyślny widok, w którym okna z produktami są różnej wielkości oraz uporządkowany katalog, który powinien zadowolić użytkowników lubiących nieco bardziej tradycyjny wygląd wyników wyszukiwania. W tych zachwytach nad interfejsem zaproponowanym przez Nokaut nie obejdzie się niestety bez łyżki dziegciu. Tego typu interfejs prezentuje się bardzo efektownie pod warunkiem, że w każdym okienku wyświetlają się fotografie o odpowiednio wysokiej jakości. Niestety w przypadku Nokaut 24 niekiedy brak jakichkolwiek zdjęć przy produktach, a wiele z tych, które są jest w tak kiepskiej rozdzielczości, że nie prezentują się nawet przyzwoicie.  Sama aplikacja korzysta z ogromnej bazy danych witryny-matki, więc szukając konkretnych produktów w jak najniższych cenach możemy być spokojni o wyniki. Uzyskane rezultaty wyszukiwania możemy oczywiście sortować według własnego uznania, bez problemu zastosujemy także przeróżne filtry pozwalające doprecyzować wyniki uzyskane w porównywarce. Podczas dwudniowego okresu testów aplikacji kilkukrotnie zdarzyło się samoczynnie zamknąć – mam nadzieję, że tego rodzaju problemy zostaną szybko wyeliminowane. Nokaut 24 do pobrania stąd. 