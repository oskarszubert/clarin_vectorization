18.09.2013 Dobre aplikacje dla muzyków, dostępne w Google Play, są niestety w większości płatne. Nie brakuje jednak gadżetów i prostych „zabawek” imitujących prawdziwe instrumenty, które umilą nam czas, jednocześnie dostarczając podstaw wiedzy o dźwiękach czy akordach. Przykładem takiej aplikacji jest Guitar Riffer. To gitarowy sampler, który w prosty sposób pozwoli nam zagrać znane, mało skomplikowane riffy z wykorzystaniem naszego smartfonu lub tabletu. Zabawa z apką to jednocześnie łatwa i przyjemna lekcja muzyki, którą będzie można wykorzystać w praktyce, sięgając po prawdziwą gitarę.  Do naszej dyspozycji jest obecnie 13 utworów opisanych jedynie z tytułów, jednak jeśli choć trochę interesujecie się muzyką, nie powinniście mieć problemów z rozpoznaniem artystów, którzy wykonywali je w oryginale. Lista prezentuje się następująco: Beat It Cocaine Eye of the Tiger Hearbreaker Highway to Hell I Love Rock ‚n’ Roll Iron Man La Grange Satisfaction Seven Nation Army Should I Stay or Should I Go Smoke on the Water Sweet Child O’Mine Wybierając jeden z utworów, na naszym ekranie pojawiają się ikony kostek gitarowych, na których znajdują się informacje o chwytach, jakie wybrzmią po ich naciśnięciu. Świetnym ćwiczeniem dla gitarzystów jest rozpracowanie kolejności ich zagrania ze słuchu, jednak dla początkujących muzyków wprowadzono dwa rodzaje podpowiedzi. Pierwszy z nich to „hint”. Dzięki tej funkcji nasze kostki będą podświetlać się w odpowiedniej kolejności, więc będzie wiadomo, które akordy następują po sobie. Drugim ułatwieniem jest przycisk „play demo”, pozwalający poznać nam odpowiedni rytm. Ta funkcja przypadła mi do gustu najbardziej, ponieważ zamiast klasycznego odegrania kolejności chwytów, wykorzystuje wibracje naszego telefonu, aby wskazać nam właściwe „bicie”. Pierwszy raz spotkałem się z takim rozwiązaniem i muszę przyznać, że na pewno pomoże ono młodym muzykom w stawianiu pierwszych „gitarowych” kroków.  Guitar Riffer, mimo że potraktowałem go na początku jako prosty gadżet, okazał się być bardzo pomocnym narzędziem dla początkujących gitarzystów. Znając podstawowe chwyty, w łatwy sposób można nauczyć się grać 13 znanych riffów. W aplikacji brakuje mi tylko ewentualnych transkrypcji wybranych akordów, których amatorzy gitary nie musieliby już szukać w internecie lub innych apkach. Mam również nadzieję, że twórca aplikacji nie spocznie na laurach i z każdą kolejną aktualizacją aplikacji będzie ona rozbudowywana o dodatkowe riffy. Nawet jeśli nie macie zamiaru rozpoczynać nauki gry na instrumencie, polecam zainstalować Guitar Riffer choćby na chwilę, żeby „na własne palce” przekonać się, jak niewiele trzeba, żeby zagrać gitarowy przebój. 