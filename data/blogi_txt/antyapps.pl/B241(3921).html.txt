28.03.2012 Angry Birds mi zbrzydło. Gra była fajna przez pierwszy tydzień, drugi, przez miesiąc, ale potem odpuściłem, wyrzuciłem ją ze smartfona, a na wieści z mediów reagowałem odruchem wymiotnym. Przejadło mi się to, za dużo buzzu, za mało nowości. Google promuje ostatnio Birdsy na stronie głównej Playa i stwierdziłem – a co mi tam. Pograłem chwilę i w końcu odzyskałem wiarę w serię. Jak w to się gra? Może się wydawać, że powinienem pominąć to pytanie, wszak Angry Birds zna każdy. Ale nic z tego. Reguły trochę się zmieniły za sprawą zmiany środowiska – wściekłe ptaszki przeniosły się w kosmos.  O ile od początku Angry Birds zawierało ciekawie zaimplementowaną fizykę, o tyle dopiero tutaj doświadczymy tego tak na prawdę. W pierwszej części na ptaszki wpływała jedynie grawitacja i siły związane z odbiciem się od tego czy tamtego elementu. Tutaj chociażby każda mini planeta ma własne pole grawitacyjne i ściąga nas do niego podczas lotu. Angry Birds miało przejściowo jeszcze inne dodatki, to jest Rio oraz Seasons, ale nie wzbudziły we mnie większego zainteresowania. Space to jest dopiero to, co spowodowało, że przypomniałem sobie o serii. Czy warto? Rovio zawsze dbało o oprawę audiowizualną. Nowy Angry Birds wygląda pięknie, chyba nawet lepiej niż poprzednie części. Mnóstwo kolorowych, dopracowanych obiektów na 60 poziomach, do tego poziomy bonusowe, nowe ptaszki i supermoce. A to wszystko jak zwykle za darmo lub za trochę ponad trzy złote w wersji bez reklam. Nie zastanawiać się, tylko brać!  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 