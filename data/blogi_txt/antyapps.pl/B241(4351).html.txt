28.02.2012 Pod jednym z ostatnich wpisów pisaliście, że chętnie zobaczycie więcej gier z gatunku Tower Defense. W sumie to popularność tego typu zabawy nie powinna dziwić na iOSie, przecież to tytuły świetnie wpasowujące się w interfejs dotykowy. Mi niejako z powodów zawodowych zdarza się zagrać w większość z wychodzących tytułów polegających na bronieniu zamku/królestwa/bazy. Niestety sporo z nich okazuje się nie wprowadzać nawet najprostszych unowocześnień bazując tylko i wyłącznie na starej poczciwej formule. Na szczęście od czasu do czasu trafiają się również tytuły obiecujące, jak Towers N’ Trolls.   Na początku warto wspomnieć o grafice, bo ta jest naprawdę miła dla oka. Spodziewałem się czegoś niższych lotów, ale od ekranu początkowego, przez menu, aż po samą rozgrywkę – wszystko wygląda świetnie. Jest kolorowe, pełne efektów świetlnych i przede wszystkim bardzo ładnie narysowane. To nie są takie tylko zwykłe, szybko pociągnięte pędzlem obrazki, tu widać pracę grafika. Każdy element ręcznie malowany, łącznie ze stylizacją menu i obiektami na planszy. Słowo należy się też rewelacyjnym animacjom naszych przeciwników – gobliny biegnące jadące na rakietach naprawdę prezentują się kapitalnie, szczególnie, gdy wykonamy zbliżenie. Jedyne do czego mógłbym się w tej sytuacji przyczepić to wygląd samego interfejsu w grze – czcionka wygląda tak sobie i czasem nie ułatwia do końca zabawy (na niektórych tłach jest średnio widoczna).  Sama rozgrywka natomiast to początkowo dość typowa gra z gatunku Tower Defense – mamy ścieżkę, mamy przeciwników i zamek, którego bronimy. Twórcy jednak przemyśleli sprawę i dodali kilka elementów, które rozszerzają rozgrywkę. Między innymi diamenty, które z nich wypadają musimy zbierać (podobnie, jak monety w Plants vs Zombies), a raz na jakiś czas na planszy możemy rozstawić detonowane beczki z prochem albo miny. Oczywiście nie zabrakło podstawowych funkcji takich jak rozbudowa i naprawianie wież. Ach no tak, nie wspomniałem, że niektórzy przeciwnicy zamiast atakować zamek będą woleli się zdetonować w nasze wieże i jednocześnie je dość mocno uszkodzić. Można również manualnie, za pomocą stuknięcia w ekran, wybierać przeciwników. Ma to o tyle znaczenie, że czasem na mapie zostawione są dodatkowe skrzynie, które musimy zniszczyć ręcznie (kryją klejnoty i złoto). Niby to wszystko drobne rzeczy, ale powodują, że gra się dość mocno komplikuje i wymaga strategii. No, ale o to właśnie chodzi w gatunku Tower Defense. Z pomocą przychodzą 3 poziomy trudności – casual, czyli gracze niedzielni nawet powinni sobie poradzić, normal (ja na nim grałem) i brutalny, który dla mnie początkowo wydawał się nie do przejścia.  Czy warto? Zależnie od platformy Towers N’ Trolls kosztuje 0.79 Euro lub 2.39 Euro za wersję HD. Moim zdaniem niezależnie jednak od wybranej opcji jest to dobra inwestycja, która spełnia swoje podstawowe zadanie – bawi, od czasu do czasu rzuca jakieś wyzwanie i jest wystarczająco rozbudowana, żeby podobać się nawet weteranom gatunku. Nie łamie tutaj jakiś barier, ale przyjemna oprawa graficzna dodaje zabawie smaczku. Jeśli czujecie, że gra jest dla Was za łatwa to podejmijcie próbę przejścia jej na brutalnym poziomie trudności, wtedy to naprawdę jest wyzwanie. Link do aplikacji (iPhone). Link do aplikacji (wersja HD). 