01.03.2013 Luty dla Windows Phone był przede wszystkim miesiącem gier. Od dawna tak wiele dobrych tytułów nie trafiło do Marketplace. Pozycje nowe i znane hity, darmowe i płatne jest w czym wybierać. Niestety coraz więcej z nich dostępna jest tylko dla posiadaczy Windows Phone 8. Nie zabrakło też kolejnych aplikacji do znanych i popularnych usług.  Skulls of The Shogun Długo zapowiadana i oczekiwana strategia turowa. Swoją premierę miała pod koniec stycznia. Bardzo nietypowy kontekst i historia, świetna oprawa graficzna oraz sporo udziwnień tworzą produkcję wyjątkową, ale też odstraszającą przy pierwszym kontakcie osoby niezbyt zaznajomione z gatunkiem. Jako pierwsza wprowadziła do gier Xbox Live synchronizację stanów gry z wersją Xbox i PC, niestety za każdą z nich musimy zapłacić oddzielnie. A ceny nie są małe.  Spotify Start tej usługi w naszym kraju był sporym wydarzeniem. Po kilku dniach doczekaliśmy się też oficjalniej aplikacji w lokalnym Sklepie. Pomimo kilku drobnych wad i braków dobrze spełnia swoje zadanie. Wszystko zależy teraz od programistów i tego na ile aktywnie będą rozwijali swoją aplikację. Edycja na iOS i Androida już doczekały się aktualizacji. Czas na Windows Phone.  Sparkle Bardzo dobry klon i konkurent Zumy. Choć nie zachwyca grafiką to rekompensuje to świetną i długą rozgrywką. Mamy kilka trybów gry, elementów do odblokowania/odnalezienia, rankingi, a do tego fabuła, która pomaga przemierzać tryb fabularny. Gra byłaby bezkonkurencyjna gdyby nie premiera …. Zumy  Zuma Tej gry chyba nikomu nie trzeba przedstawiać. W wydaniu na Windows Phone nie tylko zyskuje wsparcie dla dobrodziejstw Xbox Live, ale także dobrze przygotowaną polską wersję językową. Muzyka, grafika, humor, mnogość trybów i plansz to wszystko sprawia, że obok tej gry trudno przejść obojętnie. Na razie dostępna jest tylko dla posiadaczy telefonów z serii Lumia.  Mój Orange Niezbędnik każdego klienta sieci Orange. Niestety posiadacze Windows Phone otrzymali bardzo ubogą wersję aplikacji, do tego bez wsparcia wysokich rozdzielczości. Pomimo tych wad, swoje podstawowe zadanie, czyli informowanie nas o stanie konta i pakietów spełnia wyśmienicie.  MOU Można tej gry nie lubić, można nie rozumieć, ale obok jej fenomenu trudno przejść obojętnie. MOU jest bardzo prostym klonem POU, ale to wystarcza aby z miejsca podbił serca graczy i Marketplace. Autor nie spoczywa na laurach i powoli aktualizuje grę o nowe elementy, a fani czekają na więcej i więcej.  Angry Birds Seasons Rovio nie przepada za Windows Phone, nie zmienia to jednak faktu że ich gry są świetne. Angry Birds Seasons to obecnie najbardziej obszerna część ptasiej sagi. Zarazem bogata w różnorodną rozgrywkę. Za 3,49zł otrzymujemy setki plansz wspaniałej zabawy. Nawet jeżeli gra nigdy później nie doczeka się aktualizacji to i tak warto ją kupić.  VBA8 Emulator Game Boy Advance. Bez problemu radzi sobie z większością nawet mocno złożonych gier. Pozwala zamienić nasz smartfon z Windows Phone 8 w jedną z najlepszych konsol mobilnych w historii. Do tego oferuje pełne wsparacie dla synchronizacji zapisów stanów gry w chmurze. Dzięki tej aplikacji, o wiele trudniej o nudę.  Nightmares From The Deep: The Cursed Heart Pierwsza z serii przygodówek od rodzimego studia Artifex Mundi. Warto poświęcić jej uwagę nie tylko dlatego, że takich gier na Windows Phone prawie nie ma. Świetna oprawa graficzna, dobra fabuła, sporo zagadek oraz dodatkowych elementów sprawiają, że zabawy starcza na wiele godzin. A to wszystko w języku polskim.  Puzzle Craft Kolejna rodzima produkcja która niweluje gatunkowe braki Windows Phone. Połączenie zabawy w łączenie elementów z rozbudową osady, a to wszystko wymieszane mikropłatnościami na ogromną skalę. Pomimo tego gra uzależnia bardzo, bardzo mocno. Gdy ktoś się uprze to można przyjemnie grać nie wydają ani jednej dodatkowej złotówki. 