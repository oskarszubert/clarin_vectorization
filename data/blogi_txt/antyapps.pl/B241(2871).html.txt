15.01.2013 Wybór dobrej przeglądarki mobilnej nie jest prostym zadaniem. Osobiście stawiam przede wszystkim na szybkość, możliwość synchronizacji, ale również nie bez znaczenia jest dla mnie sam wygląd i nawigacja, bo te czynniki potrafią zepsuć nawet najlepszy produkt. Od dłuższego czasu korzystam z Chrome, które zastąpiło mi Safari, głównie ze względu na możliwość synchronizacji z kontem Google oraz świetne UI. Ale od jakiegoś czasu przeglądarka ta zaczyna mnie mocno irytować, gdyż nie jest demonem prędkości i zdarza jej się słabo radzić z mniej stabilnym połączeniem przez internet mobilny. Niedawno natrafiłem zaś na dość ciekawy produkt o nazwie One Browser. Aplikacja ta, to oczywiście mobilna przeglądarka, jakich w sumie wiele w AppStore, ale ta zaskoczyła mnie szybkością działania i interesującymi funkcjami. Sam wygląd tej przeglądarki i nawigacja prezentują się naprawdę interesująco. Przede wszystkim mamy ciekawy moduł speed-dial, w postaci listy wysuwanych zakładek po lewej stronie ekranu początkowego. Możemy je edytować i dodawać nowe. Oprócz tego aplikacja oferuje wybór ciekawych stron ukrytych w prawej części ekranu pod logiem produktu. U samej góry znajdziemy oczywiście wyszukiwarkę i pasek adresu w jednym. Po kliknięciu w niego uruchamia się moduł wpisywania adresu, ale co ciekawe, z poziomu tego paska można wejść do wmontowanego skanera kodów QR, który przeniesie nas do strony ukrytej w takiej postaci (działa to bardzo dobrze). Oprócz tego mamy managera otwartych kart i wysuwaną listę funkcji. Oba te elementy wyglądają jak żywcem przeniesione z Chrome, choć różnią się oczywiście w szczegółach. W One Browser możemy dodawać zakładki, przejrzeć historię, zajrzeć do managera pobrań czy zmienić w ustawieniach motyw graficzny przeglądarki, włączyć tryb prywatny, nocny, etc.  One Browser ma jeszcze jedną ciekawą funkcję, ukrytą w drugiej karcie, a jest nią integracja z Facebookiem i Twitterem. Jeżeli połączymy nasze konta z przeglądarką, będzie ona wyświetlać nam informacje o nowych wiadomościach czy postach. Bardzo fajna opcja, choć wydaje mi się, że nie jest zbyt konieczna, bo wątpię, aby ktoś nie miał na swoim smartfonie aplikacji do Twittera czy Facebooka. Co więcej mogę powiedzieć o tej przeglądarce? Cóż, muszę przyznać, że graficznie produkt ten jest dobrze zrobiony, a co najważniejsze działa płynnie i szybko. Dodatkowo równie szybko ładuje strony. Gdy testowałem na kilku stronach Safari, Chrome i One, to nie rzadko One był znacznie szybszy od Chrome i w niczym nie ustępował Safari. Jedynym, poważnym minusem tej przeglądarki, jest brak synchronizacji zakładek czy historii. Nie podepniemy do niej naszego konta w Google, ale to akurat mnie nie dziwi. Ostatnio stwierdzam, że o ile wcześniej taka synchronizacja była dla mnie niezbędnym wymogiem, o tyle obecnie coraz rzadziej na to zwracam uwagę. Jest w końcu tyle serwisów, które mogą archiwizować nasze ulubione strony, że nie muszę koniecznie robić to przez konto Google. Osobiście polecam One Browser, mi przypadła ta przeglądarka do gustu i zamierzam dać jej szansę. 