09.02.2012 Po kultowej już piłce nożnej na kartce i grze w kropki przyszła pora na kolejny sentyment podstawówek – grę w Kapsle. Nie wiem skąd biorą się pomysły na przenoszenie tego typu gier z rzeczywistości do realiów cyfrowego świata smartfonów, ale całkiem nieźle to wychodzi, a sentyment uatrakcyjnia tytuł w oczach starszych graczy. Kapsle to naprawdę warta polecenia gra. Jak w to się gra? W grze naszym zadaniem jest zepchnięcie z planszy kapsli przeciwnika. Każdy z graczy ma na start po trzy kapsle i strzelając nimi z odpowiednią siłą i w odpowiednim kierunku może strącić kapsle gracza przeciwnego. Nie jest to jednak wcale takie łatwe, gdyż plansza jest napakowana wszelkiego rodzaju przeszkodami takimi jak gwoździe, pędzle, pozostałości po papierosach, ołówki czy sztućce. Ograniczają one ruchy na planszy, gdyż zderzenie z nimi znacznie spowalnia kapsel. W grze dostępnych jest 9 scenerii, a na każdą z nich przypada sześć leveli. Każdy kolejny jest trudniejszy. Scenerie są naprawdę zróżnicowane. Możemy grać na podwórku, na szkolnym biurku, ale także na przykład w kuchni. Oprócz tego każdy z naszych kapsli może mieć inną grafikę, a tych do wyboru jest niemalże sto! Ta różnorodność bardzo uatrakcyjnia rozgrywkę. Oprócz tego w grze dostępny jest tryb multiplayer. Możemy grać zarówno na jednym telefonie, jak i na dwóch poprzez Wi-Fi. Ta druga funkcja jest jednak na razie w fazie beta, więc mogą zdarzać się problemy. Czy warto? Jedna z kultowych gier przeniesiona na smartfona w niezwykle miłej oprawie audiowizualnej, a na dodatek przepełniona różnorodnością. Za darmo. Brać, nie zastanawiać się!  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 