16.05.2013 Co prawda Dzień Dziecka dopiero za dwa tygodnie, ale widząc po naszej redakcji, wszyscy już bardzo nie mogą się go doczekać. Od rana instruowaliśmy was jak rysować postaci z Monster High, tym razem pora na kolorowanki. Aplikacja Coloring Book Princess może okazać się waszym wybawieniem, kiedy pociecha zacznie się nudzić lub niecierpliwić. W końcu która mała dziewczynka nie lubi księżniczek i kolorowania? Do dyspozycji otrzymujemy ponad 45 plansz do kolorowania. Jak sama nazwa wskazuje, motywem przewodnim wszystkich obrazków są najróżniejsze wariacje na temat księżniczek. Po wybraniu odpowiedniej grafiki nasza pociecha może rozpocząć zabawę. Najbardziej irytującą rzeczą związaną z kolorowankami, jaką pamiętam z dzieciństwa, było wyjeżdżanie poza krawędzie. Malowania na ekranie smartfonu lub tabletu ten problem nie dotyczy. Trudno powiedzieć czy zabieg ten nie psuje całej zabawy i sensu kolorowania obrazków, jednak jedno jest pewne: maluchy z pewnością będą mniej sfrustrowane niż ja w ich wieku, kiedy starannie malując obrazek zdarzyło mi się wyjść z kolorem poza kolorowany obszar. Aplikacji nie można jednak zarzucić, że w żadnym stopniu nie rozwija kreatywności dziecka. Poza paletą różnych kolorów, mamy do dyspozycji 7 różnych rodzajów „pisaka”. Możemy więc nadawać naszym obrazkom wyjątkowego charakteru poprzez różne faktury, grubości i efekty, jakie cechować będą nasz wirtualny pędzel. Każdy ruch jaki wykonamy na ekranie naszego mobilnego urządzenia będziemy mogli także cofnąć, co po raz kolejny przełoży się na komfort pracy naszego malucha jeśli coś mu nie wyjdzie. Dodatkowym atutem aplikacji jest możliwość obejrzenia animacji, która krok po kroku pokaże nam jak powstawało dzieło. Obrazki można również zapisać w galerii lub udostępnić je innym programom zainstalowanym w naszym smartfonie. Minusem aplikacji jest niestety spora liczba reklam, które dziecko może przypadkowo kliknąć podczas zabawy.  Każdy szczęśliwy posiadacz dzieci wie, że nadchodzą czasem takie momenty, kiedy dziecko bywa naprawdę nieznośne, gdy nie ma się czym zająć. Kolorowanki z księżniczkami to świetne rozwiązanie na takie właśnie chwile. Tu jednak dobra wujkowa rada: pamiętajcie, że chłopcy nie lubią „dziewczyńskich” zabawek i dlatego, żeby nie urazić żadnego młodzieńca, proponuję mieć w pogotowiu również wyścigi lub inną kolorowankę. Do jednych i drugich przydatne linki znajdziecie na ekranie głównym Coloring Book- Princess. 