04.07.2012 Pamiętacie Pair? Ta aplikacja to komunikator/mikro- społecznościówka przeznaczona tylko dla dwóch osób. Twórcy tej aplikacji skupili się na jak największej prywatności komunikacji między użytkownikami, a skoro może być ich tylko dwoje, więc bardziej prywatnie już się nie da. Pair dość szybko zaczął zdobywać popularność i nawet niedawno pojawiła się wersja na Androida. Ale Pair ma konkurenta prosto z Korei, który rośnie naprawdę szybko. Between to koreański komunikator dla par, dostępny na iOSa oraz Androida, który w ciągu 4 miesięcy osiągnął milion pobrań. Idea jest ta sama, jak w Pair: możliwość dzielenia się mediami oraz czatowania tylko między dwoma osobami. Jednak Between stawia bardziej na konwersację, ale po kolei. Aplikacja składa się z 4 głównych ekranów i oczywiście ustawień. Na pierwszym ekranie zobaczymy wybrane przez nas zdjęcie, istotne daty dla danego związku, odnośnik do memory box i wydarzeń związanych z aplikacją. Ten ostatni nie jest szczególnie istotny, za to ten pierwszy przenosi nas do wirtualnej skrzynki ze zdjęciami. Aby one się tam znalazły po dodaniu zdjęcia możemy je otagować gwiazdką, jako ważne dla nas. Druga karta to wirtualny album. Możemy dodawać pojedyncze zdjęcia lub całe serie, które pojawią się pod jednym wpisem. Aplikacja jest w stanie ustalić datę pochodzenia danego zdjęcia, więc automatycznie ustawia je na osi czasu. Każde zdjęcie można otagować szczegółową datą, dodać komentarz, zapisać na dysku lub wysłać mailem. Widoczna jest również opcja geotagów, ale jest nieaktywna. Rdzeniem aplikacji jest oczywiście czat, któremu możemy zmienić tło czy usuwać z niego wpisy. Muszę przyznać, że nowe wpisy pojawiają się całkiem szybko, a system powiadomień działa bez zarzutów. Czatując możemy dodać zdjęcie czy nagranie głosowe. Jak wspomniałem, skupiono się mocno na właśnie tej funkcji aplikacji, więc jej twórcy dostarczyli całą masę różnych obrazków i emotionów. Dla nieco starszego użytkownika wydaje się to dziecinne, jednak generalnie funkcja ta w niczym nie przeszkadza i jest ukryta, kiedy trzeba, więc nie zawadza. Ostatnia karta to memos, czyli tworzenie notatek, które oczywiście druga strona również może komentować.  Aplikacja jest całkiem ciekawa i może spokojnie konkurować z Pair. Wprawdzie w tej drugiej znajdziemy takie opcje, jak możliwość wspólnego rysowania czy thumbkiss, jak również współdzieloną listę, jednak w Between dużo lepiej zaprojektowano zarządzanie mediami (zdjęcia można komentować, tagować, etc.), można dodawać dowolne daty i bardziej rozbudowane notatki. Do tego wydaje mi się, że Between jest znacznie szybsza. Jeżeli miałbym wskazać na minus tej aplikacji, to jest nim nawigacja, która jest mniej intuicyjna niż w Pair. Jeżeli szukacie aplikacji tylko dla dwóch osób, to z pewnością Between jest godna polecenia. To całkiem dobrze przygotowany produkt z wieloma funkcjami i opcjami, który może spokojnie stać się waszym prywatnym czasem z drugą połówką. Tego, co mi najbardziej brakuje w takich aplikacjach, to możliwości wideorozmów. Czekam na taką opcję z utęsknieniem. A tym czasem zachęcam Was do spojrzenia na Between, zwłaszcza, że to nic nie kosztuje. Ocena: 4+ 