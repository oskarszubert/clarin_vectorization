14.06.2013 Wow. WOW! Widziałem już w swoim życiu dużo aplikacji, które stawiały na innowacyjność i zaskakiwały mnie swoim podejściem do tematu. Ale dotąd nie spotkałem się jeszcze z przetwarzaniem zdjęć na muzykę. To coś, czego wcześniej nie widziałem i wybaczcie mi moją ekscytację, ale patrząc na to jak fajnie program sobie radzi z „odczytywaniem” grafik, jestem naprawdę pełen podziwu dla twórców. Choć nie ukrywajmy, że gwiazdą muzyki to z Tunetrace raczej nie zostaniemy.  Całość jest banalna tak, jak wyżej wspomniałem. Na kartce rysujemy wzory, które następnie fotografujemy z poziomu aplikacji. Następnie wystarczy już tylko kliknąć „use”, poczekać chwilę na analizę naszych bazgrołów i gotowe — melodia sama zaczyna dudnić! Naturalnie rysunki to najbardziej twórczy z wariantów, bo tak naprawdę możemy po prostu zrobić zdjęcie czegokolwiek i na podstawie analizy i wyznaczeniu sobie punktów, Tunetrace zrobi z niego melodię. Czasem bardziej kakofoniczną, czasem mniej, ale jako muzyk eksperymentalny poczułem się naprawdę spełniony ;-).  Prosty odtwarzacz zaimplementowany w aplikacji pozwala na trzy tempa odsłuchiwania naszej muzyki. I w zasadzie to już jest wszystko. Nie możemy nawet wskazać toru ruchu, czy oddzielić poszczególnych partii muzyki od siebie. Nie jest to skomplikowane, ani nawet specjalne użyteczne, ale to jedna z tych aplikacji które wzbudzają ciekawość i naprawdę zaskakują tym, jak działają. To zupełnie inny sposób „bezużyteczności”, niż chociażby opisywany dłuższy czas temu wiatrak. Tunetrace można pobrać za darmo w AppStorze. 