18.02.2013 Nikomu kto śledzi na bieżąco wieści ze świata nowych technologii czy, jeszcze lepiej, gier wideo, serwis Kickstarter nie powinien być obcym — w zeszłym roku było o nim bardzo głośno. To platforma crowdfundingowa, gdzie twórcy prezentują swoje pomysły i proszą internautów o datki, by mogli je zrealizować. Od kilku dni dostęp mobilny do serwisu dla użytkowników iPhone’ów jest ułatwiony dzięki dedykowanej aplikacji. Dla nikogo kto choć raz przeglądał zawartość serwisu, konstrukcja i jego zawartość nie będzie tajemnicą, treści są bowiem takie same. Na starcie czeka na nas lista projektów wybranych przez administratorów, tzw. „staff picks”. Klikając jednak w nazwę kategorii na górnej belce, otwieramy rozwijane menu, z którego możemy wybrać projekty oznaczone przez nas gwiazdką, cieszące się największą popularnością lub po prostu przeglądać je z podziałem na kategorię; nie zabrakło także opcji wyszukiwania. Kiedy klikniemy na interesującą nas pozycję, otwieramy stronę w pełni mu poświęconą, składającą się z materiału wideo w nagłówku, zajawki opisu okraszonej przyciskiem „czytaj więcej”, informacji o progresie (ilość wspierających, zebrane fundusze oraz czas który pozostał). Niżej zaś tabelka z wieściami o projekcie, wprowadzanych do opisu aktualizacjach oraz „nagrodach” za wsparcie daną sumą pieniędzy — czyli co tak naprawdę kupujemy przelewając na ich konto swoje fundusze, jeśli zbiórka się powiedzie, oczywiście. Na dolnej belce stale widnieją trzy przyciski — oznaczenie gwiazdką, wsparcie projektu oraz powrót. Między projektami możemy się przełączać dzięki gestom przesunięcia palca w prawą stronę ekranu.  Chyba dla nikogo kto zetknął się już z serwisem nie będzie tajemnicą, jeśli napiszę że do użycia większości funkcji programu niezbędne będzie zalogowanie się nań. Czy to za pomocą danych z Facebooka, czy utworzonego wcześniej konta — oczywiście obie te czynności można wykonać z poziomu mobilnej aplikacji. O zmianach w obserwowanych i wspieranych projektach jesteśmy na bieżąco informowani powiadomieniami push. Nie zabrakło także możliwości sprawdzenia aktywności naszych znajomych w serwisie. Póki co jednak mobilny Kickstarter jest ewidentnie skierowany głównie do ludzi, którzy chcą przejrzeć / wesprzeć proponowane tam projekty. Autorzy ciekawych pomysłów mogą zapomnieć o ogłoszeniu przy użyciu swojego smartfona. W tej kwestii faktycznie mogą czuć się pominięci, z drugiej jednak strony tamtejsze wpisy to nie jest jedynie 140 znaków okraszone kwadratowym zdjęciem, a solidnie przygotowane materiały medialne, starannie skrojony opis oraz masa kombinacji i ustawień. Dlatego mam wątpliwości, czy ktokolwiek poważnie myślący o szukaniu wsparcia na platformie crowdfundingowej zdecydowałby się z tej funkcji w ogóle skorzystać. Nie zabraknie dla nich jednak powiadomień, kiedy te zostaną zasilone kolejnymi datkami. Dzielenie się zdjęciami progresu z projektu również będzie dzięki temu narzędziu łatwiejsze — od teraz mogą się nimi wysyłać je bezpośrednio ze swojego iPhone’a. Jeżeli kiedykolwiek zdarzyło Wam się choćby przeglądać serwis z poziomu mobilnej przeglądarki, to z pewnością docenicie tę aplikację. Przejrzystą, czytelną i przede wszystkim wygodną. Kickstarter for iPhone można pobrać za darmo w AppStorze. 