10.10.2012 Gry, w których zadaniem gracza jest prowadzenie własnej farmy kojarzą mi się jednoznacznie. Pamiętam panującą dwa, może trzy lata temu modę na prostą facebook’ową aplikację, w której wszyscy moi znajomi i znajomi znajomych sadzili warzywa i doglądali prosiaków i kurczaków. Szał na „farmę” trwał dosyć długo, a w międzyczasie pojawiło się całe mnóstwo lepszych i gorszych klonów. Przyznam się, że chwilowo sam uległem trwającej modzie i traciłem cenny czas na zbieranie wirtualnych plonów i odwiedziny na „sąsiadujących” gospodarstwach znajomych. W czołówce rankingu darmowych aplikacji w AppStore pojawiła się właśnie gra, której zasady rozgrywki nie różnią się wiele od wspomnianej społecznościowej farmy. Hay Day pozwoli nam wrócić na łono natury i wieść spokojne, proste życie, którego treść stanowić będzie uprawa ziemi oraz hodowla kurczaków, świń krów i owiec. Poza podstawowymi czynnościami do jakich należą doglądanie fauny zamieszkującej nasze gospodarstwo i zbieranie plonów będziemy musieli stawiać budynki, w których dary natury zostaną zamienione w pyszne i zdrowe ekologiczne towary.  Muszę przyznać, że ilość możliwości jakie postawiono przed graczem w Hay Day robi wrażenie. Gra jest bardzo rozbudowana i oferuje mnogość kierunków w jakich może iść rozwój naszego wymarzonego gospodarstwa. Przebieg rozgrywki wygląda podobnie, jak w innych tego typu produkcjach – stawiając nowy budynek lub zlecając jakąś czynność wymagającą więcej czasu jesteśmy zmuszeni uzbroić się w cierpliwość lub… możemy zainwestować w rozrywkę realną gotówkę. Wybór należy do gracza:)  Hay Day to produkcja uniwersalna – zainstalujemy ją zarówno na iPadzie, jak i iPhonie. 