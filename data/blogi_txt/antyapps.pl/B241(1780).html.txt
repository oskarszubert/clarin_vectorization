02.04.2012 Często z niecierpliwością oczekujesz na swoją przesyłkę? A może chciałbyś wiedzieć co dzieje się z nadaną przez Ciebie paczką? Od dłuższego czasu jest to możliwe. Wystarczy wejść na stronę internetową przewoźnika, wpisać numer przesyłki, a w odpowiedzi otrzymamy zestaw informacji na temat losów naszej paczki. Co zrobić kiedy pod ręką nie ma komputera, ciekawość zżera nas od środka, a kurier jak nie dzwonił, tak nie dzwoni? Wtedy z pomocą przychodzi iPaczka.  iPaczka to aplikacja, która jest w stanie namierzyć przesyłki wysłane przez Pocztę Polską, DHL, DPD, K-EX, Siódemkę, Pocztex oraz UPS. Wpisując numer paczki, aplikacja zwróci nam wszystkie informacje o losach naszej przesyłki, wliczając w to stacje pośrednie oraz potwierdzenie o dostarczeniu do adresata. Program charakteryzuje się bardzo minimalistycznym interfejsem. Utrzymana w pomarańczowej stylistyce grafika nie zachwyca, ale też nie odpycha. Całość jest bardzo prosta w obsłudze.  Jak to wygląda ze skutecznością? Program testowałem na kilku paczkach – zostały one namierzone bez problemów. Aplikacja jest bardzo wygodnym rozwiązaniem, zwłaszcza, że oferuje dostęp do bazy kilku firm jednocześnie, dzięki czemu nie musimy wędrować od strony do strony. Program jest bezpłatny. Znajdziecie go w AppStore. 