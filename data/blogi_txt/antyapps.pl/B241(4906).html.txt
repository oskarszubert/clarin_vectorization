24.04.2013 Sympatia.pl to jeden z największych polskich portali randkowych. Te niestety, wciąż jeszcze nie mają najlepszej opinii w naszym społeczeństwie. Mało kto zdaje sobie sprawę z tego jak wiele osób z takich rozwiązań korzysta, w jakim celu i jaki jest profil takich użytkowników. Jeżeli jednak należysz do grona, które posiada konto w tym serwisie oraz telefon z Windows Phone, od teraz korzystanie z niego będzie znacznie prostsze. Aplikacja robi bardzo dobre pierwsze wrażenie. Swoją przygodę z nią rozpoczynamy od zalogowania się na już istniejące konto, bądź też stworzenia nowego. Cały proces można przeprowadzić z poziomu programu, jedynie weryfikacja konta będzie od nas wymagała przejścia do podanego wcześniej adresu mailowego. Po zalogowaniu się ujrzymy ekran z najważniejszymi funkcjami w formie kafelków. Mamy tam dostęp do naszego profilu, wyszukiwarki osób, poczty, oraz bardziej szczegółowych list użytkowników i płatności. Niestety, ta ostatnia opcja nie pozwala na wykupienie dodatkowych pakietów. Prawdopodobnie służy jedynie do informowania nas o aktualnych, już zakupionych.  Na wspomnianej wcześniej liście użytkowników, ukrytej pod nazwą „Sympatyczni” odnajdziemy profile oznaczone jako ulubione, osoby które w danym momencie są dostępne online oraz takie które znajdują się najbliżej naszej lokalizacji. Po prawej stronie w menu głównym możemy przejrzeć nasze aktywności, wysłane wiadomości, oczka czy też odwiedzone profile. Bardzo dobrze prezentuje się podgląd profili. Pozwala na szybkie zapoznanie się z podstawowymi informacjami, zdjęciami oraz umożliwia wysłanie wiadomości czy też zaczepienie danej osoby. Interfejs bardzo dobrze wpisuje się w Metro i jest chyba najbardziej przyjazny z wszystkich systemów mobilnych, na które dostępna jest aplikacji.Tym co najbardziej irytowało podczas testowania Sympatii na Windows Phone, był brak samowystarczalności względem strony www. Wprawdzie zdecydowaną większość czynności da się wykonać z poziomu aplikacji, jednak chciałoby się więcej. Zastrzeżenia mam także do wbudowanego mechanizmu wiadomości. Niestety, każda próba ich wysłania kończyła się błędem. W tego typu aplikacji, jeszcze mocniej można odczuć brak żywego kafelka. Wielka szkoda.  Sympatia to przykład dobrze przygotowanej i przemyślanej aplikacji randkowej. Wprawdzie jeszcze nie wszystkie opcje udało się przenieść do wersji mobilnej, ale i tak, to co najważniejsze będziemy w stanie wykonać z poziomu telefonu. Użytkowników serwisu zapraszam do pobrania i testowania. Aplikacja jest darmowa. 