01.02.2013 Minęło już kilka tygodni od kiedy ostatni raz opisywałem aplikację, która w danym tygodniu została odznaczona przez Apple orderem App Of The Week. Przypomnijmy, że dzięki tej akcji, co tydzień możemy pobrać jedną z płatnych aplikacji z AppStore zupełnie za darmo. W tym tygodniu specjalna promocja dotyczy przyjemnej gry –  Early Bird.  Developerskie studio Booyah, które w swoim portfolio ma m.in. ciekawą strategię My Town 2, którą opisywałem jakiś czas temu, kolejny raz zaintrygowało mnie swoją twórczością. Gra Early Bird ma w sobie świeżość o którą coraz ciężej w kategorii gier mobilnych. Zadanie, jakie stoi przed nami do wykonania w grze Early Bird to pomoc małemu ptaszkowi w zdobyciu upragnionego robaka. By to zrobić, wystarczy przeciągnąć palcem po ekranie, aby wytworzony podmuch wiatru, wspomógł naszego bohatera w dotarciu do celu. Nie możemy jednak zapomnieć, że w każdym z poziomów jesteśmy ograniczeni maksymalną ilością podmuchów. Wykorzystywać należy je zatem z głową.  To co w Early Bird przyciągnęło jednak moją uwagę najbardziej, to wspaniała, dopracowana grafika i jej piękne animacje. Aż szkoda, że tak piękna oprawa i oryginalny gameplay, doczekały się tylko tak słabej ikony. Wiem doskonale, że nie powinno oceniać się „książki po okładce”, jednak w przypadku aplikacji często jest to element decydujący o tym czy zdecyduję się wydać moje pieniądze na dany program, czy też nie, a w przypadku Early Bird raczej na ten zakup bym się nie skusił… Na szczęście od dziś do następnego czwartku, możemy grę mieć bezpłatnie :). 