21.12.2011 Dużo podróżujesz? Albo chciałbyś zacząć? W takim wypadku pewnie nieobce są Tobie sieciowe wyszukiwarki biletów lotniczych – strony takie jak Momondo, Skyscanner czy Kayak właśnie. Ten ostatni serwis już od pewnego czasu posiada na App Storze własną aplikację, której funkcjonalność wykracza jednak daleko poza to, z czym mamy do czynienia w przeglądarce. Warto jej się przyjrzeć i być może zostawić na swoim iUrządzeniu na dłużej.  Podstawową funkcją aplikacji jest oczywiście wyszukiwanie biletów lotniczych – w tym sprawdza się świetnie i co istotne – działa naprawdę szybko. Do tego mamy możliwość ustawienia wyników na kilka sposobów, nie tylko od najtańszych, ale także choćby przez pryzmat długości podróży. Kolejna opcja to bukowanie hoteli – i z tym nie ma problemu. Wyszukiwanie działa szybko i dokładnie. Znaleźć można tam także ceny niższe niż na Booking.com, chociaż i te są podane. Kilka wyszukiwarek w jednej aplikacji docenią wszyscy liczący pieniądze (a kto ich dziś nie liczy?), którzy będą mogli chociaż te kilkanaście euro czy dolarów zaoszczędzić. Na miejscu przydatne bywa też auto – i tutaj program działa analogicznie do hoteli – czyli tak jak należy. Zero uwag. Bardzo ciekawą opcją jest przedstawiona za pomocą mapy wyszukiwarka lotów za określoną kwotę. Definiujemy nasze najbliższe lotnisko, np. Warszawa, po czym na mapie pokazują nam się wszystkie destynacje. Możemy dokładnie ustalić bilety za jaką kwotę nas interesują, a pokazane zostaną nam miejsca, do których dolecimy. Doskonała rzecz dla niezdecydowanych, szukających okazji lub ciekawych miejsc do zobaczenia. Jeszcze bardziej zaangażowani w lotnictwo mogą także śledzić na bieżąco terminowość lotów – pokazane są dokładne trasy, obecne miejsce samolotu na mapie, czas spóźnienia czy nawet terminale i bramki odlotu i przylotu. Dla maniaków oraz mających mało czasu na przesiadkę – narzędzie nieocenione. Wreszcie w ostatniej zakładce możemy śledzić historię swoich lotów, pod warunkiem założenia konta na Kayaku. Funkcji w aplikacji Kayak nie brakuje i wszystkie są doskonale przemyślane, estetyczne, szybkie, przydatne – czego chcieć więcej? Każdy miłośnik lotnictwa lub podróżnik powinien aplikację tę pobrać. Mocno polecam. Kayak (już uniwersalną) można pobrać stąd. 