17.10.2012 Cóż, iPhone nie daje wielu możliwości dopasowywania wyglądu do preferencji użytkownika. Jeżeli nie zrobicie iOSowi Jailbreaka, możecie zapomnieć o widgetach, dowolnym ułożeniu aplikacji na pulpicie i tym podobnych rzeczach. Oczywiście, nie każdemu to potrzebne, nie każdy tego chce, ale od czasu do czasu można się znudzić, chociażby tapetą. W takiej chwili można poszukać odpowiedniej tapety dla naszego telefonu lub… zrobić ją samemu. Pomóc może w tym Vivid Wallpaper. Aplikacja ta pozwala nam na robienie „półkowych” tapet, w których aplikacje wyglądają, jak poukładane ebooki w iBooks. Jeżeli więc macie ochotę nieco odmienić swój pulpit, to Vivid Wallpaper da Wam taką możliwość. Aplikacja składa się z kilku podstawowych narzędzi, dzięki którym możemy szybko i łatwo zrobić własną tapetę. Przede wszystkim mamy do wyboru jeden z 76 motywów o różnej kolorystyce, który stanowić będzie szkielet naszej „półki”. Każdy z motywów możemy dość głęboko spersonalizować, oczywiście w ramach zaproponowanych opcji. Możemy więc wybrać jeden z kilkunastu kształtów linii, ich teksturę oraz ustalić, czy chcemy, aby lśniły i miały cień. Możemy także zastosować jeden z kilkunastu motywów graficznych, robiących za tło w naszej tapecie. Gdy już poustawiamy odpowiednio wszystkie parametry, nie pozostaje nic innego jak zapisać tapetę w galerii i z jej poziomu ustawić ją na pulpicie.  Jak wspomniałem Vivid Wallpaper to prosta w obsłudze aplikacja. Może zbyt prosta jednak. Przede wszystkim twórcy postawili li tylko na geometryczne motywy i figury. Użytkownik nie ma również możliwości modyfikowania ich czy dobierania własnej kolorystyki – wszystko jest z góry ustalone. I w sumie można by to po prostu tak przyjąć, ale zabrakło mi jednej ważnej funkcji, która bez wątpienia rozruszała by nieco tę aplikację: możliwość dodawania w tle zdjęcia czy grafiki. Tapety takie na pewno nabrałyby nieco kolorytu. Vivid Wallpaper to nie arcydzieło, ale rolę swoją spełnia. Jeżeli chcecie nieco odmienić swój ekran, to aplikacja ta może być użyteczna. Ja osobiście nie gustuję w takich upiększeniach telefonu, zwłaszcza, że za aplikację trzeba zapłacić 0,79 euro, ale jest obecnie na promocji za darmo, więc wypróbować można. Ocena: 4 