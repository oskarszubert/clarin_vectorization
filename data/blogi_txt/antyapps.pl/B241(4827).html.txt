30.01.2013 Kartka i długopis? Przeżytek! Jeżeli umawiacie się z kimś na partyjkę scrabbli czy kanasty, współczesność wymaga tego, abyście mieli ze sobą również aplikację, dzięki której będziecie mogli łatwo zanotować wynik starcia. Nie zapomnijcie zatem zainstalować Score it! Otwieramy aplikację, klikamy „new game”, wybieramy grę, wklepujemy imiona uczestników i już możemy łatwo notować wyniki naszych wspólnych zmagań. Następnie po prostu dodajemy punkty i zapisujemy. Jeżeli po zakończonej rundzie nie chcemy od początku bawić się z ustawieniami, a chcemy kontynuować zabawę, po prostu restartujemy wszystkie wartości i gramy od początku.  W głównym menu dostępne są dwie zakładki: aktywne oraz zakończone gry. Ich nazwy mówią wszystko, i właściwie nic więcej dodawać nie trzeba. W Score it zdefiniowane są schematy pod 12 gier. Testowałem aplikację w wersji darmowej, która ma nieco okrojoną funkcjonalność — nie można edytować dodanych wcześniej wyników, podejrzeć statystyk graczy oraz — co w moim przekonaniu jest największym ograniczeniem — dodać schematu zabawy opartej na określonych przez nas z góry zasadach. Score it to prosta w obsłudze aplikacja, która może okazać się niezbędnikiem wśród wszystkich miłośników gier planszowych czy karcianych. Co prawda w darmowej wersji możemy nie znaleźć schematu zbierania punktów według którego sami gramy, ale jeżeli planujecie często rezygnować z kartki i ołówka na rzecz smartfona czy tabletu, to tym bardziej powinniście zainwestować niecałych pięć złotych w pełną wersję. Testowany przeze mnie, darmowy wariant również znaleźć można w Google Play. 