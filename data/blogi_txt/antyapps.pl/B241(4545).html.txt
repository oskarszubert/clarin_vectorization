15.11.2012 Jeżeli lubicie proste strzelanki w niezłej oprawie graficznej, to mogę Wam polecić większość tytułów firmy Triniti. Deweloper ten wydał sporo ciekawych tytułów, jeden z moich ulubionych to Call of Mini: Sniper, gdzie za pomocą naszej snajperki musimy powstrzymywać hordy zombie. Dzisiaj jednak chciałbym polecić Wam inny tytuł, również całkiem dobry. Gra nazywa się WarCorps: Genesis, i, jak dobrze się domyślacie, jest shooterem. Tym razem jednak wcielamy się w postać żołnierza, przed którym staje wiele wyzwań i misji do wykonania, a przechodzić je będziemy przy akompaniamencie świstających kul i wybuchających granatów. Po uruchomieniu gry i przejściu pierwszych tutorialowych misji przechodzimy do mapy, na której znajduje się nasza baza, sklep ze spluwami i innym asortymentem prawdziwego zabijaki oraz oczywiście rozlokowane w różnych miejscach przeróżne misje, w których albo musimy zabić wszystkich przeciwników, albo zgromadzić odpowiednie przedmioty, albo po prostu przeżyć.  Grę zaczynamy podstawowym żołnierzem, ale za kryształy (które można dokupić za prawdziwe pieniądze), możemy odblokować innych bohaterów armii: snajpera, raidera czy komandosa. Oczywiście, czym byłaby dobra strzelanka, bez zbrojowni. A tam karabiny, pistolety, ekwipunek. Część ekwipunku możemy kupić dopiero po przekroczeniu określonego levelu, część za kryształy, a jest w czym wybierać. Jeżeli chodzi o samą rozgrywkę, to tutaj jest całkiem nieźle. Animacja przedstawia się naprawdę dobrze, sama nawigacja jest dość prosta. Jednym palcem sterujemy żołnierzem, drugim strzelamy. Problemem może być celowanie, bo trzeba przejechać palcem po ekranie, lepszym rozwiązaniem byłoby, według mnie, połączenie celownika ze spustem. Misje nie są szczególnie trudne, w końcu gra ta ma dostarczać rozrywki, a nie doprowadzać do szewskiej pasji, ale bez dobrego wyposażenia można polec.  Sama gra działa dość stabilnie i płynnie i pod tym względem nie mam jej wiele do zarzucenia. O dobrej grafice wspomniałem już wcześniej. Oczywiście, fabularnie gierka jest banalnie prosta, wiec fani skomplikowanych rozgrywek raczej się nią nie nacieszą, ale dla każdego, kto chce sobie od czasu do czasu postrzelać i poczuć odrobinę adrenaliny, WarCorps: Genesis jest jak znalazł. Gra kosztuje 0,89 euro i jest to przystępna cena, widziałem całą masę gorszych gier w podobnej kwocie. Oczywiście trzeba liczyć się z tym, że twórcy chcą zarabiać na płatnościach wewnątrz aplikacji, więc bez kryształów gra jest nieco trudniejsza, a dostęp do nowych broni wolniejszy. Niemniej jednak gra jest dobra i powinna się spodobać. 