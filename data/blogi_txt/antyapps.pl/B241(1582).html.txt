26.07.2013 Gdy tydzień temu pisałem o swoich pierwszych wrażeniach odnośnie Halo: Spartan Assault, nie kryłem że lekko się tym tytułem zawiodłem. Od tamtego momentu zdążyłem przejść grę, pograć zarówno w wersję na smratfony jak i tablety oraz komputery stacjonarne. Gra mocno zyskała w moich oczach. Niestety, jej największą słabością okazała się polityka Microsoftu. Uwaga, recenzja ta dotyczy wersji na smartfony z Windows Phone 8. Owszem część wymienionych wad dotyczy też wersji na PC/tablety, ale w ogólnym rozrachunku edycja na Windows 8/RT wypada lepiej od tej na smartfony. Dlatego jeżeli zamierzacie grać w Halo: Spartan Assault na komputerze, do oceny końcowej możecie dodać +1. Rozgrywka Gra jest klasyczną strzelanką obserwowaną z lotu ptaka. Na każdą z 25 misji wyruszamy z 2 odgórnie wyznaczonymi broniami i jednym wzmocnieniem pancerza. Za dodatkową opłatą możemy je wymienić na inne. Dodatkowo, przed każdą z misji możemy modyfikować poziom trudności używając jednej z 6 czaszek (maksymalnie możemy wybrać dwie). Dzięki temu za dany lewel otrzymamy więcej punktów doświadczenia. Same misje przygotowano ciekawie, autorzy starali się aby nie dopadła nas nuda. Bronimy budynków, eskortujemy pojazdy, jeździmy czołgami. Sporo tego. Niestety plansze to w dużej mierze mocno ograniczone korytarze. Zazwyczaj jest jedna trasa główna i jedna poboczna, która pozwoli nam zajść przeciwnika od tyłu.  Aby gra zbyt szybko się nam nie znudziła, poza klasycznymi osiągnięciami otrzymujemy dodatkowo odznaki, a gra posiada system wyzwań. Część z nich jest stała (każda plansza ma kilka) a część zmienia się czasowo. Wykonując poszczególne wyzwania otrzymujemy dodatkowe punkty doświadczenia. Sterowanie Niestety, wiele prostych, darmowych gier ma bardziej czułe i dokładne sterowanie. Wielki szacunek i podziw, dla tych którzy, przejdą całą grę na smartfonie zdobywając coś więcej niż brązowe gwiazdki. Samo jego rozplanowanie nie jest złe, ale i tak najlepiej grać w Halo: Spartan Assault na tablecie albo komputerze. Fabuła Gra rozgrywa się pomiędzy 3 i 4 częścią gry Halo. I to właściwie tyle, co można powiedzieć o fabule. Wcielamy się w rolę 2 Spartan, jednak są oni tak bardzo bezosobowi, jak tylko mogą być w prostej strzelance. Klimat ratują ładne wstawki filmowe, ale końcowa animacja zawodzi. Zdaje się mówić „hej  fajnie że skończyłeś grę, która tak naprawdę nie miała prawie żadnego znaczenia. Teraz idź grać dalej”.  Synchronizacja w chmurze Halo: Spartan Assault synchronizuje stany gry poprzez chmurę. W przypadku zakupu wersji na Windows Phone i Windows 8 pomiędzy urządzeniami wędrują informacje odnośnie misji które zakończyliśmy oraz zdobyte kredyty. Niestety Microsoft już tutaj pokazał swój wredny pazur. O ile punkty XP są wspólne, o tyle monety kupione za prawdziwe pieniądze, już nie. Kupiłeś pakiet na smartfonie, a chcesz pograć na tablecie? Zakup kolejny. Gry mają także oddzielne osiągnięcia. Mikropłatności W grze za blisko 24 zł Microsoft postanowił umieścić mikropłatności. Dodatkowo te najbardziej wredne. Waluty tej nie możemy zdobyć w żaden inny sposób jak poprzez zapłacenie za nią prawdziwymi pieniędzmi. Najtańszy pakiet kosztuje 10,49zł i jak wspomniałem wyżej nie synchronizuje się pomiędzy wersjami Windows Phone/Windows 8. Co więcej sprzęt, który za jego pomocą kupujemy (raptem 6 przedmiotów) jest dostępy tylko w wybranej misji. Tak więc nie kupujemy niczego na stałe. Podobnie działa też waluta, którą zdobywamy w grze (nazwana punktami XP). Za jej pomocą możemy kupić całe 4 przedmioty, oczywiście też na jedną misję. Dawno nie spotkałem się z tak bezczelnym i pazernym zdzieraniem pieniędzy z graczy. Brawo Microsoft.  Oprawa  Nic nie buduje w tej grze klimatu tak mocno jak jej muzyka. Jest chyba najjaśniejszym elementem Halo: Spartan Assault. Szkoda że nie otrzymaliśmy jej wraz grą, o czym za chwilę. Oprawa graficzna jest dobra, ale nie rewelacyjna. Zwłaszcza ta z wersji Windows Phone 8. Owszem, na mobilnych kafelkach na których po prostu brakuje ładnych gier może wydawać się wyjątkowa, ale jeżeli ktoś gra też na innych systemach, szybka zaczną go razi braki w teksturach. Dodatkowo wersja na smartfony jest bardzo niestabilna, potrafi często się zawiesić a do tego rozgrzewa telefon do granic możliwości.  Dodatki Część graczy zapewne nie wiem, że Microsoft tworząc system gier Xbox Live na Windows Phone wprowadził kilka ciekawych standardów. Po pierwsze gry posiadały wersję demonstracyjne, które pozwalały zapoznać się tytułem przed zakupem. Po drugie mogły posiadać dodatki takie jak tapety, dzwonki, muzykę z gry, a nawet elementy dla avatarów odblokowywane wraz grą. Microsoft to wszystko po prostu olał. W imię większego zysku i zdzierania pieniędzy z fanów serii, pokazał że takie dodatki są dobre dla innych, mniejszych developerów, którzy muszą walczyć o rynek. Oni mają mocną markę i nie muszą się tym przejmować. Halo: Spartan Assault nie wykorzystuje nawet takiej głupoty jak żywe kafelki. Oczywiście część ze wspomnianych powyżej elementów można zakupić oddzielnie za dodatkowe pieniądze. Podsumowanie Halo: Spartan Assault rozczarował mnie głównie postawą Microsoftu. Sama gra to dobra strzelanka, którą jednak niewiele elementów podnosi ponad przeciętną. Mocno liniowa rozgrywka, brak rozwoju postaci i sprzętu, brak trybu multiplayer, niezwykle mała ilość przedmiotów dodatkowych. Gdyby nie znaczek Halo i mała ilość tego typu gier na Windows Phone, zapewne zginęła by w zalewie innych tytułów. Zakup wersji na Windows Phone odradzam. Jeżeli już chcecie ją kupić, o wiele lepiej wydać te same pieniądze na edycję pod Windows 8/RT. Gra się znacznie przyjemniej, a całość wygląda ładniej. 