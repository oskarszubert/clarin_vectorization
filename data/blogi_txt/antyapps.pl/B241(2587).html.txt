16.03.2012 To była jedna z większych zapowiedzi na tegorocznej konferencji Apple, jeśli chodzi o gry na nowego iPada. Oczywiście większe wrażenie zrobiło Infinity Blade: Dungeons, ale to już uznana iOSowa marka, a Sky Gamblers to była wciąż dla mnie niewiadoma. Szczególnie, że jako gracz konsolowy miałem w pamięci, że Namco ma przecież swojego asa w rękawie pod postacią serii Ace Combat. Byłem zaskoczony, że nie wykorzystano tej marki. Po zagraniu w Air Supremacy już wiem, dlaczego zdecydowano się na taki krok. To symulator latania myśliwcem, ale rzeczywiście przygotowany pod iOSa zaczynając od trybów po samo rewelacyjne sterowanie. Sam początek to bardzo przydatne i skuteczne wprowadzenie w postaci kilku misji tutorialowych, które uczą nas jak się lata, co mamy prezentowane na interfejsie, jak walczyć i oczywiście najważniejsze – jak startować i lądować. Tutaj warto poruszyć kwestię sterowania jest ono niezwykle rozbudowane, jeśli chodzi o zakres i możliwości. Na maksymalnie bazowym poziomie możemy przełączyć latanie na autopilota i zająć się jedynie strzelanie tak jakbyśmy grali w strzelaninę na szynach. Jest w tym jednak ciut za mało satysfakcji. Poziom drugi to ułatwione sterowanie za pomocą akcelerometrów/gałki analogowej wyświetlanej na ekranie. Jest jeszcze opcja symulator, czyli najbardziej skomplikowana wersja, w której gra nie pomaga nam praktycznie wcale i musimy o każde trafienie walczyć sami, polegając na manewrach wykonywanych za pomocą swype’a po ekranie. Początkowo czułem się przytłoczony liczbą opcji, ale przestawiłem sobie sterowanie z symulatora na to jedno z uproszczonych i od tamtego momentu bawię się rewelacyjnie.  Warto wspomnieć o trybach, bo jest ich bardzo dużo. Mamy kampanię liczącą dziesięć misji, które może w sumie nie stwarzają wrażenia bardzo długich, ale w rzeczywistości jest w nich naprawdę sporo grania. Zresztą jak tylko skończymy to możemy przejść do walk z botami – są dostępne misje jeden na jeden, kilku na kilku, tryb przetrwania, każdy na każdego, walki drużynowe, obrona bazy oraz zdobywanie flag. Oczywiście to nie wszystko, bo mamy do naszej dyspozycji oddany jeszcze tryb sieciowy, w którym możemy grać albo lokalnie po WiFi albo z wykorzystaniem serwera. Mapy są ładne i jest ich duża różnorodność, chociaż w przypadku walk w powietrzu to nie ma to tak wielkiego znaczenia. W każdym razie jest w Air Supremacy co robić, a każdy tryb bawi na swój sposób i wcale nie jest dodany na siłę.  Każde zwycięstwo  czy też trafienie zlicza się do naszego profilu, w którym odblokowujemy nowe myśliwce. Z tego co widzę to jest ich ponad 40, więc żeby zdobyć wszystko to trzeba będzie porządnie do gry przysiąść. Same samolociki wyglądają rewelacyjnie i są świetnie prezentowane w menu, które jest wizualizacją różnorodnych manewrów z ich wykorzystaniem. Słowo należy się samej oprawie, która miała być punktem sprzedażowym gry – jak dla mnie nie wygląda ona tak świetnie, jak się spodziewałem. Na iPadzie pierwszym zdarzały się przycięcia przy dużej liczbie wybuchów i raczej odradzam ostatecznie rozgrywkę na tej niższej klasy urządzeniach. Na iPhonie 4S było już dużo lepiej, chociaż ziemia i budynki na niej się znajdujące nadal wyglądały kiepsko, to chociaż nie cierpiała na tym liczba klatek i efekty. Woda natomiast wygląda przepięknie, a sama gra niezależnie od urządzenia jest bardzo dynamiczna i przyjemna w odbiorze (nawet dla kogoś kto nie gustuje w symulatorach). Czy warto? Mnie Air Supremacy zszokowało swoim rozbudowaniem i możliwościami. Sądziłem, że to grafika będzie tutaj największym atutem, a sama gra raczej nie przyciągnie mnie na dłużej, na szczęście okazało się, że jest dokładnie odwrotnie. Warto też dodać, że spory zakres dostosowania sterowania pozwala wybrać pomiędzy symulacją, a czystą zabawą, więc tutaj każdy znajdzie coś dla siebie. W zasadzie pozostaje mi tylko polecić Air Supremacy, bo nawet nie mając nowego iPada można docenić tę produkcję i zobaczyć, jak powinno tworzyć się rozbudowane gry. Link do aplikacji (wersja uniwersalna, 3.99 Euro). 