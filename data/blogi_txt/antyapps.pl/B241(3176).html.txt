22.05.2013 Ostatnio panuje moda na trójwymiarowe, efektowne wyścigi na platformy mobilne. Rzeczywiście są to gry będące czystą przyjemnością dla oczu, ale dla wielu użytkowników i ich smartfonów (a szczególnie tych ostatnich) zbyt ciężkie. Co zatem byście powiedzieli na coś dwuwymiarowego, z lekkim klimatem i banalnymi zasadami? Police Speed Racing na pierwszy rzut oka wydaje się klonem dziesiątek produkcji, w których widzimy samochód z góry i omijamy dziesiątki innych pojazdów na ruchliwej autostradzie. Moda na tego typu gry przyszła chyba wraz z sukcesem Reckless Racing. Tutaj jednak chodzi o coś innego – polowanie na piratów drogowych. Nasze policyjne auto ma kilka ulepszeń – wbudowane działko, wyrzutnie rakiet oraz napęd turbo, z którego możemy korzystać do woli. W trakcie zabawy omijamy innych uczestników ruchu oraz przeszkody, które pojawiają się na drodze. Jednocześnie zbieramy też monety, za które potem będziemy mogli kupić dodatkowe ulepszenia lub nowe wozy. Zabawa zaczyna się, gdy na ekran wjedzie pojazd pomalowany w płomienie – to nasz cel. Musimy pozbyć się go za pomocą dostępnych broni, a jednocześnie unikać jego strzałów (oraz innych przeszkód, które w trakcie pościgu pojawią się przed nami).   Pojazdy, które możemy wykupić różnią się dostępną na starcie amunicją, przyśpieszeniem oraz czułością sterowania. Ponadto możemy tutaj dokupić rakiety, które niszczą wszystkie pojazdy na drodze przed nami, tarcze dające nam tymczasową ochronę oraz dodatkowe życia, które pozwalają nam kontynuować grę nawet po kolizji. Jak widać gra jest do bólu prosta i przypomina trochę pierwsze produkcje na Androida sprzed kilku lat, kiedy to nikt nawet nie myślał o 3D, a co dopiero w takiej formie, jak widzimy to na dzisiejszych superprodukcjach. Jednocześnie muszę przyznać, że grafika jest dość archaiczna. Modele pojazdów na rysunki 2D, podobnie zresztą jak trochę monotonne otoczenie. Dobrego wrażenia nie robią też przeciwnicy, którzy są wierną kopią innych uczestników ruchu, tyle że pomalowaną w charakterystyczne płomienie.   Police Speed Racing będzie pewnie doskonałym wyborem dla naszego młodszego brata, który ciągle marzy o tym by być policjantem, a pościgi w telewizji ogląda z zapartym tchem. Bardziej wymagający gracze pewnie nie znajdą tutaj nic godnego uwagi. A szkoda, bo przy odrobinie dopracowania można by było ten nieświeży już pomysł trochę odrestaurować i przekształcić w produkcję wartościową oraz wciągającą. Nie wiem czego zabrakło twórcom – chęci, czasu czy budżetu? A może wszystkiego po trochu?    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 