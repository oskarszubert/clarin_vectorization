28.07.2012 Była już wersja na iOS, była na Windows Phone, w końcu także użytkownicy Androidów doczekali się nowej edycji, pierwszej części tej kultowej serii jRPG. Jest to o tyle dziwne, że od jakiegoś czasu dostępna jest już część 3, ale nie ma co wnikać, tylko cieszyć się, że kolejna dobra gra trafia na Androida  W porównaniu do części trzeciej cena jest zdecydowanie niższa i zbliżona do pozostałych platform. Wynosi 23,41 zł. Trochę „niższa” jest też jakość konwersji. Część 3 niosła o wiele, wiele większe zmiany jeżeli chodzi o grafikę i samą zabawę względem swego pierwowzoru, niż czyni to Final Fantasy I. Nie jest to jednak minus. Nie grałem w wersję na Androida i zapewne się nie skuszę, ale jako posiadacz edycji iOS i Windows Phone, jestem pewien, że gra trzyma ten sam, wysoki poziom grafiki, a w każdym innym aspekcie jest wierną kopią pierwowzoru (nawet miejsca do nabijania XP i złota pozostały).  Gra zdecydowanie warta jest swojej ceny. Ostrzegam jednak osoby, które nie miały wcześniej kontaktu z serią, a tym bardziej jRPG przed zakupem. Jest to  bardzo specyficzny rodzaj RPG, zwłaszcza że zasady oparto na tych sprzed wielu lat. Nie ma tu setek zadań (właściwie jedno możemy robić parę godzin), nie ma mocno zarysowanej linii fabularnej (choć sama fabuła jest i potrafi wciągnąć), a losowe pojedynki wielu doprowadzają do szewskiej pasji. Jeżeli Was to nie odstrasza, w cenie niecałych 25 zł otrzymacie dziesiątki, jeżeli nie setki godzin wspaniałej zabawy. Final Fantasy I możecie zakupić tutaj. Zbiera dość dziwne oceny, które niestety nie są poparte opisami. Nie wiem więc czy średnia 3,8 to skutek ludzi którzy gry nie zrozumieli i liczyć na jakieś krwawe RPG, czy też gra posiada wady techniczne. Jeżeli ktoś z Was się skusi, podzielcie się opiniami w komentarzu. 