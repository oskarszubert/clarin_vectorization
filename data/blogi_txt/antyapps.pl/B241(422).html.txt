08.02.2012 Wygląda na to, że Electronic Arts szykuje prawdziwy szturm na nasze portfele albo przynajmniej na nasz czas wolny, bo wydany właśnie na iOSie Battlefield 3: Aftershock jest całkiem darmowy i w tym momencie nie zawiera żadnych mikrotransakcji. Wygląda to dość podejrzanie, ale zagadka zapewne rozwikła się w niedalekiej przyszłości.  EA zapowiedziało wersję na iOSa już dawno temu, bo jeszcze w sierpniu zeszłego roku. Tyle tylko, że wtedy mówiono o dużo bardziej rozbudowanej grze, podobnej do Battlefielda: Bad Company 2 na iOSie. Co przez to rozumiem? Oczywiście normalny tryb kampanii, a poza tym pełnoprawne multi. Od momentu zapowiedzi wydawca zdążył zmienić zdanie, a samą grę spłycić dość diametralnie.  Gra jest bardzo ładna, ale to praktycznie jedyny pozytyw, który można powiedzieć o jej wykonaniu. Wygląda na to, że zrezygnowano z praktycznie wszystkich wcześniej zapowiedzianych trybów i możliwości. W tej chwili w grze nie ma w ogóle kampanii dla pojedynczego gracza, nie ma trybu przetrwania, gdzie walczyłoby się z wrogami przychodzącymi kolejnymi falami, a żeby uzmysłowić Wam rozbudowanie to mogę powiedzieć, że w Aftershock dostępne są raptem trzy rodzaje broni oraz nóż. Z pewnością nie jest to coś, czego spodziewali się fani serii. Z wstępnych opinii grających wynika, że sam tryb sieciowy również nie do końca się udał – problemy z łączności oraz lagi pojawiają się praktycznie cały czas. Niezrozumiały natomiast jest model biznesowy gry, ponieważ Battlefield 3 na iOSie jest całkowicie darmowy. Wiem, że powinienem się z tego cieszyć, ale jakoś trudno mi uwierzyć, że Electronic Arts wypuściło tę grę tylko po to, żeby dotrzymać umowy marketingowej związanej z promocją filmu Act of Valor.  Dziwny to twór i póki co spodziewałem się czegoś lepszego. W tym momencie gra wypada blado na tle Bad Company 2, które samo w sobie nie było wielkim hitem na iOSie, ale przynajmniej oferowało więcej. Na razie Battlefield 3: Aftershock dostępny jest tylko na amerykańskim App Store. Jeśli macie tam konto to nie powinniście mieć problemów z pobraniem, w innym wypadku będziemy musieli zaczekać na premierę na całym świecie, o ile ta będzie miała miejsce i to w niezmienionej formie. 