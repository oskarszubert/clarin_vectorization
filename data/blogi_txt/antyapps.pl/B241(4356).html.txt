01.11.2013 Możliwość eksperymentowania z ekranami domowymi na Androidzie to jeden z dużych atutów systemu Google’a, który dzięki temu może być spersonalizowany i zindywidualizowany zgodnie z preferencjami użytkownika. W sklepie Google Play znajdziemy dziesiątki programów, które pozwalają nam na zastąpienie domyślnego rozwiązania. Teraz dołącza do nich True Launcher wyróżniający się ogromnymi możliwościami konfiguracyjnymi. True Launcher jest rozwinięciem open-source’owego Trebuchet Launchera, który został wbudowany m.in. a modyfikację Androida CyanogenMod. Świadczą o tym chociażby możliwości konfiguracyjne aplikacji, które są bardzo zbliżone do pierwowzoru. Twórcy poszli jednak o krok dalej i zaimplementowali tutaj szereg dodatkowych funkcji, które mają uczynić program bardziej wszechstronnym i konfigurowalnym.   Tuż po instalacji True Launcher nie zaskakuje jakąś szczególnie radykalną rewolucją. Oferowana stylistyka jest mocno powiązana z natywnym wyglądem Androida 4.x, a więc nie poczujemy się zagubieni. Pierwsze różnice widać dopiero po wejściu na ekran z aplikacjami, gdzie listę ikon podzielono na dwie kategorie: systemowe oraz zainstalowane przez nas (pod nazwą Mój Play). Na trzeciej karcie tradycyjnie znajdziemy listę widżetów. Twórcy wbudowali w swój program ponadto wyszukiwarkę pozwalająca na szybkie uruchamianie programów. Ostatnią pozycję stanowi przycisk menu pozwalający nam nam na przejście do ekranu ustawień.   Możliwości konfiguracji True Launchera są ogromne. Możemy określić tutaj m.in. liczbę pulpitów, rozmiary siatki, sprecyzować rodzaj animacji, dodać dodatkowe strony do docka, a nawet ukrywać ikony z ekranu aplikacji czy zmieniać format ich wyświetlania na listę. Twórcy zastosowali tutaj wszystko to, co znane jest z Trebucheta i dodali sporo od siebie, co dało wymierne efekty. Atutem True Launchera jest na pewno obsługa motywów, co pozwala znacząco zmienić wygląd ikon oraz interfejs naszego ekranu domowego. W Google Play znajdziemy już całkiem pokaźną bazę paczek z dodatkowymi skórkami, ale nie wszystkie są dostatecznie dobrze dopracowane i spójne.   Unikatową funkcją opisywanego rozwiązania jest też automatyczne grupowanie ikon w foldery na ekranie aplikacji. Dzięki temu możemy mieć tutaj większy porządek. Każdy z utworzonych folderów możemy ponadto przenieść na pulpit. Niestety twórcy nie przewidzieli możliwości ręcznego segregowania ikonek, co jest dużym ograniczeniem. True Launcher to ciekawa wariacja na temat świetnego Trebuchet Launchera. Twórcy zapewniają w Google Play, że pierwszych 100 tys. pobrań będzie miało aktywną wersję premium, a pozostałe już otrzymają szereg ograniczeń i blokad. Do wad tego rozwiązania należy na pewno dodać niedopracowanie części funkcji, w tym grupowania ikon. Dość niechlujnie prezentuje się też spolszczenie, gdzie znajdziemy sporo błędów. Program jest jedna jeszcze dość młody, a więc pozostaje mieć nadzieję, że z czasem ulegnie to poprawie. 