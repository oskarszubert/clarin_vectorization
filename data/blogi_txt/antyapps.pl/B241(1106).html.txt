06.01.2012 Jako istoty ludzkie szukamy inspiracji – w życiu zawodowym, rodzinnym czy w kwestii rozwoju osobistego. W dzisiejszym świecie możemy znaleźć sporo inspiracji, gdyż wartościowi ludzie dochodzą do głosu dzięki nowym mediom. Inspiracje mogą dotyczyć jednak również architektury – takie zbiera Dwell w formie prostej i przejrzystej aplikacji mobilnej. Design jest szalenie istotny. Badania wskazują, że wybieramy droższe produkty, jeśli są zapakowane w ładniejsze opakowania. Wybieramy droższe urządzenia elektroniczne, jeśli mają ciekawą obudowę i dobrze wyglądają. Lepiej czujemy się, gdy otaczające nas rzeczy są precyzyjnie zaprojektowane z myślą o tym, by dobrze wyglądać. Takimi rzeczami chcemy otaczać się również w naszym ognisku domowym. Dwell pomaga znaleźć inspiracje. Jak urządzić dom czy pokój? Chcesz zamówić biurko do swojego gabinetu, ale jak ma ono wyglądać? Ta aplikacja pozwala zapoznać się z wieloma dostępnymi projektami, dzięki czemu sami możemy w głowie poskładać własny. Program dostarcza nie tylko zdjęć projektów, ale również liczne filmy wideo, pokazy slajdów czy informacje o wydarzeniach. Te ostatnie są jednak za granicą, więc opcja ta jest przeznaczona już dla konkretnych fanów designu i architektury, którzy potrafią przejechać spory kawałek by posłuchać czy zobaczyć projekty na żywo. Treści zawarte w Dwell są stale aktualizowane, dlatego program działa na zasadzie kanału dostępu do świeżych informacji z dziedziny wzornictwa i projektowania. Oprócz tego sama aplikacja raczy użytkownika naprawdę dobrym designem oraz wygodnym interfejsem. Na to wszystko jest darmowa. Nic dziwnego, że zbiera tak wysokie noty w Android Markecie. Polecam! Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 