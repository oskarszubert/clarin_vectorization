16.04.2013 Jeśli nie do końca wierzycie w swoje poczucie stylu i opini innych na temat wyboru waszych ubrań jest dla was istotna, polecam przyjrzeć się aplikacji Lookmash. Wprawdzie dominującą grupą jego użytkowników są młode nastolatki, a odsetek zdjęć kotów jest równie duży co w całym Internecie, jednak jeśli macie czas i chcecie wiedzieć w jakich stylizacjach będziecie postrzegane lepiej, poświęcenie kilku minut tej apce może podnieść waszą samoocenę i dać wam chwilę rozrywki. Oprawa graficzna i treść aplikacji sugerują, że jej twórcy liczyli na dotarcie do szerokiego grona modnych kobiet czy internetowych bloggerek. Niestety po obejrzeniu zdjęć jakie udostępniają użytkowniczki Lookmash muszę stwierdzić, że rzeczywistość jest nieco inna. Średnia wieku to w porywach piętnaście lat, dlatego osoby spodziewające się odnaleźć w serwisie następczynie modnych ostatnimi czasy bloggerek modowych będą z pewnością rozczarowane. Formuła aplikacji polega na dodawaniu zdjęć parami, z których inni użytkownicy wybierają to lepsze. Dodatkowo do zdjęć możemy dodać opis mówiący o tym, jakie dana stylizacja ma zastosowanie (moda szkolna zdecydowanie wygrywa). Dużym minusem jest także to, że nie możemy przechodzić do kolejnych obrazków dopóki nie wybierzemy tego, który bardziej podoba nam się z pary, jaka aktualnie pojawia się na ekranie. Biorąc pod uwagę przewagę treści mało modowych i mało atrakcyjnych, bardzo szybko można się do aplikacji zniechęcić. Oczywiście raz na jakiś czas zdarzają się stylizacje, które można potraktować poważnie, jednak to, że nie możemy do nich przejść od razu sprawia, że trzeba naprawdę dużo cierpliwości, żeby w ogóle dojść do takiego momentu. Aplikacja z pewnością nie znajdzie swoich entuzjastek wśród pań, które modę traktują serio i po zestawieniach stylizacji oczekują naprawdę ciekawych i modnych rozwiązań. Takie osoby z pewnością nie potraktują apki poważnie. Aplikacja może natomiast przydać się tym, dla których liczy się opinia innych, a tego typu głosowanie pozytywnie wpływa na ich samoocenę. 