07.06.2013 Windows Phone wciąż pozostaje mocno w tyle za iOS i Androidem w temacie gier mobilnych. Jednak wraz z premierą części 8 coraz prężniej nadrabia te braki. W ostatnich dniach premierę miały 3 gry, które warto polecić każdemu posiadaczowi telefonu z Windows Phone. Łączą je trzy cechy, są darmowe, mikropłatność nie zabija przyjemność z gry, a dostęp do nich mają… tylko posiadacze telefonów z Windows Phone 8. Niestety, wersje na WP7 nie są planowane. Zapraszam do wpisu, możliwe że któryś z tych tytułów umili Wam deszczowy weekend.  Jetpack Joyride  Klasyk mobilnej rozgrywki, przez wielu uważany za jednen z najważniejszych tytułów na równi z serią Angry Birds czy też Fruit Ninja. Gra po bardzo długich oczekiwaniach trafiła wreszcie na Windows Phone 8. Jetpack Joyride wyszedł pod szyldem Xbox Live, niestety do tej pory nie udało mi się połączyć z tą usługą. Co za tym idzie dokonać mikropłatności czy też odblokować osiągnięcia. Zwróćcie uwagę na ten fakt rozpoczynając grę, bo możecie stracić zakupione przez siebie rzeczy. Nie udało mi się sprawdzić czy zapis gry synchronizuje się z tym z Windows 8, natomiast po odinstalowaniu gry i jej ponownym zainstalowaniu Jetpack Joyride zachował moje rekordy i stan konta. Choć całość wygląda bardzo ładnie to rażą drobne lagi nawet na Lumii 920 oraz brak wsparcia dla wszystkich wielkości kafelków.    Royal Revolt  Marcin recenzując tę grę nazwał ją odwróconym Tower Defence. To stwierdzenie dobrze opisuje rozgrykę jaka nas czeka w Royal Revolt. Naszym celem jest przejście określonej trasy pokonując wszystkich przeciwników i przeszkody. W walce pomagać nam będą przywołane na nasz rozkaz jednostki. Wszystko to okraszono bardzo bajkową i przyjemną dla oka grafiką. Gra posiada sporo elementów, które możemy rozwijać i zakupić dzięki wirtualnej walucie. Na szczęście ta zdobyta podczas rozgrywki pozwala na przyjemną zabawę bez sięgania po mikropłatność.    Aces of the Luftwaffe  Klasyczna strzelanka w bardzo miodnej oprawie. Zarówno karykaturalna grafika jak i bojowa muzyka sprawiają, że tytuł przykuwa na długo. Wcielamy się w pilota myśliwca walczącego z maszynami nazistów. Niby nic nowego, a podobnych gier na Windows Phone są dziesiątki, ale w tym przypadku naprawdę ciężko odejść od ekranu. Aces of the Luftwaffe to najtrudniejszy z opisanych tu tytułów, zarazem najbardziej kusi do użycia mikropłatności. To dzięki niej już na początku możemy odblokować pozostałe epizody. Na szczęście możemy tego dokonać także dzięki temu co znajdziemy w grze. Dla wielu zaletą może być także małą pojemność gry. Po instalacji zajmuje nieco ponad 50 mb. 