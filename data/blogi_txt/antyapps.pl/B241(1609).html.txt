22.01.2014 Hello Kitty budzi dziś wiele kontrowersji i bynajmniej nie mam tutaj na myśli tych teorii, które doszukują się w tej marce podtekstów okultystycznych. Japońską markę można kochać lub nienawidzić, ale trudno przejść obok niej obojętnie. Nie dziwi zatem też, że powstają produkcje mobilne bazujące na tej marce. Najnowsza, Hello Kitty Tap and Run została wyprodukowana przez NAMCO Bandai. Rozumiem, że skoro kliknęliście w link z nagłówkiem Hello Kitty, sami jesteście fanami albo szukacie mobilnej rozrywki dla Waszych dzieci. Tap and Run sprawdzi się tutaj doskonale. Trzeba jednak zauważyć, że jest to produkcja utrzymana w konwencji 8-bitowców, a więc przygotujcie się na piksele. Dużo pikseli. Jak przystało na towarzyszącą jej markę, gra jest szalenie kolorowa. Nasze zadanie to eksploracja i pokonywanie przeszkód stojących na naszej drodze. Wcielamy się natomiast w różne postaci związane z Hello Kitty i do każdej rundy możemy skompletować trzyosobową drużynę. Zabawa jest dynamiczna i pełna niespodzianek, choć niespecjalnie różni się od większości runnerów.  Znacznie ciekawiej wyglądają dodatkowe funkcje, z których będziemy korzystali między planszami. Twórcy zadbali o system rozwoju naszych bohaterów, a także o możliwość łączenia ze sobą kotów, co pozwoli uzyskać potężniejsze twory. Możemy również dekorować swój pokój przedmiotami znalezionymi w trakcie zabawy lub po prostu przejść do kolejnej rundy. Graficznie Hello Kitty trąci mocno oldschoolem, a więc jego ocena nie jest łatwa. Z jednej strony taka oprawa jest bardzo sentymentalna i przywodzi na myśl lata dzieciństwa. Z drugiej gryzie się ze starannie narysowanymi ekranami ładowania itp. Całość nie jest spójna. Choć w trakcie samej rozgrywki nie uświadczyłem żadnych odstępstw od normy. Piksele są na tyle specyficzne, że nie każdemu przypadną do gustu i trzeba się z tym pogodzić.  Hello Kitty Tap and Run to sympatyczna, kolorowa i ociekająca słodkością produkcja, która ma sporo do zaoferowania fanom tej marki. Wyjadacze, którzy zjedli zęby na runnerach, nie znajdą tutaj żadnej rewolucji. Gra ma kilka niedociągnięć, potrafi gubić połączenie z siecią (a jest ono niezbędne do zabawy) i cechuje się niespójną oprawą. Cieszy natomiast rozbudowana otoczka wokół gameplayu, wsparcie dla Google Play Games i niezbyt rażący system mikropłatności. 