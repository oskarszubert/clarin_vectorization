25.04.2013 Kto z graczy starej daty nie pamięta The Incredible Machine, fascynującej gry opartej o fizykę, gdzie za pomocą dostępnych elementów budowaliśmy — no właśnie, w pełni działającą maszynę? W Drop the Chicken również fizyka gra sporą rolę, jednak cały schemat został nieco uproszczony. Zamiast zabierać się za skomplikowaną mechanikę, wykorzystując kilka elementów musimy tylko, albo i aż — w zależności od planszy i jej poziomu trudności — doprowadzić bezpiecznie kurczaka do gniazda. Jeśli lubicie wspomniany hit duetu Ryan/Tunnell, a przy okazji jeszcze jak ryba w wodzie czuliście się ogrywając Cut the Rope, to jest produkcja obok której nie powinniście prześlizgnąć się obojętnie! By nie stracić maleństwa, musimy rozsądnie zarządzać dostępnymi narzędziami. W tym trampolinami, ściankami, platformami czy „gąsiennicami”, które będą amortyzowały upadek i modyfikowały prostą drogę upadku. Należy też wystrzegać się porozstawianych pułapek — co z tego, że uda nam się złapać balon i pofrunąć trochę wyżej, unikając przepaści, skoro ustawiony tuż obok wentylator zepchnie nas wprost na bombę albo włączoną piłę? Po każdym etapie jesteśmy oceniani w skali trzygwiazdkowej, jak dobrze nam pójdzie zależy tylko od wypchanego żółciutkiemu kurczaczkowi żołądka. Im więcej owadów porozrzucanych po planszy uda nam się schwytać, tym lepszych not możemy się spodziewać. To kolejna z produkcji, która na żadnym urządzeniu nie sprawdzi się równie dobrze, co na dotykowych ekranach tabletów i smartfonów. Przeciąganie przedmiotów jest łatwe i intuicyjne, co jest dość istotne, bowiem wraz z kolejnymi planszami przyjdzie nam coraz bardziej kombinować z dostępnymi narzędziami i liczył się będzie każdy milimetr. W sumie przed nami 80 (+5 bonusowych) plansz porozrzucanych w pięciu różnorodnych światach. Gra posiada też zestaw osiągnięć oraz pełne wsparcie Game Center. Prezentuje się bardzo przyzwoicie, a do tego w opcjach mamy możliwość zmiany „jakości” grafiki, która przekładać się będzie na większą oszczędność baterii w naszym smartfonie czy tablecie. Muzycznie co prawda nie powala, ale cóż, nie można mieć wszystkiego. Jak już wiele razy pisałem, mam okrutną słabość do solidnie skrojonych gier logicznych opartych o fizykę. Drop the Chicken ma wszystko na swoim miejscu, a do tego — co jest dla mnie ogromnym plusem — nie mami mnie wszędobylskimi zachętami do skorzystania z mikropłatności. Zresztą ponad trzy miliony pobrań mówią same za siebie. Grę można znaleźć w AppStorze, gdzie kosztuje 0,89 Euro. Obecnie trwa jeszcze promocja, w której można ją pobrać za darmo. 