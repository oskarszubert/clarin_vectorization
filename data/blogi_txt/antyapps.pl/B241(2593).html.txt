26.07.2012 W AppStore bez problemu znajdziemy cyfrowe odpowiedniki popularnych Scrabbli oraz całe mnóstwo gier, które w mniejszym czy większym stopniu opierają się na tej znanej grze planszowej. Bolączką wszystkich aplikacji, z którymi dotychczas się spotkałem była wersja językowa – zazwyczaj angielska, która uniemożliwiała mi czerpanie 100% przyjemności z rozgrywki. Czekałem, aż jakiś polski developer zainteresuje się wreszcie tematem i wyda grę scrabblo-podobną na urządzenia z systemem iOS. Dziś nareszcie mogę napisać te słowa: doczekałem się:-) Word Hex PL, to wydana przez Gdyńskie Very Nice Studio gra, polegająca na układaniu słów z liter porozrzucanych po planszy. Aplikacja dostępna jest za darmo  w wersji, która docelowo zawierać będzie reklamy (w momencie gdy piszę te słowa reklam nie ma). Z poziomu menu istnieje możliwość zakupu wersji PRO, która prócz braku jednostek reklamowych, ułatwi rozgrywkę m.in. poprzez zmniejszenie ograniczeń czasowych w poszczególnych trybach. Twórcy Word Hex PL przygotowali dla użytkowników dwa tryby gry: Refleks oraz Relaks. Różnią się one między sobą przede wszystkim ilością czasu jaki oddano nam do dyspozycji, w pierwszym przypadku są to niecałe 3 minuty, a w drugim minut tych jest aż 8. W obu rozgrywka polega na tym samym: przesuwając palcem po ekranie układamy literki w wyrazy – im szybciej i im więcej tym większa ilość punktów zostanie zaliczona na nasze konto. W czasie gry zdobywamy różnego rodzaju bonusy i awansujemy na kolejne poziomy, co również wpływa na osiągane przez nas wyniki.  Wrażenia płynące z gry są całkiem przyjemne – oprawa graficzna trzyma poziom, choć nie wyróżnia się jakoś specjalnie spośród podobnych tytułów. Uczucie niedosytu powoduje jedna kwestia – brak trybu wieloosobowego. Jest to w grach tego typu podstawowa forma rozgrywki dająca nierzadko kilkukrotnie więcej przyjemności niż monotonne klepanie rekordów dla własnej satysfakcji. Opcja multiplayer jest co prawda zapowiedziana, ale nic nie wiadomo o terminie jej wprowadzenia (prócz informacji, że prace nad nią są w toku). Nie wiadomo również czy będzie ona dostępna w wersji darmowej. Word Hex PL jest tytułem dobrym z zadatkami na bardzo dobry, pod warunkiem, że gra zostanie dopracowana i nieco rozbudowana. Podczas gry irytują długie niekiedy czasy oczekiwania na wczytanie poszczególnych ekranów, zdarzyło mi się również dwukrotnie nagłe wyrzucenie do systemu. Mimo to, miło jest zagrać produkcję tego typu, w której wykorzystać można język, który większość z nas zna od urodzenia. Gra jest też dostępna w Google Play.  Ocena: 4- 