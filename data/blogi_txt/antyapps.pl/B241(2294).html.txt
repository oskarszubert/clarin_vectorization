15.03.2012 Dawno nie grałem w tytuł, który dawałby tyle frajdy! Idea prosta jak konstrukcja cepa, a jednak dzięki szybkiemu tempu, różnorodności pod względem power-upów oraz mnogości barw gra wciąga na naprawdę długo. Jak w to się gra? Gra jest w pewien sposób podobna w swoich założeniach do takich tytułów jak Doodle Jump, wszak naszym zadaniem jest ciągłe skakanie w górę. Tutaj odbywa się to jednak w inny sposób i ma również inny cel. Pomimo tego, że akurat ten tytuł jest darmowy, jest o wiele bardziej rozbudowany niż Doodle Jump.  W Mega Jump nie skaczemy w zwyż z platformy na platformę, natomiast każde zebranie monety podrzuca nas do góry. W praktyce wygląda to zatem tak, jakbyśmy skakali po monetach. Zebrane fanty możemy potem wydawać na zakupy takie jak dodatkowe postacie czy odblokowywanie tapet. To jest jednak nic. Gra pokazuje swoje pazurki różnornodnością power-upów. Mamy tutaj gwiazdki, które wybijają nas w górę ze zwiększoną siłą, mamy kulę mocy, dzięki której wręcz fruniemy. Pojawiają się także takie atrakcje jak zamiana naszego bohatera w balonik, dzięki czemu ten unosi się samoczynnie w powietrze. Jeszcze innym bonusem jest parasolka, dzięki której udaje się uniknąć bolesnego upadku. Bo to właśnie upadek powoduje koniec gry. Między monetami i bonusami balansujemy tak jak w innych tego typu grach – wychylając telefon w lewo i prawo. Gdy stracimy na pędzie, a w pobliżu znajduje się niewielka liczba monet, możemy czasem nie trafić i spaść. W takim przypadku gra się kończy. Gwarantuję jednak, że nie dla Was – z pewnością będziecie powtarzali skoki po kilkanaście, kilkadziesiąt czy wręcz kilkaset razy. Zresztą sprawdźcie sami. Gra jest dostępna za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 