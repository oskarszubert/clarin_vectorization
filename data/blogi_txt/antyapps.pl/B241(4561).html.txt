15.02.2013 Zabawa słowami potrafi być pasjonująca. Widać to na przykładzie wielu gier – najlepszym przykładem będą tu nieśmiertelne i ponadczasowe Scrabble. W AppStore znajdziemy mnóstwo aplikacji, w których przed użytkownikiem stawiane są różnorakiego rodzaju słowne łamigłówki. Oto jedna z najciekawszych: 94 Seconds. 1 kategoria, 1 wyraz i 94 sekundy. Zasady rozgrywki są bardzo proste. W ciągu tytułowych kilkudziesięciu sekund na ekranie iPhone’a (lub iPod’a Touch) wyświetlana jest pierwsza litera ukrytego wyrazu. Nad nią pojawia się podpowiedź na temat kategorii, do jakiej należy poszukiwane słowo. Czas nie ubłagalnie upływa, a gracz walczy. Zwierzę na literę K, Stolica na literę O, Warzywo na P, Dyscyplina sportu na Z… i tak dalej, i tym podobne. Im szybciej udzielimy odpowiedzi (wpisując brakujące litery), tym szybciej pojawia się kolejne wyzwanie i tym więcej słów do odgadnięcia zostanie wyświetlonych w przeciągu jednej, 94-ro sekundowej rundy. Niepodważalną zaletą systemu odpowiedzi jest uznawanie przez aplikację wyrazów bardzo zbliżonych do prawidłowych – dzięki temu nie musimy przejmować się literówkami lub zgubionymi znakami, o co nie trudno podczas pośpiesznego wpisywania odpowiedzi w towarzystwie stale tykającego zegara.  Po zakończeniu każdej rundy program serwuje nam listę udzielonych odpowiedzi. Prócz jasno przedstawionej punktacji możemy dowiedzieć się jakie błędy popełniliśmy oraz sprawdzić statystyki odpowiedzi. 94 Seconds zdecydowanie wyróżnia się pod względem wyglądu na tle podobnych aplikacji. Menu programu jest przemyślane, a całość prezentuje się niezwykle przejrzyście i stylowo. Problemu nie sprawia również obsługa aplikacji – jest intuicyjnie i bardzo płynnie. Wśród obsługiwanych języków (angielski, francuski, niemiecki) nie znajdziemy niestety polskiego. 94 Seconds znajdziecie w AppStore w dwóch wersjach – standardowej (dla iPhone’a i iPod’a Touch) oraz HD ( dla iPad’a). Aplikacja jest darmowa w wersji z reklamami – pozbycie się denerwującego paska zostało wycenione na 0,89 euro. Użytkownicy urządzeń z systemem Android również mają możliwość pobrania aplikacji. Wystarczy kliknąć tutaj. 