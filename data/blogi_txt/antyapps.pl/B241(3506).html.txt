13.10.2011 Rynek urządzeń z Androidem jest zdominowany przez urządzenia ze średniej półki. Po smartfony z wysokiej półki nie sięga aż tak dużo konsumentów i twórcy gier na tę platformę muszą brać to pod uwagę. Chcąc dotrzeć do jak największej liczby użytkowników, muszą iść na kompromis i tworzyć produkcje mniej zaawansowane audiowizualnie, ale za to bogate pod względem grywalności. Tytułem reprezentującym takie podejście do tematu jest właśnie Switch. Choć nie brakuje mu wad, granie w ten tytuł sprawia sporo przyjemności. Switch to gra o banalnych zasadach. Prowadzimy pojazd kosmiczny na trzypasmowej drodze. Przeskoku między ścieżkami dokonujemy dotykając odpowiedniej krawędzi ekranu. Na drodze spotykamy przeszkody, które z sekundy na sekundę omija się coraz trudniej ze względu na to, że pojazd wyraźnie przyspiesza. Naszym zadaniem jest przebycie jak najdłuższego dystansu.  Największą frajdę sprawia stawienie wyzwania samemu sobie – muszę przejechać dłuższy dystans. W rzeczywistości wynik końcowy jest uzależniony tylko i wyłącznie od nas i naszego refleksu, który wyostrza się wraz z kolejnymi próbami gry. Jak już mówiłem, jest to naprawdę prosta gra. Po pewnym czasie może zacząć powiewać nudą. Brakuje tutaj koniecznych elementów, które pozwoliłyby przyciągnąć użytkownika na dłużej, takich jak poziomy trudności czy zdobywanie poziomów. Po pewnym czasie granie w Switch nie sprawia już takiej przyjemności, aczkolwiek ja raz po raz wracam do tej gry właśnie po to, aby sprawdzić swój refleks :) Myślę, że warto dać jej szansę tym bardziej, że jest za darmo. 