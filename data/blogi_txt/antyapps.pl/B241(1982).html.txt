06.03.2013 Przyznam się, że byłem nieco zaskoczony, gdy przeglądając zasoby AppStore zobaczyłem ikonę nowego Temple Run. Od premiery ostatniej części kultowego runnera minęły ledwo ponad dwa miesiące, ba, u nas na portalu nie zdążyła się nawet pojawić się pełna recenzja najnowszego (jak się okazuje – już nie) dziecka Imangi Studios, a tu już mamy kolejną część. Nowy Temple Run to nie pełnoprawna „3″, ale wydanie specjalne gry, związane z premierą nowego filmu Disney pt. „Oz Wielki i Potężny”. Tym samym mamy do czynienia z identyczną sytuacją, jak w przypadku dwóch pierwszych wydań Temple Run, gdy po oficjalnej „jedynce” światło dzienne ujrzała edycja specjalna, związana z filmem „Merida Waleczna”. Jak widać, historia lubi się powtarzać. Nie ma co się oszukiwać - Temple Run: Oz to dzieło całkowicie odtwórcze, nie wnoszące ani odrobiny powiewu świeżości do nieco skostniałej już serii. Jedynym zauważalnie zmienionym aspektem jest oprawa gry, która stała się jeszcze bardziej kolorowa i jeszcze bardziej dopracowana niż u poprzednika. Pakiet ogólnych zasad rządzących rozgrywką pozostał bez zmian. Nadal mamy więc bieg przed siebie na złamanie karku, goniące nas kreatury i masę błyskotek. Do tego, niejako na deser całkiem sporo mikropłatności. Fani poprzednich części nie powinni byś rozczarowani.  Po niecałej godzinie gry mogę napisać, że czas z nią spędzony upłynął mi nader przyjemnie. Sterowanie nie uległo zmianie – gesty sprawdzają się nad wyraz dobrze, a rozgrywka jest niezwykle dynamiczna. W poprzednich odsłonach serii nie było czasu na nudę, tutaj jest podobnie. Środowisko jest zmienne, przeszkody zaskakują, a gra wymaga od użytkownika bardzo szybkich reakcji na wydarzenia rozgrywające się na ekranie. Akcja Temple Run: Oz osadzona została w bajkowym świecie wykreowanym przez grafików Disney’a. Choć podczas szalonej ucieczki nie mamy zbyt dużo czasu na dokładne przyglądanie się otoczeniu, to nowemu uniwersum gry nie sposób odmówić magicznego klimatu. Temple Run: Oz dostępne jest w AppStore w cenie 0,89 euro. Gra dostępna jest również na urządzenia z systemem Android (taką wersję ściągniecie z Google Play w cenie 3,14 zł). 