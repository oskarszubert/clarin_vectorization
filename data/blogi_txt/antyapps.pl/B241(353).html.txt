19.08.2013 Przechowujemy w naszych urządzeniach mobilnych ogromne ilości osobistych danych. Co by było, gdybyśmy nagle je wszystkie utracili? Avast! udostępnił nową aplikację, która ma nas od tego ustrzec. Mobile Backup pozwala na wykonywanie kopii zapasowych naszych danych i przechowywanie ich na Dysku Google’a, gdzie nie straszne im zalanie czy wizyta w nadgorliwym serwisie. Jak to się sprawdza w praktyce? Aplikacja ta jest już drugą po Avast! Mobile Security, którą czeski producent umieścił w Google Play. Obie je łączy zbliżony, utrzymany w podobnej kolorystyce interfejs i na tym właściwie podobieństwa się kończą. Obie przeznaczono bowiem do różnych zastosowań. Avast! Mobile backup do działania wymaga zarejestrowania konta w usłudze Avast!, a także podpięcia naszego konta Google Drive (gdzie mamy 15 GB przestrzeni), na którym są przechowywane pliki. Proces konfiguracji trwa chwilę. Mamy tutaj również możliwość zadecydowania, czy kopie zapasowe będą wykonywanie również podczas połączenia z internetem za pośrednictwem 3G. Interfejs podzielono na kilka sekcji, nad którymi góruje informacja o aktualnym statusie. Najważniejsza to oczywiście Kopie zapasowe naszych danych. Tutaj czeka nas niemiła niespodzianka, bo w wersji darmowej możemy zapisywać tylko kontakty i grafiki. Do tworzenia kopii muzyki, wideo oraz aplikacji będziemy potrzebowali wersji premium. Ta natomiast kosztuje 6 złotych miesięcznie lub 47 złotych rocznie. Być może wynika to z tego, że mniejsze pliki, jak właśnie kontakty są zapisywane bezpośrednio na serwerach Avasta, a jedynie te większe wędrują na nasze konto Google. Aplikacja pozwala również na zaplanowanie automatycznych kopii, co może się odbywać kilka razy w tygodniu o określonych porach. Na szczęście za tę funkcję płacić dodatkowo już nie musimy.   Co ciekawe, program pozwala również na tworzenie raportów na temat odebranych i nieodebranych połączeń, zainstalowanych aplikacji czy operacji na wiadomościach. Wszystko to może znaleźć się w chmurze – wystarczy odpowiednio skonfigurować aplikację (tutaj również mamy do dyspozycji system automatyzacji). W przypadku niektórych działań konieczne będzie przyznanie programowi praw roota, do czego oczywiście konieczne jest posiadanie zmodyfikowanego oprogramowania w smartfonie. Aplikacja naturalnie pozwala również na przeglądanie i przywracanie kopii. Działa to w sposób bardzo prosty i  pozwala na sprawne zarządzanie najnowszymi oraz starszymi plikami. Z funkcji dodatkowych warto wymienić też możliwość zabezpieczenia programu kodem PIN.  Avast! Mobile Backup to na pewno ciekawe rozwiązanie, ale nie wiem, czy za tę cenę znajdzie ono swoich zwolenników. Teoretycznie 6 złotych miesięcznie to niewiele, ale w Google Play jest całe mnóstwo alternatyw, które oferują podobne funkcje za jednorazową opłatę i pozwalają też na integrację z innymi platformami, jak chociażby Dropbox. Na tym tle propozycja czeskiej firmy wypada nieco blado, choć nie można jej zarzucić właściwie żadnych braków. Jest to produkt solidny, który będzie zapewne mocno wspierany oraz nieustannie rozwijany. Jeżeli ktoś szuka pewnego rozwiązania, to warto wziąć go pod uwagę. 