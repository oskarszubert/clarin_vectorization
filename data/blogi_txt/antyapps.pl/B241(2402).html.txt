11.09.2012 Ostatnimi czasy nie ma miesiąca, aby ktoś nie uraczył nas nową aplikacją, ułatwiającą zamawianie taksówek. Jedne starają się zmieniać rynek i inwestują w rozwiązania technologiczne, inne podczepiają się pod trwającą modę i jak najprostszymi środkami starają się ugrać jak najwięcej. W tym wypadku mamy do czynienia z tym drugim rodzajem aplikacji. Chcę Taxi, wydany przez European Directories, czyli firmę stojącą za takimi aplikacjami jak pkt.pl, Jedz i Pij, W podróży, to prosty klon ich poprzednich produktów. Każdy kto używał tych aplikacji, wie czego może się spodziewać. Prawie identyczny interfejs (z drobnymi poprawkami i dostosowaniem pod specyfikę aplikacji), układ informacji, kolorystyka. Klepanie jednego, sprawdzonego szablonu. O ile rzeczywiście ten układ jest dobry, o tyle jego ciągłe pakowanie do każdej aplikacji zaczyna być nużące. Słabą stroną Chcę Taxi jest baza taksówek oraz informacje przypisane konkretnym przewoźnikom. W wielu wypadkach jedyne na co możemy liczyć to telefon, o tak podstawowych informacjach jak stawki godzinowe, czy też udogodnienia w przewozie rzeczy lub osób możemy zapomnieć.  Aplikacja posiada także kategorie Oceny i Recenzje oraz Zdjęcia, ale świecą one pustkami. Co więcej, nie udało mi się znaleźć sposobu na dodanie tych informacji jako użytkownik. Do tego dochodzą standardowe opcje widoku mapy, dodawania kontaktu, udostępnienia w usługach społecznościowych. Aplikacja Chcę Taxi rozczarowuje. Brak podstawowych informacji i opcji sprawia, że jej przydatność jest znikoma. Oczywiście czasem wystarczy sam telefon do przewoźnika, ale konkurencja przyzwyczaiła nas do lepszych rozwiązań. Ostatecznie o jej przydatności i tak zdecyduje baza przewoźników dla konkretnych regionów. Pkt.pl ma w tym aspekcie parę plusów, możliwe że dzięki temu w mniejszych miejscowościach łatwiej będzie zamówić taxi niż innymi wiodącymi aplikacjami. Chcę Taxi znajdziecie tutaj. Ocena: 3- 