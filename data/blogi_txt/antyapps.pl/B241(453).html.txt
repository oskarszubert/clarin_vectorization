03.01.2012 Bezpieczny Lokalizator to aplikacja realizowana jako jeden z projektów bezpieczniej.pl. Zadaniem tego narzędzia jest umożliwienie użytkownikom lokalizowanie wybranego telefonu na mapie. Zastosowań może być sporo – od odnajdywanie zgubionego telefonu po obserwowanie, gdzie znajduje się dziecko aż do śledzenia żony :) Sam pomysł jest naprawdę ciekawy i stosowany we własnej implementacji przez duże koncerny jak HTC. W tym przypadku idea została zrealizowana tak, że… naprawdę trudno się połapać. Szkoda. Wymagana rejestracja Po pierwsze Bezpieczny Lokalizator wymaga rejestracji w serwisie Bezpieczniej.pl. Ta strona internetowa jest jednak naprawdę skomplikowana. Wymóg rejestracji w serwisie jest odebraniem wygody. Jeśli aplikacja wymaga rejestracji, odpowiedni formularz powinien być wdrożony w aplikacji mobilnej. Odsyłanie użytkownika do komputera czy też mobilnej przeglądarki, która ma wyświetlić naprawdę sporą stronę, jest niepoważne. Abstrahując już od wygody, wymóg rejestracji w serwisie, gdzie znajdziemy takie informacje jak Wójt Urszulina znaleziony martwy w lesie czy Dwulatek zginął przygnieciony stosem drewna jest bardziej niż nierozsądny. Potencjalny użytkownik może zostać odepchnięty koniecznością rejestracji w serwisie opartym głównie o tego typu niusy. Sama rejestracja potrafi sprawić problem. Nie można zarejestrować się za pomocą Facebooka, można jedynie zalogować się do formularza rejestracji przy użyciu Facebook Connect. Oprócz tego możemy także zarejestrować się tradycyjnie, co w moim przypadku okazało się koniecznością – Facebook Connect po prostu nie działał. Oprócz tego język, jakim posługują się twórcy strony budzi po prostu politowanie. Profesjonalna usługa lokalizacji, a na stronie emotikony typu :D. Całość wygląda jakby serwis tworzył gimnazjalista-pasjonat. Skomplikowany proces rejestracji telefonu Po drugie proces parowania (zbyt techniczne słowo dla przeciętnego użytkownika) jest niesamowicie skomplikowany. Jestem osobą na pewien sposób obeznaną technicznie, a proces zajął mi naprawdę sporo czasu. Problem sprawia głównie zawiłe słownictwo i skomplikowany mechanizm. Odbieram wrażenie, jakby autorzy na siłę używali fachowego słownictwa, żeby aplikacja była bardziej profesjonalna. To nie działa w ten sposób. Proces konfiguracji jest naprawdę skomplikowany i nie wiem, czy to ja źle skonfigurowałem usługę, czy też wystąpił jakiś błąd w aplikacji, ale główna funkcjonalność nie działała. Zasadniczo działanie aplikacji ma polegać na tym, że z drugiego telefonu możemy wysłać zapytanie o położenie, po czym ten pierwszy uruchamia GPS i wysyła dane o lokalizacji na stronę internetową lub smsem. Nie trudno się pogubić w konfiguracji urządzeń, wszak w jednym formularzu wymagane jest podanie numeru w formie dziewięciocyfrowej, w drugiej – +48.xxxxxxxxx. A to nie koniec komplikacji.  Podczas testowania programu udało mi się jednak sparować mojego smartfona z profilem w Bezpieczniej.pl, dzięki czemu sam mogłem obserwować gdzie znajduje się mój telefon. Odczyt z mapy był przesunięty około 50 metrów od mojego faktycznego położenia. Na dalsze kombinowanie zabrakło mi siły. Jeśli jesteście zainteresowani, Bezpieczny Lokalizator jest dostępny w Android Markecie za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 