29.05.2012 Ładna grafika stawiana jest często jako wróg dobrej rozgrywki. W Google Play bez problemu znajdziemy gry, które skupiły się na aspekcie wizualnym, przy okazji zaniedbując całą resztę. Podobnie jest z klasykami gatunku, opartymi na prostych zasadach rozgrywki. Bardzo często ładna grafika wydaje się wrogiem tego typu gier. Gravity Project pokazuje jak strawnie połączyć prostą rozgrywkę i ciekawe doznania wizualne. Jest to klasyczny runner, przeniesiony w trzeci wymiar. Zamiast obserwować wszystko z boku, kamera zostaje umieszczona za plecami naszego bohatera.Wpływa to nie tylko na estetykę, ale komplikuje całą rozgrywkę. Po pierwsze ogranicza nam punkt widzenia, po drugie pozwala na pełniejsze oddanie animacji ruchu, a co się z tym wiąże, lagów z tym związanych. Już nie wystarczy wcisnąć klawisz w ostatniej chwili, aby ominąć przeszkodę. Wszak każdy ruch to odpowiednie przygotowanie się do niego, jego rozpoczęcie i w końcu jego wykonanie.  Jakby tego było mało, poruszamy się nie tylko po podłożu, ale również po ścianach. Wystarczy wykonać odpowiedni gest, a nasz bohater zmieni tor biegu. Co istotne kamera nie dopasowuje się w pełni do naszego położenia, przez co bieganie po ścianach jest dodatkową trudnością.  Wspomniałem już o gestach. Za ich pomocą wykonujemy ruchy, a jest ich kilka. Skok, wślizg, zmiana płaszczyzny biegu. A używać ich będziemy często. Każda plansza roi się od wyszukanych przeszkód i pułapek. Dodatkowo upływający czas zmusza nas do zbierania specjalnych bonusów w celu jego wydłużenia. Te mają to do siebie, że są położone w strefie największych przeszkód. Rozgrywka jest bardzo dynamiczna. Jeżeli chodzi o oprawę graficzną, to autorzy chwalą się wykorzystaniem silnika Unity. Gra wygląda ładnie, ale przesadnie nie zachwyca. Zapewne, po części jest to wina przyjętego stylu, który stawia na proste, metaliczne obiekty. Ładnie wygląda sama animacja naszej postaci, jej ruchy. W konstrukcję doskonale wbudowano dynamiczną muzykę. Nie jest niczym odkrywczym, ale świetnie dopełnia rozgrywkę. Tytuł jest darmowy, w zamian serwuje nam co jakiś czas reklamy. Bardzo mała cena jak na tak miodną zabawę. Jest to jedna z tych gier, które doskonale nadają się na krótkie posiedzenie, jak i dłuższą zabawę. Gravity Project możecie pobrać tutaj. Ocena: 5 