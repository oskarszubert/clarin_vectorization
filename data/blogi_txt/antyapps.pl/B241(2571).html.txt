05.11.2012 AutoMapy chyba nie trzeba nikomu przedstawiać, jedna z najlepszych, a już na pewno najbardziej znana nawigacja dostępna w naszym kraju. Jej wersja na systemy iOS właśnie doczekała się swojej największej aktualizacji (a przynajmniej tak twierdzą jej autorzy), która to wprowadza wiele istotny funkcji oraz ciekawych możliwości.  Jak czytamy w oficjalnym oświadczeniu prasowym (podamy tylko krótki fragment): „Najnowsza AutoMapa 3.4 dla iOS jest największą aktualizacją najpopularniejszego i najchętniej kupowanego polskiego programu do nawigacji. Zawiera dziesiątki nowych rozwiązań i funkcjonalności oraz nowe algorytmy pokonywania korków i innych utrudnień w ruchu. Częścią tej aktualizacji są również nowe mapy Polski w specyfikacji 1209, oraz mapy Europy w specyfikacji Q3 2012 opracowane przez Navteq, które stanowią najaktualniejszy obraz dróg w Polsce i Europie. Pozostałe kluczowe zmiany to:  obsługa objazdów dróg i blokad punktowych (możliwość blokady dowolnej drogi bezpośrednio z nawigacji, dane te będą uwzględniane przy obliczaniu trasy), obsługa gestami (np. ruch w lewo - widok 2D z wizualizacją traffic), mechanizm automatycznej aktualizacji statystycznych danych drogowych SmartRoutes (działa po Wi-Fi i GPRS), możliwość synchronizacji ustawień trasy z Dropboxem, możliwość wysyłania własnej pozycji mailem. Będzie ją można odczytać na innym urządzeniu z iOS za pomocą AutoMapy albo serwisu Targeo.pl, sterowanie aplikacją Muzyka bez potrzeby wychodzenia z programu. Podczas nawigacji program sam przyciszy muzykę, tak aby komunikaty nawigacyjne były dobrze słyszalne.  To jedynie część z wprowadzonych zmian, pomniejszych jest o wiele, wiele więcej (pełna lista w opisie AutoMapy).  Do tego otrzymujemy jeszcze lepsze mapy Polski, które teraz obejmują:  100% dróg prowadzących do miejsc zamieszkania, ponad 664 tys dróg wszystkich kategorii, ponad 640 tys Użytecznych Punktów (POI). ponad 3,1 mln kształtów budynków z przypisanymi do nich adresami punktowymi.  Trzeba przyznać, że w dobie rosnącej popularności darmowych nawigacji (właściwie każdy większy system mobilny ma coś do zaoferowania w tym segmencie) AutoMapa trzyma ciągle wysoki poziom. Co więcej nieustannie rozwija swój produkt nie tylko w opcje niezbędne, ale i ciekawe dodatki.  Potrafi walczyć też ceną. Przy okazji ostatniej podwyżki w App Store, jej autorzy postanowili przenieść różnicę na siebie. Dzięki temu choć za sam program zapłacimy minimalnie więcej, to już na abonamencie nie powinniśmy odczuć różnicy. Oto nowe ceny dostępna od końca października: AutoMapa Polska dla iOS: Starter: 0,89 Euro Licencja 7 dniowa: 3,59 Euro Licencja 90 dniowa: 12,99 Euro Licencja 366 dniowa: 29,99 Euro  AutoMapa Europe dla iOS:  Starter: 0,89 Euro Licencja 7 dniowa: 6,99 Euro Licencja 90 dniowa: 23,99 Euro Licencja 366 dniowa: 59,99 Euro 