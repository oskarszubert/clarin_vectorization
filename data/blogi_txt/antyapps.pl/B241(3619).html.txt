25.10.2012 O premierze Ryzyka na telefonach Windows Phone wspominałem w niedzielę. Gra trafiła jak na razie jedynie na urządzenia z serii Lumia, ale jest to wyłączność tylko czasowa. Choć miałem już wcześniej możliwość zabawy edycją planszową jak i na iOS, Ryzyko wciągnęło mnie na nowo i potwierdziło, że tego typu gry idealnie pasują do urządzeń mobilnych. Dla tych którzy nie mieli nigdy styczności z planszowym odpowiednikiem. W grze dysponujemy mapą świata podzieloną na wiele pomniejszych regionów. Każdy z nich należy do któregoś z graczy, a symbolizują to wojska znajdujące się na nim. Celem zabawy jest przejęcie kontroli nad całym światem. Pojedyncza tura dzieli się na 3 pomniejsze etapy. W pierwszym rozstawiamy nowe jednostki na mapie, ich ilość zależy od tego jakie terytoria kontrolujemy (przykładowo +7 za Azję, a za Amerykę Południową tylko +2) oraz kart specjalnych. Faza następna, to atak. Polega on na rzucie kośćmi, jest też tryb, w którym telefon na szybko podsumowuje wszystkie rzuty i wyświetla nam tylko wynik końcowy pojedynku. Ostatni etap to faza umacniania. Możemy w niej przesunąć część jednostek z jednego miejsca na drugie w celu jego wzmocnienia. I to właściwie wszystko, potem następują kolejne fazy przeciwnika (możemy je pominąć tapnięciem w ekran) i tak aż do totalnej dominacji jednego z graczy.  Ryzyko oferuje 3 tryby rozgrywki, grę dla jednego gracza oraz multiplayer w 2 odmianach. Możemy grać w kilka osób (max 6) na jednym urządzeniu, bądź też na różnych za pomocą wspólnej sieci wi-fi. Drugi tryb działa bez zarzutów, bezproblemowo wyszukuje dostępne gry, a rozgrywka jest stabilna. Niezależnie od trybu, tworząc nową grę możemy wybrać czy jednostki zostaną rozmieszczone na mapie automatycznie, czy też chcemy to zrobić ręcznie, określamy zasady rozdawania kart oraz poziom trudności. Dzięki temu każdy może dopasować rozgrywkę pod swoje potrzeby i wymogi chwili.  Bardzo mocną stroną gry są elementy pomocy. Przygotowano samouczek, w każdym momencie możemy sięgnąć po zasady, poszczególne elementy grą są dobrze opisane, a w menu mamy dostęp do ważnych podsumowań. Wprawdzie Ryzyko nie należy do gier trudnych, ale jeżeli ktoś nie miał z nią jeszcze styczności, bez problemu nauczy się zasad. A to wszystko w polskiej wersji językowej. Windows Phone jest chyba jedynym systemem, który otrzymał grę w tej wersji. Cieszy fakt, że autorzy przyłożyli się do oprawy graficznej, wprawdzie to gra planszowa, ale z każdej strony towarzyszą nam proste animacje, ładnie rysowane elementy. Gra ma nawet krótkie intro. Wysoki poziom trzyma również oprawa audio, wprawdzie to jedynie kilka dźwięków i jedna ścieżka muzyczna, ale świetnie pasują do klimatu wojenny zmagań.  Ryzyko to łakomy kąsek nie tylko dla fanów gier planszowych, ale też strategii. Dzięki możliwości gry z komputerem, możesz ją mieć zawsze przy sobie i toczyć pojedynki gdy tylko będziesz miał na to ochotę. Polska wersja językowa sprawia, że nikt nie powinien mieć problemu z zasadami. Do tego 2 tryby multiplayer i wzorowe wykonanie audiowizualne. Cena? 10,49 zł, ale w tym wypadku to mało jak na tak dobrą produkcję. Ryzyko jak na razie dostępne jest jedynie na telefonach z serii Lumia, znajdziecie je w Waszych Marketplace. Ocena: 5+/6 