30.11.2012 Życie Sam’a wisi dosłownie na włosku, a Ty jesteś jedyną osobą, która może mu pomóc w pokonaniu ciągle pojawiających się przeszkód na jego drodze. Zgorzkniały grubasek o przezabawnej mimice twarzy podbił AppStore już jakiś czas temu, a teraz w ramach limitowanej oferty specjalnej, można mieć go bezpłatnie. Sam został porwany przez naukowca, który (prawdopodobnie) pracuje nad uratowaniem świata przed nadchodzącą zagładą. By jednak życie nie zniknęło z planety Ziemia, musi on dokładnie zbadać podziemia swojego laboratorium. Nie chcąc ryzykować swojego życia, jako podmiot badawczy naukowiec wyznacza świeżo porwanego grubaska. Zbieraj diamenty, uważaj na przeszkody, wykorzystuj potencjał skryty w napotkanych na swojej drodze obiektach. Bitter Sam to gra zręcznościowa, która na dłuższą metę może wywołać ból nadgarstka. Wykorzystując żyroskop, naszym zadaniem jest nawigacja spuszczanym na linie bohaterem tak by nie utknął on np. na jednej z kamiennych przeszkód, bądź utrzymująca go lina nie uległa uszkodzeniu. Im niżej tym trudniej i ciekawiej.  Do przejścia już teraz czeka 100 poziomów pełnych niebezpieczeństw i choć wątpię by po tej setce ktokolwiek miał jeszcze siłę na więcej, autorzy gry zapowiadają aktualizacje w najbliższej przyszłości, a wraz z nimi kolejne etapy przygody. Największą wadą gry jest niewątpliwie towarzysząca jej monotonia, która wraz z kolejnymi poziomami staje się coraz silniejsza. W samym gameplayu nie wiele się zmienia, a do wolności Sama jeszcze spory kawałek drogi. Nie jest to zatem tytuł w który nas skutecznie uzależni, a raczej przyjemny dodatek, który włączymy od jednej podróży w pociągu do drugiej gdy po prostu nie będziemy mieć bardziej kreatywnych pomysłów na to co ze sobą zrobić. Gra broni się jednak świetną oprawą graficzną oraz głównym bohaterem, który swoim niezmieniającym się wyrazem twarzy i ruchami wywołał u mnie niejednokrotnie szczery uśmiech. 