04.12.2013 AE Games jest dobrze znane każdemu posiadaczowi Windows Phone. Jej gry są z systemem Microsoftu właściwie od początku. Tym co łączy prawie wszystkie ich dzieła to głębokie zapożyczenia z hitów innych firm. Raz mniejsze, raz większe, jednak prawie zawsze od gry czuć mocne inspiracje konkretnymi tytułami konkurencji. Tym razem przyszła pora na runnera, tak więc inspiracja mogła być tylko jedna. AE Kalpana – Incas lost city (bo tak brzmi pełna nazwa tej gry) czerpie pełnymi garściami z serii Temple Run. Nasz bohater ucieka przed bliżej nieokreśloną bestią, przy okazji penetrując kolejne obszary jaskini i zbierając napotkane po drodze skarby. System sterowania jest identyczny. Za pomocą gestów skręcamy oraz podskakujemy i wykonujemy ślizg. Przechylając telefon na boki zmieniamy to biegu. Gdy uzbieramy konkretną ilość monet możemy odpalić specjalną zdolność. I to właściwie wszystko. Nie zabrakło oczywiście dodatków, które możemy kupić za zdobyte (bądź też kupione) monety. Tradycyjnie znajdziemy tu prześpieszenia, magnesy, zwiększenie wartości monet itp. Mamy też możliwość wykupienia drugiego bohatera płci żeńskiej. Wszystkich wydatków nie ma zbyt wiele, autorzy odbijają to sobie cenami. Wszystko tylko po to by skłonić nas do mikropłatności.  Elementem który mocno zawodzi jest sterowanie, tak istotne w tego typu grach. Po pierwsze animacje jak i grafika utrudniają odpowiednie wymierzenie odległości, co nie tylko przeszkadza w omijaniu przeszkód, ale i zbieraniu bonusów. Dodatkowo, potrafi dziwnie reagować na nasze gesty. W żadnym runnerze z serii Temple Run nie miałem tak dużego współczynniki złego odczytania mojego ruchu, Wykonuje gest skoku, bohater skręca na bok, chcę skręcić, wykonuje ślizg do przodu. Pomimo kilku dłuższych chwil spędzonych z grą, ciągle mi się to zdarza, tak więc nie jest to raczej wina wprawy. Grafika nie zachwyca. Zawodzą zwłaszcza drętwe animacje. Nie byłoby to takim problemem gdyby nie fakt mocnego wpływu na rozgrywkę. Grafika nigdy nie była mocnym elementem tytułów od AE Games, ale rekompensowała to rozgrywka. Tutaj te dwa elementy są mocno połączone i oddziaływają na siebie. Muzyki brak, uświadczymy jedynie dźwięk, w tym ciągłe stękania naszego bohatera, towarzyszące prawie każdemu ruchowi. AE Kalpana nie jest grą złą. Pierwsze oceny w sklepie sugerują, że przypadła graczom do gustu, większość bezkrytycznie daje jej 5 gwiazdek. Nie zasługuje na tyle, w przypadku tego typu runnerów AE Games powinien postarać się znacznie bardziej. Jeżeli z czasem dopracowane zostaną animacje oraz sterowanie, otrzymamy dobry darmowy tytuł dla fanów gatunku. Na razie polecam tylko tym których znudził już Temple Run, a nie chcą wydawać pieniędzy na gry ze świata Disneya. 