25.12.2011 Jak informowałem kilka dni temu, Electronic Arts uruchomiło świąteczną promocję, w której część gier udostępnionych zostało za darmo, a cena innych została obniżona nawet o 65%. Wśród udostępnionych za darmo gier znalazł się Tetris. Warto się nim zainteresować? Jak w to się gra? Zasady Tetrisa są znane każdemu. Powstało mnóstwo jego edycji, idea była implementowana w tak wielu formach, że Tetris wręcz wszedł w kanon nowych czasów. Każda z tych odmian rządzi się jednak pewnymi unikalnymi cechami, jak choćby sposobem sterowania w grze. Nie inaczej jest z wersją wydaną przez Electronic Arts. Bardzo podoba mi się wymyślony przez tę firmę sposób sterowania. Klocki przesuwamy na boki po prostu przesuwając palcem po ekranie w wybranym kierunku. Obrót klocka wymaga naciśnięcia ekranu w dowolnym miejscu, a szybki zrzut – szarpnięcia palcem w dół po ekranie. Sterowanie jest po prostu rewelacyjne. Czy warto? Tetris od EA został wzbogacony we własną, unikalną ścieżkę dźwiękową. Jak dla mnie jest naprawdę fajna, choć fani oldschoolu mogą zarzucić Elektronikom zbyt dużą futurystyczność w tej kwestii. Właśnie tego typu uwagi pojawiają się w komentarzach do gry w Android Markecie. Uważam, że bezpodstawnie, wszak ta edycja Tetrisa jest po prostu nowoczesna, pod każdym względem. Rozgrywka jest naprawdę ciekawa i wciąga. Dużo kolorów i dynamika powoduje, że w Tetrisa gra się z przyjemnością. Jedyne poważne zastrzeżenie, jakie mam w stosunku do tej gry, to wyświetlanie reklam. Czego innego spodziewałem się po świątecznej promocji EA, aniżeli udostępnienie gry za darmo, ale z reklamami. Oprócz tego pojawiają się takie niuanse, jak ciągle pytanie o wyświetlenie Tutoriala. Gra powinna zapamiętać, że został on już wielokrotnie obejrzany i dać graczowi spokój :) Tetris jest dostępny do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 