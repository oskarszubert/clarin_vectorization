10.09.2013 Chyba trudno wskazać gatunek inny niż gry logiczne, który tak idealnie wpisuje się w specyfikę urządzeń mobilnych. Układanie kwadratowych klocków czy łączenie punktów na desktopach to rozrywka niszowa, którą przyćmiewają produkcje z nurtu AAA. Na smartfonach i tabletach jednak takie układanki jak The Square mają szansę dotrzeć do znacznie większej liczby użytkowników. The Square to gra o… kwadratach i prostokątach. Na planszy złożonej z kolorowych klocków musimy znaleźć punkty, w których klocki o identycznym kolorze tworzą czworokąt. Nie jest to zadanie łatwe wbrew pozorom, a za małych rozmiarów czworokąty otrzymujemy się mało punktów. Najwyżej nagradzane są bowiem sytuacje w których w odległych punktach planszy znajdziemy kwadraciki w tym samym kolorze i połączymy je ze sobą linią. Może się to z pozoru wydawać dość zagmatwane, ale zapewniam, że wystarczy zagrać w The Square raz, by opanować całkowicie zasady gry. A stąd już krótka droga do uzależnienia…   Sam gameplay nie byłby tak pasjonujący, gdyby nie cała otoczka wokół niego, a składa się na nią szereg elementów. Przede wszystkim do dyspozycji oddano nam trzy power-upy, ułatwiające zabawę. Pierwszy miesza klocki w wybranym kolorze na planszy, drugi zatrzymuje upływ czasu na pięć sekund, a trzeci wskazuje nam największy możliwy do zaznaczenia czworokąt. Każdego z nich można użyć jednak tylko raz. Gdy już uzbieramy odpowiednio dużą liczbę zdobytych kwadracików, możemy je wymienić na dodatkowe paczki z power-upami. Twórcy dali nam do dyspozycji dwa tryby gry. W pierwszym musimy w ciągu 60 sekund uzbierać możliwie najwięcej punktów, a drugi to zabawa trwająca do momentu, gdy na planszy nie będzie już ani jednego dostępnego ruchu. Znacznie bardziej interesujący, ale i krótszy jest pierwszy wariant. W drugim dodano o jeden kolor klocków więcej oraz zwiększono losowość w ich ustawieniu, co sprawia, że musimy główkować jeszcze bardziej intensywnie.   W The Square nie zabrakło również integracji z API Google Play Games. W tym wypadku mamy dostęp nie tylko do rankingów i osiągnięć, ale również do trybu multiplayer, w którym możemy rywalizować z innymi graczami. Chyba nie muszę dodawać, jak bardzo podnosi to adrenalinę, prawda? Graficznie The Square nie odbiega od innych tego typu produkcji. Gra wygląda prosto, a kolorowe kwadraty nie są szczególnie wymagającymi graficznymi modelami. Niemniej nie zaboserwowałem, by obsługa interfejsu czy poszczególnych funkcji była w jakiś sposób utrudniona. The Square to przyjemna logiczna gra, która z powodzeniem wypełni nam wolny czas w kolejce sklepowe, komunikacji miejskiej czy wielu innych sytuacjach, gdzie dysponujemy akurat wolną minutką. Zaręczam, że jak już się zaangażujecie, w domowym zaciszu poświęcicie jej znacznie więcej czasu. 