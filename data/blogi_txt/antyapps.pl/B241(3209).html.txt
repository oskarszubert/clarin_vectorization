28.12.2012 Ponga pewnie większość z Was dobrze kojarzy, to w końcu jedna z pierwszych gier wideo w ogóle, której zasady są niewiarygodnie proste. Dwie paletki i odbijanie piłeczki, kto nie zdąży — traci punkt. Niegdyś była to gra zaliczana do gatunku sportowych, twórcy Pong Galaxy postanowili jednak wprowadzić ten pomysł na zupełnie nowy poziom i nie tylko rozbudować nieco mechanikę, ale też uczynić zeń… walkę z kosmitami. Główne zasady panujące w grze są takie same: nie dopuścić do tego, by krążek wpadł „za bramkę” — czyli by nas po prostu ominął. Jednak zupełnie inaczej ma się sprawa w przypadku operowania nim — nie odbijamy go naszym „statkiem” (ex. paletką), lecz odpychamy pociskami które automatycznie z niego wystrzeliwujemy, kiedy ten znajdzie się na naszej części pola. Twórcy dopisali do tej zabawy historię, według której my, jako ludzie, prowadzimy nieustanne boje z obcymi rasami — miły dodatek, choć jak pokazuje trwający do dziś kult Ponga — to dosłownie jest dodatek.  Po każdej walce za zdobyte punkty doświadczenia możemy udoskonalić nasz statek inwestując w lepsze: siły strzałów, ich prędkości czy zasób amunicji. Niestety jest to kolejna gra, w której po kilku planszach okazuje się, że albo będziemy długo grindować by zdobyć jak najwięcej punktów i móc udoskonalić nasz statek, albo sięgniemy do portfela i nabędziemy potrzebne doświadczenie w ramach mikrotransakcji.  Dużym plusem Pong Galaxy jest zaimplementowany tryb multiplayer, w którym dwie osoby mogą ze sobą rywalizować na jednym urządzeniu. O ile w przypadku smartfonów jest to niezbyt poręczne, o tyle — jak już wiele innych tego typu gier udowodniło — na tabletach sprawdza się znakomicie. Wystarczy jedynie wybrać liczbę pocisków jakimi dysponujemy, do ilu gramy i rozpocząć walkę gigantów! Interesująco wypadła sprawa całej oprawy. Z jednej strony Pong to prawdziwy oldskul — czarne tło i mniejsze lub większe zlepki białych pikseli. Tutaj twórcy, mimo że zachowali czerń, nieco „wygładzili” resztę, dodając kolorów. Ich natężenie jednak jest na tyle małe, że na pewno nikogo nie rozproszy. Całość ubarwia utrzymana w „pikselowych” klimatach, stylizowana na dźwięki komputerów sprzed lat ścieżka dźwiękowa.  Autorzy Pong Galaxy postanowili raz jeszcze spróbować tchnąć nowe życie w znanym i lubianym produkcie. Czy im się udało? Cóż — gra jest naprawdę dobra i przystępna dla wszystkich, jednak tak silne nastawienie na mikropłatności zostawiło po sobie spory niesmak i szczerze mówiąc, to nie wyobrażam sobie odpalać tej produkcji inaczej, niż w trybie dla dwóch graczy, gdzie nie mają one żadnego znaczenia. Mimo wszystko warto sprawdzić jak fajnie można zinterpretować stary pomysł nie zabijając jego ducha — szczególnie, że produkcja dostępna jest za darmo w serwisie Google Play. 