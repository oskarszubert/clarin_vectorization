17.10.2011 Urządzenie mobilne z Androidem świetnie sprawdza się jako radio. Użytkownicy dostają szeroką gamę możliwości, bez względu na to, czy to tablet podłączony do zestawu audio, czy też smartfon, z którego muzyki słuchamy przez słuchawki. Internetowych stacji radiowych są w sieci setki tysięcy, a wśród nich znajdują się również standardowe rozgłośnie radiowe.  Tak jest w przypadku Eski, która udostępniła swoje stacje za pomocą dedykowanej Androidowi aplikacji. FabrykaMuzy.pl to aplikacja oferująca wybraną część funkcjonalności serwisu internetowego, czyli dostęp do stacji radiowych. Radio ESKA to jeden z liderów rynku radiowego w Polsce, który posiada sporo kanałów radiowych dedykowanych określonym gatunkom muzycznym czy wybranej tematyce. Wśród stacji znajdziemy na przykład Radio Wawa, Eska Classic, Eska Party czy Radio VOX. Każdy znajdzie zatem coś dla siebie. W przeciwieństwie do We Are Hunted, które też jest swego rodzaju radiem działającym w tle, w przypadku Eski odsłuchujemy dobrze znanych hitów z wybranego gatunku muzycznego. Trudno tutaj trafić na wykonawców alternatywnych, FabrykaMuzy to raczej aplikacja dla odbiorcy masowego, a nie poszukującego muzycznych nisz. O ile użytkownik dostaje dostęp do sporej liczby stacji radiowych, o tyle sama aplikacja pozostawia sporo do życzenia. Nie raz się zacina, wymaga długiego oczekiwania aż radio w końcu wystartuje, nie obsługuje poziomego trybu ekranu i brzydko skaluje się na większych ekranach – na tablecie to po prostu tragedia. Jeśli rzeczywiście słuchacie którejś ze stacji Eski, przebolejecie wady tego programu. W przeciwnym wypadku proponuję zainteresować się opisywanym przeze mnie wcześniej TuneIn Radio. 