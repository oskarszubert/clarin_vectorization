07.06.2013 Powoli dobiegający końca pierwszy tydzień czerwca zaowocował w AppStore kilkoma ciekawymi premierami oraz ważnymi aktualizacjami. Nie zabrakło również opłacalnych promocji, których wykorzystanie pozwoli zaoszczędzić kilka cennych euro. Premiera: Kingdom Rush Frontiers  Kingdom Rush Frontiers to zdecydowanie najgorętsza premiera tego tygodnia. Kontynuacja jednej z najlepszych gier typu Tower Defence na urządzeniach mobilnych wydaje się przy pierwszym kontakcie tytułem jeszcze bardziej dopracowanym niż pierwsza odsłona. W drugiej części Kingdom Rush utrzymano bardzo udany styl graficzny „jedynki”. Gra zapewni nam przynajmniej kilka godzin wymagającej rozgrywki i całą masę zabawy – już pierwsze chwile z nią spędzone pokazują, jak grywalna jest to produkcja. Dla fanów gatunku – pozycja obowiązkowa! Wersja gry na iPhone’a dostępna jest tutaj (cena: 2,60 euro), posiadacze tabletów powinni natomiast udać się pod ten adres (cena: 4,49 euro). Premiera: Bridgy Jones Bridgy Jones to niezwykle ciekawie zapowiadająca się gra rodem z Polski. Krakowska ekipa programistów (Grow App) postanowiła wyjść naprzeciw schematom i stworzyć od podstaw tytuł, który mocno namiesza w mobilnym świecie. O tym czy im się to udało i czy ich nietypowy symulator budowy mostów to produkcja na światowym poziomie przeczytacie u nas już za parę dni (recenzja w przygotowaniu:)). Jeżeli już teraz gryzie Was ciekawość i nie możecie się oprzeć by sprawdzić, co ta rodzima produkcja ma do zaoferowania, zapraszam tutaj (cena gry wynosi 0,89 euro). Gra tygodnia: Bird Zapper!  Z okazji cotygodniowej akcji organizowanej przez Apple pod nazwą App of the Week mamy możliwość regularnego pobierania całkiem ciekawych gier i aplikacji zupełnie za darmo. W bieżącym tygodniu Aplikacją Tygodnia została nieznana mi wcześniej gra pt. Bird Zapper!. Póki co wiele o niej napisać nie mogę, gdyż dane było mi rozegrać zaledwie kilka rund, ale wystarczy spojrzeć na screeny by przekonać się, że na pewno jest kolorowo. Grę w wersji uniwersalnej pobierzecie stąd. Aktualizacja: Byword  Jeden z najlepszych, a zdaniem wielu najlepszy edytor tekstu na iOS doczekał się w tym tygodniu sporej aktualizacji. Wersja 2.0 oferuje sporo poprawek i udogodnień. Warto wspomnieć m.in. o znacznie poprawionej synchronizacji tekstów tworzonych offline, rozbudowanych możliwościach opcji „Otwórz za pomocą…” oraz odświeżonym interfejsie. Ciekawie prezentuje się również (płatna dodatkowo) możliwość bezpośredniej publikacji tekstów stworzonych za pośrednictwem Byword 2.0 w usługach WordPress, Blogger, Tumblr, scriptogr.am i Evernote. Byword możecie pobrać stąd (cena: 2,69 euro). 