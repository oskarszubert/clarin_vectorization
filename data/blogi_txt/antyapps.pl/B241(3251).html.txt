28.06.2013 Kto wie jak wiele jeszcze tytułów będzie przeżywało drugą młodość dzięki urządzeniom mobilnym – na ten moment lista pecetowych i konsolowych klasyków, które możemy znaleźć w App Store i Google Play nie jest zbyt długa, lecz z całą pewnościa fani znajdujących się tam pozycji naprawdę doceniają możliwość „powrotu do przeszłości” na ich smartfonach i tabletach. Czy powrót ściganki, której nazwa przez pewien okres była synonimem dla kategorii gier rajdowych jest równie udany co innych gier? Muszę się przyznać, że jeszcze kilka tygodni temu z czystej ciekawości sięgnąłem po jedną ze starszych części serii Colin McRae by poczuć po raz kolejny te same emocje, które towarzyszyły rozgrywce kilka lat temu. Od wczoraj emocje te możemy przeżywać na urządzeniach z systemem iOS – iPadach, iPhone’ach i iPodzie touch (tylko 5 generacja). Czy rozgrywka jest porównywalna?   Główne menu, w którym bez problemu odnajdą się nie tylko starzy wyjadacze, ale także nowi gracze zawiera opcje pozwalające na szybkie rozpoczęcie wyścigu lub start w mistrzostwach. W opcjach możemy wybrać pomiędzy dwoma sposobami sterowania – autem możemy kierować za pomocą przycisków na ekranie lub przechylając urządzenie wykorzystując akcelerometr. Już na samym wstępie odradzałbym Wam jednak grę z wykorzystaniem drugiego sposobu, ponieważ opóźnienia w reakcji samochodu są tak odczuwalne, że jedynie znając trasę na pamięć możemy próbować pokonać ją w jak najszybszym tempie.   Apropos tras i aut. Krótko mówiąc Codemasters nie wysiliło się, jeżeli chodzi o asortyment tych dwóch elementów gry. Autorzy chwalą się ponad 130 kilometrami dróg, które znajdują się w takich lokalizacjach jak Australia, Grecja czy Korsyka. Zabrakło chociażb mojej ulubionej Szwecji, gdzie pędzilibyśmy po drogach pokrytych lodem i śniegiem. Usiąść możemy za kierownicą dobrze znanych samochodów jak Subaru Impreza, Mistsubishi Lancer Evolution, Ford Focus i Lancia Stratos. Odblokowanie wszystkich tras i aut nie powinno nam zająć dużo czasu, a gra jest świetna do momentu poznania wszystkich zakrętów. Wtedy możemy poczuć lekki niedosyt, ponieważ niemożliwe jest zmierzenie się ze znajomymi. Samo prowadzenie auta spełnia w całości moje oczekiwania – model jazdy odwzorowuje to co znam ze świetnych czasów gry w wersji dla PC, dlatego zabawa z mobilnym Colinem McRae Rally jest podwójnie dobra. Co do wydajności gry – nie powinniście mieć większych problemów na żadnym ze wspieranych urządzeń. Podczas testów na iPadzie 2 pojawiły się sporadyczne przycięcia, lecz spowodowane były one synchronizacją danych w tle oraz otrzymywaniem nowych e-maili i wiadomości na komunikatorach. Gdy zabrakło połączenia z Internetem, nie odnotowałem żadnej podobnej sytuacji na iPadzie 2.  W przypadku premiery tej gry bez nawiązania do legendarnej serii pradopodobnie moją oceną byłaby tylko 4, lecz sentyment wziął górę i ocena podskoczyła do 5-. Colin McRae Rally bawi tak dobrze, jak za starych czasów, ale również ci młodsi gracze, którzy mogą na pierwszy rzut oka uznać grę za mało atrakcyjną powinni dać jej szansę. 