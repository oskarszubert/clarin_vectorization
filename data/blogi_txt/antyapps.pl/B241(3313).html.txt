25.06.2013 Cel wprowadzania na rynek niektórych aplikacji chyba na zawsze pozostanie dla mnie wielką zagadką. O ile często łączenie funkcji kilku znanych programów w jednym może okazać się praktyczne, w tym przypadku okazało się być całkowitą katastrofą. ProxToMe to fuzja Dropboxa i Facebookowego Messengera. Nie dość, że obydwa te programy zazwyczaj świetnie radzą sobie same, to ich połączenie jest zupełnie nietrafionym i niefunkcjonalnym rozwiązaniem. Po zalogowaniu się do aplikacji z poziomu Facebooka otrzymujemy dostęp do listy swoich kontaktów. Teraz możemy korzystać z ProxToMe jak z każdego innego komunikatora i wysyłać naszym znajomym wiadomości. Już na tym etapie program okazuje się działać wyjątkowo topornie, a przesyłany tekst dochodzi z kilkuminutowym opóźnieniem.  Kolejna i właściwie nadrzędna funkcja aplikacji to możliwość przesyłania danych. Możemy zsynchronizować nasze konto z Dropboxem i udostępniać znajomym pliki, które przechowujemy w chmurze. Tu niestety również spotkało mnie wielkie rozczarowanie. Poza zakładką „contacts” mamy do dyspozycji przycisk „nearby”, po wybraniu którego powinny pojawić się znajdujące w naszym zasięgu urządzenia z zainstalowanym ProxToMe wyposażone w Bluetooth. Niestety pomimo długiego oczekiwania, nawet gdy udało mi się znaleźć inny smartfon, przesyłanie jakichkolwiek danych nie było możliwe. Nie spodziewajcie się też, że jakąkolwiek pomoc znajdziecie w ustawieniach apki. Dział „settings” to wasz powiększony, facebookowy avatar umieszczony na planie koła i informacja o ilości wolnego miejsca na koncie Dropbox. Jedyną dobrą stroną ProxToMe jest chyba projekt interfejsu apki. Okrągłe ikonki faktycznie cieszą oko, a prosty biało-niebieski układ kolorów i ikonek oraz czytelne i ciekawe logo wpisują się w wizualne trendy nowoczesnych mobilnych aplikacji. Niestety ładny wygląd spotęgował tylko moje rozczarowanie programem, który okazał się być całkowicie nieprzydatny.  Nie wiem, co musieliby zrobić twórcy ProxToMe, żeby uratować tę aplikację. Zarówno Dropbox, jak i Facebook świetnie radzą sobie osobno, a liczba podobnych do siebie i nie wnoszących żadnych nowych funkcji komunikatorów, dostępnych w Google Play i tak jest już za duża. Próba połączenia komunikatora z chmurą plików może i miałaby szansę znaleźć swoich odbiorców, jednak oporne działanie apki zupełnie przekreśliło tę możliwość. 