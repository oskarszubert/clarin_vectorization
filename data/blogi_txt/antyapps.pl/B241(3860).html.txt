29.01.2014 Space Defense to kolejny tytuł, który choć czerpie z najlepszych gatunków, to jednak potrafi wybić się poza dziesiątki podobnych gier w sklepie i wciągnąć na wiele godzin. W czym tkwi jej sekret? Zapewne we wszystkim po trochu, łatwe sterowanie, ciekawa rozgrywka, dobra grafika, darmowa dystrybucja itp. Nawet mikropłatność w tej grze ma ludzką twarz. Space Defense budzi we mnie skojarzenia z klasycznym Asteroidem. Zasady gry są proste. Na planecie po środku planszy znajdujemy się my wraz z naszym arsenałem. Dookoła pojawiają się kolejni przeciwnicy, próbujący nas zniszczyć. Tor jak i szybkość ich lotu zależy od rodzaju wroga, podstawowe lecą dość powoli i okrążają naszą siedzibę, bardziej zaawansowane zmierzają prosto na nas. Naszym zadaniem jest ich eliminacja. Wrogowie atakują nas falami, na początku każdej planszy dowiadujemy się ile ataków przyjdzie nam bronić w danym levelu.  Sterowanie odbywa się poprzez obracanie naszego działa, możemy albo kręcić palcem dookoła ekranu, albo wskazywać konkretne puntu w które zostanie przeprowadzony atak. Broń podstawowa jest bardzo słaba (niech Was nie zdziwi moc arsenału z misji treningowej, jest on dodatkowo wzmocniony). Przechodząc kolejne plansze otrzymujemy fundusze w 2 walutach, za ich pomocą wzmacniamy naszą odporność, rozwijamy ataki specjalne oraz moc broni. Możliwości rozwoju jest sporo. Jeżeli nie mamy wystarczających funduszy, możemy sięgnąć po mikropłatności. Gram bez nich i tytuł pozostaje grywalny. Poza klasycznym trybem kampanii otrzymujemy także survival.  Grafika to bardzo mocny element Space Defense. Ataki bronią oraz wybuchy potrafią być bardzo widowiskowe. Do tego poszczególne obiekty jak i elementy interfejsu wykonano spójnie, starannie i klimatycznie. Space Defense to po prostu miłe doznanie dla naszych oczu. Muzyka pozostaje lekko w tyle, nie przeszkadza, pasuje do całości, ale brak w niej elementu, który zapadałby w pamięci. Space Defense na chwilę obecną dostępny jest za darmo. Gorąco polecam do pobrania. Sam jestem mile zaskoczony tym jak ta gra wciąga. Choć rozgrywka wydaje się sztampowa, to od walk z kolejnymi falami przeciwników naprawdę ciężko się oderwać. Jeżeli macie telefon z Windows Phone 8 i lubicie strzelanki koniecznie dajecie jej szansę. 