05.08.2013 Często u nas opisywane i jednocześnie cieszące się sporą popularnością wśród użytkowników urządzeń mobilnych gry zwane potocznie runnerami mają w AppStore bliźniaczą konkurencję pod postacią “jumperów”. Zasady rozgrywki w obu przypadkach są z grubsza jednakowe, a najistotniejszą różnicą pomiędzy nimi jest kierunek, w którym się przemieszczamy: w runnerach najczęściej biegniemy przed siebie, natomiast w “jumperach” skaczemy ku niebiosom. W Domo Jump, grze należącej do drugiej z opisywanych kategorii sterujemy poczynaniami niewielkiego futrzastego stwora o japońskim pochodzeniu. Z tego co udało mi się “wygooglać” Domo jest bohaterem dosyć popularnej bajki, której niestety nigdy nie miałem okazji obejrzeć. Pokryty ciemnym futrem (?) stwór ma ogromną paszczę oraz idące z nią w parze sporej wielkości kły, a jego ulubionym przysmakiem są słodkie ciastka i hot-dogi. Pierwsze, co rzuca się w oczy po uruchomieniu gry to jej oprawa. Grafika jest oryginalna i mnie osobiście bardzo przypadła do gustu. Świat Domo jest niezwykle kolorowy i plastyczny – wszystkie elementy sprawiają wrażenie wręcz “wychodzących” z ekranu. Niestety ładny wygląd pociąga w tym przypadku konsekwencje w postaci wysokich wymagań sprzętowych – gra na iPadzie drugiej generacji jest grywalna, ale działa zauważalnie mniej płynniej niż powinna.  W “jumperach”, w które miałem dotychczas okazję grać twórcy stosowali jeden z dwóch systemów sterowania: albo były to cyfrowe przyciski umożliwiające poruszanie się w lewo i prawo, albo sterowanie bohaterem za pomocą wychyleń tabletu lub smartfona na boki. Nie będę ukrywać, że preferuję raczej ten pierwszy, bardziej tradycyjny sposób, gdyż trzymanie tabletu przed sobą i machanie nim na wszystkie strony do najwygodniejszych nie należy (sytuacja lepiej wygląda w przypadku smartfona). W Domo nie dostajemy wyboru – naszym skoczkiem możemy sterować wyłącznie za pomocą przechyleń urządzenia na boki.  W Domo znajdziemy trzy odrębne światy – zielone wzgórza,  jaskinię kryształów oraz kosmos. Niestety odblokowanie dwóch ostatnich wymaga sporej ilości czasu lub wpłacenia kilku złotych na konto wydawcy. Zebranie ilości kryształów potrzebnych do “otwarcia” nowych światów wydaje mi się praktycznie niemożliwe dla przeciętnego, niedzielnego gracza. Z grą wydaną pod patronatem Konami spędziłem całkiem miłe kilkadziesiąt minut. Mimo nie do końca pasującego mi sterowania oraz irytującego nastawienia na mikropłatności zabawa była całkiem przyjemna. Polecam, tym bardziej że obecnie aplikacja dostępna jest w promocji za darmo (normalna cena wynosi 1,79 euro). 