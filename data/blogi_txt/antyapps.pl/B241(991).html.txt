11.06.2012 Aktualnie na rynku królują trzy (a tak właściwie po prostu istnieją) systemy operacyjne – iOS, Android i Windows Phone. Za każdym z nich stoi inna filozofia. W jednym mamy interfejs oparty na infografice (iOS, Android), w drugim główną rolę pełni typografia (Windows). Co to oznacza? Poza oczywistymi różnicami w designie systemu, są też (a przynajmniej być powinny) różnice w wyglądzie aplikacji. W iOS program będzie bardziej cukierkowy, w Androidzie prawdopodobnie spotkamy się z paroma ekranami, z których każdy zawierał będzie dodatkowe informacje, opcje czy treści. Natomiast w WP7 znajdziemy bardzo długi poziomy pas z treściami. Proste, prawda? Wynika z tego jeden wniosek: aplikacji się nie portuje, je się przepisuje przy zmianie systemu. Tworząc nowy projekt na iOS piszemy go zgodnie z wymaganiami użytkowników (i Apple, a tak w sumie to głównie Apple). Tworząc nowy projekt na Androida opieramy się na holo theme. Pisząc aplikację na WP7 dostajemy piękny gotowy szablon. Proste, prawda? Zachowując wygląd i działanie aplikacji sprawiamy, że system jest spójny, bardziej atrakcyjny dla użytkownika, a tym samym dla developerów. Bo to tak powinno się kręcić. Tymczasem…  Tymczasem jest źle, a często nawet gorzej niż źle. Developerzy (w tym niestety również rodacy) tworzą aplikacje na iOS, a potem bezpośrednio portują ją na Androida z zachowaniem wszystkich opcji, ale także z iOSowym wyglądem. To błąd. Karygodny. Bo aplikacja iOSowa na Androidzie wygląda dramatycznie. W drugą stroną to działa lepiej, bo (chociażby na przykładzie Any.do) developer tworząc najpierw aplikację na Androida, a potem na iOS, często pisze ją od nowa albo lekko modyfikuje jej wygląd, aby pasowała do systemu. Nie potrafię tylko zrozumieć jednej rzeczy – dlaczego developerzy myślą, że użytkownicy Androida i WP7 to idioci? Bo tylko oni łapią się na takie porty. Jeśli ktoś spróbuje wkleić do AppStore aplikację, która wygląda jak rodem wyjęta z androidowego urządzenia, to nie przejdzie ona nawet przez kontrolę w AppStore. Jeśli przejdzie – to użytkownicy zjadą ją ocenami i komentarzami tak, że nasz developer może już szukać innego miejsca dystrybucji. Bo ludzie lubią ładne rzeczy. iOSowcy już przywykli do tego, że większość aplikacji na ich system nie zaskakuje wyglądem i działa tak jak tego oczekują. W przypadku Androida i WP7 kwiatki się zdarzają bardzo, bardzo często.  To co teraz? W sumie nie można zrobić nic oprócz jednej rzeczy, o której powiem na końcu. Dopóki developerzy będą nas (użytkowników) zlewać to taka sytuacja będzie miała miejsce. Jest jednak pocieszenie – zwykle aplikacje czysto-porty są słabymi odpowiednikami dostępnych już w sklepach programów, więc nie jesteśmy zmuszeni ich używać. Natomiast ich twórcy to małe, niewiele znaczące studia albo pojedynczy developerzy. Niestety – czasami bywa tak, że takie „indie- developerskie” dzieło sztuki zawiera opcje, których szukamy, a konkurencyjne rozwiązania są albo płatne, albo słabe. W takim wypadku jesteśmy skazani na oglądanie przeportowanej, brzydkiej, niepasującej do wyglądu systemu aplikacji. I tracą wszyscy, bo użytkownik niezadowolony nie zostawi w sklepie pieniędzy, a nieopłacony developer nie stworzy chętnie kolejnej aplikacji. Dlatego pamiętajcie – oceniajcie programy w Google Play, App Store i Marketplace, odsiewajcie te, które są nieatrakcyjne. Brzmi zabawnie, ale uwierzcie – to może sporo zmienić. Dlatego nie lubię developerów. Bo jako użytkownik, dwóch z trzech wspomnianych systemów, czuję, że nikt nie bierze mnie i moich pieniędzy na serio. Szkoda, bo jak coś mi się podoba i dobrze działa, to jestem w stanie zapłacić za takie przyjemności. Foto z porównaniem Android vs. iOS pochodzi z BuisnessInsider. 