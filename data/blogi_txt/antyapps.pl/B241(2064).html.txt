24.09.2013 Kumpeliada jest swoistą wariacją na temat popularnego, emitowanego na antenie telewizyjnej dwójki programu, w którym dwa zespoły uczestników zgadują, jak grupa ankietowanych Polaków odpowiadała na wskazane pytanie. Czy tę formułę da się z powodzeniem przenieść na mały ekran smartfona czy tabletu? Najwyraźniej. Pytanie, czy będzie ona grywalna i równie popularna co rzeczony program? Kumpeliada w swojej formule nie różni się praktycznie w ogóle od programu telewizyjnego, który był dla twórcy inspiracją. Będziemy zatem musieli tutaj przewidzieć preferencje ankietowanych i odgadnąć najpopularniejsze odpowiedzi, które padały w trakcie badania. Jeżeli ktoś wcześniej oglądał chociaż raz pierwowzór na antenie, z całą pewnością szybko opanuje reguły. Jak przystało na produkcję opartą na popularnym formacie Telewizji Polskiej, grę rozpoczynamy od dowcipu. Nie są to oczywiście żarty wysokich lotów. Ośmielę się wręcz zaryzykować tutaj stwierdzenie, że bardziej będzie nas śmieszyć wyobrażenie prowadzącego opowiadającego wspomniany żart, aniżeli on sam. Niemniej jest to interesujące urozmaicenie.   Do wyboru mamy tryb jednoosobowy oraz możliwość zabawy dla dwóch graczy. W gruncie rzeczy w tym drugim udział mogą brać po prostu kilkuosobowe drużyny, dzięki czemu Kumpeliada może się też sprawdzić jako rozrywka podczas różnego rodzaju spotkań towarzyskich i imprez. Gra polega na wpisywaniu haseł, które naszym zdaniem powinny być najpopularniejszą odpowiedzią na zadane ankietowanym pytanie. Ogranicza nas tutaj 30-sekundowy licznik czasu, a więc nie możemy myśleć w nieskończoność. Do dyspozycji oddano nam trzy szanse – po trzeciej niepoprawnej odpowiedzi, runda się kończy, wszystkie hasła są wyświetlane i rozpoczyna kolejna. W przypadku gry wieloosobowej, punkty przechodzą natomiast na konto gracza drugiego (jeśli odgadnie minimum jedno hasł0).   Głównym problemem Kumpeliady jest oprawa graficzna, która ma tutaj bardzo ascetyczną formę. Autor chyba chciał za wszelką cenę dostosować aplikację do identyfikacji wizualnej programu, a ta niestety nie należy do szczególnie udanych. Przerzucenie całego interfejsu do Holo UI byłoby o niebo lepszym i bardziej przystępnym rozwiązaniem. W tej chwili grafika bowiem wręcz odpycha. Kumpeliada to bardzo fajny pomysł, ale niedopracowane wykonanie. Gra jest zwyczajnie brzydka, a interfejs nie tylko odrzuca, ale sprawia wrażenie niezbyt przejrzystego. Gdyby nie to, skłonny byłbym wystawić produkcji wysoką ocenę, bo w naprawdę fajny sposób nawiązuje do telewizyjnego pierwowzoru. 