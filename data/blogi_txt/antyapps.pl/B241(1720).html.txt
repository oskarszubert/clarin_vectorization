04.04.2013 Kosmos to bardzo nieprzyjemne miejsce. Wszędzie latają asteroidy, komety czają się na nasze życie, a w pobliżu nie widać nawet żywej duszy. W Infinity Space nie wygląda to wcale inaczej. Skazana na siebie załoga promu kosmicznego ma trudne zadanie, polegające na odkryciu wszystkich tajemnic przestrzeni kosmicznej i obłowieniu się w diamenty. Oczywiście trzeba im pomóc. MASA (Most Awesome Space Agency) to organizacja, która w Infinity Space będzie naszym zwierzchnikiem. Jej potencjał technologiczny trudno przecenić, co zresztą widać na wideo promującym grę. Nie ma jednak tego złego, co by na dobre nie wyszło i nasz prom kosmiczny okaże się jedną z najbardziej zwinnych i sterownych maszyn po tej stronie galaktyki. Zadanie, o którym już wspomniałem wcześniej, nie jest proste, bo zewsząd otaczają nas asteroidy, komety i czarne dziury (a to jedynie początek atrakcji). Jakikolwiek kontakt z nimi skończy się dużym nagłówkiem „game over” na ekranie, zatem warto być czujnym.  Co będziemy robić w trakcie zabawy? Za pomocą wirtualnego joysticka będziemy musieli okiełznać nasz prom kosmiczny, odkryć pobliskie planety i zebrać tyle diamentów, ile tylko się da, a przy tym nie roztrzaskać się o przeszkody. Brzmi to dość banalnie? Otóż w praktyce rozgrywka jest bardzo dynamiczna i daje sporo frajdy. Gdyby tylko nie wszechobecne mikropłatności, satysfakcja z zabawy byłaby ogromna. Tymczasem już po pierwszej przegranej wyświetla się ikonka z pytaniem o wskrzeszenie statku, a po akceptacji przenosi nas do Google Play, by złożyć dyspozycję przelewu. Twórcy nie stwarzają nawet żadnych pozorów, tylko od razu każą sobie płacić. Trochę to razi.  Na szczęście pozostałe ulepszenia i ułatwienia kupimy za zdobyte w trakcie zabawy diamenty. Przede wszystkim będziemy tutaj wyposażać się w lepsze podzespoły dla naszego statku, ale twórcy zadbali też o kilka atrakcji. Otóż za kilkadziesiąt tysięcy diamentów możemy siąść za sterami np. Sokoła Millenium. Wrażenia są niesamowite.  Od strony wizualnej gra trąci trochę stylem retro, ale nie jest on aż tak dobitny, by na ekranie widoczne były pojedyncze piksele. Grafice bliżej bowiem do 16-bitowców. Ogólnie ogląda się to przyjemnie, choć trudno nazwać dziełem sztuki. Infinity Space to sympatyczna choć prosta produkcja, która powinna dostarczyć sporo satysfakcji oraz frajdy. Trudno nazwać ją produkcją robioną z rozmachem, ale efekt jest całkiem przyjemny. Nie psują go nawet te mimowolne przenosiny do Google Play w celu uiszczenia płatności – wystarczy zapamiętać, w które ikonki nie naciskać. 