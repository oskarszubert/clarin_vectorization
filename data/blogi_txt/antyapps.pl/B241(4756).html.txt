19.06.2013 Yandex, czyli internetowy gigant zza naszej wschodniej granicy, coraz śmielej stawia kroki na globalnym rynku IT. Efektem tego jest m.in. opisywany dziś nowy produkt – Yandex Browser, czyli mobilna przeglądarka dla Androida. Aplikacja oferuje kilka interesujących rozwiązań, a przy tym jest wyposażona w tryb kompresji danych. Warto zwrócić na nią uwagę? Tym, co najbardziej wyróżnia przeglądarkę Yandex od innych tego typu produktów jest pasek adresu ulokowany przy dolnej krawędzi ekranu. Do tej pory wszyscy producenci tych aplikacji stawiali na konwencjonalne rozwiązania, a jedynie niektórzy (Opera) zostawiali furtkę do personalizacji, umieszczając odpowiednią opcję zmieniającą położenie tego elementu. Trudno się początkowo przyzwyczaić do takiego układu interfejsu, ale po krótkim czasie okazuje się, że może on być równie wygodny (jeśli nie wygodniejszy – zwłaszcza na dużych ekranach, gdzie sięganie ku górnej krawędzi kciukiem jest utrudnione).   Tradycyjnie Yandex Browser wyposażono w menu podręczne, na którym znajdziemy wszystkie podstawowe polecenia usprawniające obsługę przeglądarki. Umieszczono tutaj m.in. przełącznik trybu turbo, funkcję udostępniania oraz dodawania wybranej witryny do ekranu startowego, gdzie znajdziemy miniaturki naszych ulubionych stron.   Przełączanie kart w przeglądarce nie odbiega od ogólnie przyjętych standardów. Możemy się między nimi poruszać, przeciągając palcem po ekranie. Przycisk zamykania ulokowano w prawym górnym rogu każdej miniatury, a plus otwierający nowe karty, w lewym dolnym. W ustawieniach aplikacji nie znajdziemy zbyt dużo opcji. Możemy tutaj określić domyślny silnik wyszukiwania, skonfigurować tryb turbo oraz język wyszukiwania głosowego. Twórcy zadbali też o kilka ustawień prywatności oraz polecenia czyszczenia historii i ciasteczek.   Jak wygląda wydajność przeglądarki Yandex? Całkiem nieźle. W teście SunSpider program uzyskał 1569 ms, czyli o niecałe 100 ms mniej niż mój Chrome beta, z którego korzystam na co dzień. Yandex Browser przebił jednak Google’a  w teście V8, uzyskując 1917 pkt (Chrome: 1679 pkt). Równie pozytywnie przeglądarka wypadła w teście obsługi HTML5, gdzie zdobyła 416 (+11) punktów, co jest wynikiem o 6 punktów lepszym od mojej domyślnej aplikacji. Yandex Browser zapowiada się na bardzo ciekawy i wydajny produkt. Pierwsze wydanie pozytywnie zaskakuje nietuzinkowym interfejsem, szybkością działania oraz wydajnością. Do plusów należy zaliczyć też dobrą obsług HTML5 oraz tryb turbo. Widać, że inżynierowie ze wschodu nie próżnowali i zadbali o to, by ich produkt dorównywał (a nawet przewyższał pod pewnymi względami) dzisiejszym standardom. Brawo!    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 