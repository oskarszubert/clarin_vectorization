30.04.2013 Wydawnictwo Szkolne i Pedagogiczne, specjalizujące się w dostarczaniu podręczników do szkół różnego stopnia, poszerza swoją działalność. Ich książek z charakterystycznym logo wciąż znajdziecie wiele w księgarniach, ale od kilku dni w AppStorze można też nabyć ich najświeższe wydawnictwo — aplikację Litery i cyfry WSiP. Ćwiczenia dla dzieci, która pomoże najmłodszym poznać litery i cyfry, a także poćwiczyć swoje zdolności manualne przy okazji prostych rysunków czy szlaczków.  Program niespecjalnie wyróżnia się czymś specjalnym na tle dziesiątek pomagających stopniowo poznawać alfabet łaciński i cyfry arabskie. Oprócz wzorów każdej z liter, znajdziemy tam jeszcze samouczki, w których musimy kilkukrotnie powtórzyć dany znak. Dostępne są materiały które pokazują jakie mazy musimy kolejno wykonywać. Jeżeli wyjedziemy poza kontury symbolu widoczne w tle, akcja zostaje przerwana, a na ekranie pojawiają się strzałki które podpowiadają nam, jaki ruch powinniśmy teraz wykonać. Przy pierwszej próbie są to pełne figury, przy kolejnej przerywane linie, zaś trzecia z nich to jedynie kilka punktów na krzyż.  Oprócz liter i cyfr, w aplikacje dostępne są również dwie kategorie które skupiają się bardziej na ćwiczeniach manualnych, niż faktycznej nauce — szlaczki oraz rysowanie. W obu nie znajdziemy zastępów skomplikowanych wzorów, raczej proste grafiki które należy powtórzyć. Litery i cyfry WSiP. Ćwiczenia dla dzieci to warta uwagi pozycja, która pozwala stopniowo zapoznawać się ze znakami. Sam mam wątpliwości, czy jeśli chodzi o szlifowanie zdolności manualnych będzie to najlepszy wybór, gdyż — przynajmniej bez stylusa — takie mazanie liter ma niewiele wspólnego z faktycznym pisaniem w szkolnym zeszycie. Ale to już temat na zupełnie inną dyskusję.  Jeżeli rodzice obawiają się zostawiać pod opieką sprytnych pociech, które szybko postanowią odpalić jedną z gier, mogą zawsze skorzystać z trybu „dostępu nadzorowanego”, którego bez znajomości pinu nie mają szans wyłączyć — także albo nauka i ćwiczenie zdolności manualnych, albo nic ;-). Nie uświadczymy tam także żadnych rozpraszaczy czy bonusowych mini-gier, którymi lubią nas raczyć deweloperzy dostarczający programy edukacyjne. Ciekawa aplikacja, która z pewnością jest miłą alternatywą dla wszystkich najmłodszych entuzjastów elektroniki. Pozwoli połączyć przyjemne z pożytecznym, choć daleko jej do DRAWNIMAL, który w bardzo ciekawy sposób podchodził do tematu nauki alfabetu. Mimo wszystko jest to rzecz warta polecenia wszystkim młodym rodzicom, ze szczególnym uwzględnieniem będących w posiadaniu stylusów do tabletu Apple. Program przeznaczony jest do użytku na wszystkich iPadach i można go nabyć w AppStorze za 1,79 euro. 