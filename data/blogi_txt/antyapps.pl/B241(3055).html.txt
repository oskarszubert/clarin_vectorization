26.12.2013 Pinballe, czy jak kto woli — flippery — to bardzo specyficzna zabawa. Wymagająca wiele cierpliwości, poznania każdego ze stołów, cierpliwości, wyczucia czasu. Kiedy miałem szansę zobaczyć profesjonalistów w akcji mina mi zrzedła, lata wystane przed stołami — zarówno tymi prawdziwymi jak i wirtualnymi — procentują. Niestety sam nie mam takich umiejętności, ale nie przeszkadza mi to, jako zwykłemu laikowi, znakomicie się bawić. Mimo że o konkurowaniu z mistrzami mogę zapomnieć… przynajmniej póki co. W podstawowej, opisywanej tu, wersji gry dostępne są trzy stoły: Wild West, The Deep oraz Jungle Style. Za odblokowanie pozostałych ośmiu będziemy musieli zapłacić od 0,89 do 2,69 euro. To jednak nie jest koniec zakupów do których namawiają nas autorzy gry. Pinball w moim słowniku to zestaw bil, których nie możemy stracić — koniec, basta. Twórcy w tej produkcji przymykają na te odwieczne zasady oko i dają nam możliwość w ramach zaimplementowanych mikrotransakcji nabyć ochronki przed wypadaniem kuli, dodatkowe szanse, multiballe czy złote bile, które o połowę zwiększają ilość zdobywanych przez nas punktów. Ba, nie zabrakło nawet całego cheats packa, w którym znajdziemy po trochu każdego z nich.  Pozostałe zasady jednak pozostały niezmienne — zdobyć jak najwięcej punktów starając się tak operować wychyleniami, by nie stracić żadnej z kul. Każdy ze stołów jest inny — i nie są to różnice jedynie kolorystyczne, ale także związane z rozmieszczeniem bonusów, mnożników i ogólnej architekturze. Każdy opiera się na identycznej, starającej się odwzorować tę z prawdziwego świata, fizyce. Obsługa gry nie należy do skomplikowanych. By wypuścić bilę musimy naciągnąć sprężynę, natomiast dalej, by sterować wypustkami, wystarczy klikać w prawą lub lewą stronę ekranu. Nic skomplikowanego — intuicyjne, banalnie proste rozwiązanie które stosowane jest na szeroką skalę wśród mobilnych odsłon tej ponadczasowej zabawy. Jeżeli zaś chodzi o konstrukcje stołów, mnożniki i inne bardziej zaawansowane elementy — jak już wspominałem, jestem totalnym laikiem, a co się z tym wiąże — niestety, nie znam się na nich. Zapewniam Was jednak, że jako niedzielni gracze pinballowi powinniście poczuć się w pełni usatysfakcjonowani.  Ładnie się prezentujący, z ciekawą fizyką, no i jak wszystkie inne — niesamowicie wciągający. Kolejny Pinball w mobilnej odsłonie, na którego trzeba uważać, bo potrafi porwać na długie godziny. Zarówno na iOS jak i na Androida trzeba będzie za niego zapłacić około 10pln (plus ewentualnie za dodatkowe stoły i ułatwienia, o których wspominałem wyżej). 