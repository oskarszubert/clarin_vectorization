28.08.2013 Ile można wałkować jeden i ten sam temat? W przypadku runnerów i platformy mobilnej chyba w nieskończoność. Kategoria gier, w których biegniemy przed siebie omijając gęsto porozmieszczane na planszy przeszkody zdominowała zabawę na urządzeniach wyposażonych w ekran dotykowy. Krótkie wyjaśnienie dla tych, którzy jeszcze jakimś cudem nie mieli okazję obcować z tego typu produkcją: nasz bohater biegnie przed siebie automatycznie. Zadaniem gracza jest natomiast unikanie przygotowanych przez twórców przeszkód – przebieganie obok, przeskakiwanie lub przeturlikanie się po nimi. Standardem  w tego typu grach jest również stały wzrost prędkości poruszania się naszego bohatera, co sprawia, że mijanie kolejnych przeszkadzajek staje się coraz trudniejsze. Sama idea, choć bardzo prosta, sprawdza się dobrze – rozgrywka jest dynamiczna, sterowanie intuicyjne, a zasady czytelne, co sprawia, że kolejne produkcje z tego gatunku stają się miłym pożeraczem czasu w kolejce na poczcie czy poczekalni u lekarza.  Typowych przeciętniaków wśród runnerów mamy bardzo dużo. Do tego grona moglibyśmy zaliczyć również RunBos, gdyby twórcy tej produkcji nie przekombinowali sprawy. W tym przypadku wodze fantazji popuściła osoba, która wpadła na pomysł ustawienia kamery (skierowanej na bohatera) w bardzo nietypowym miejscu. O ile widok zza pleców naszego biegacza byłby całkiem ok (i sprawdzał się już wielokrotnie), to tutaj twórcy postanowili ustawić ją z tyłu i lekko z boku. Obraz, owszem może i jest efektowny, ale jednocześnie zupełnie nieefektywny. Zastosowana perspektywa utrudnia orientację w przestrzeni, przez co ocena tego, na którym torze znajduje się przeszkoda przed nami często jest mocno utrudniona. Wielokrotnie podczas rozgrywki zdarzało mi się dopiero w ostatnim momencie dostrzec, że poruszam się po złej ścieżce. Co gorsza, do nietypowej perspektywy ciężko jest się przyzwyczaić. Pomimo spędzenia w świecie RunBos sporej ilości czasu, nadal zdarzają mi się głupie błędy wynikające z zastosowania nietypowej pozycji kamery. Osadzony w futurystycznym klimacie runner ma jedną cechę, która wybija się ponad przeciętność. Jest to animacja głównego bohatera. Naprawdę miło się patrzy jak wykonuje on salta, przeskakuje nad przeszkodami, biegnie, turla się i prezentuje całą gamę innych ruchów. Jest to jednak zdecydowanie za mało, by RunBos poświęcić więcej czasu. 