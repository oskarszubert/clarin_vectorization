23.11.2012 Polski rynek usług streamingujących muzykę zaczyna się powoli zapełniać. Tuż przed zapowiadanym już od tygodni debiutem światowego lidera – Spotify – wśród potencjalnych graczy pojawił się WiMP. Dziś rozpoczęły się beta testy nowej usługi, wraz z nimi w AppStore pojawiła się dedykowana aplikacja o tej samej nazwie.  Jeżeli ktokolwiek z was po usłyszeniu nazwy WiMP srogo zmarszczył czoło myśląc – A co to takiego? – nie jesteście sami. Okazuje się jednak, że jest to wielokrotnie nagradzana przez ekspertów branży muzycznej platforma, która przed Polską była dostępna jedynie w Szwecji, Norwegii, Danii, Holandii oraz Niemczech – możemy zatem czuć się wyróżnieni. Duma jednak nieco opada, gdy podczas rejestracji w serwisie obok nazwy naszego kraju, możemy zobaczyć barwy… czerwono – białe. Małe, kosmetyczne niedopatrzenie, które mocno RAZI po oczach. Na wielkie rewolucje w segmencie streaming muzyki raczej nie mamy co liczyć, tak więc aplikacja WiMP podobnie jak jej główny konkurent Deezer to po prostu odtwarzacz muzyki przechowywanej w chmurze, którą na własne życzenie możemy pobrać na dysk naszego telefonu w celu odsłuchu off-line. Słuchanych artystów możemy dodawać do listy ulubionych, podobnie sprawa się ma z utworami oraz całymi albumami. W katalogu naszych faworytów znalazło się także miejsce na listy odtwarzania, które możemy sami tworzyć i udostępniać innym.  Całą naszą aktywnością w serwisie możemy pochwalić się znajomym na Facebooku, a słuchane utwory „scrobblować” do naszego profilu na łamach Last.fm. Będąca obecnie w fazie beta usługa jest zupełnie bezpłatna. O tym jakie stawki przyjdzie nam płacić w przyszłości, na razie ciężko powiedzieć – producenci po prostu takich informacji nie dostarczyli. Bardzo się cieszę, że kolejna platforma zajmująca się muzyką w chmurze wkracza na polski rynek. Aplikacja WiMP została przygotowana schludnie, a korzystanie z niej nie sprawia większych problemów. Na dzień dzisiejszy, program daje nam dostęp do biblioteki 18 milionów utworów. Osobiście, nie miałem problemów ze znalezieniem swoich ulubionych artystów, jednak z tego co widziałem wśród znajomych na Facebooku braki zaczynają wychodzić przy bardziej undergroundowych kapelach. To jednak wcale mnie nie dziwi. To czy WiMP odniesie sukces zależy tylko i wyłącznie od tego jak bardzo się cenią i ile przyjdzie nam zapłacić, za dostęp do ich muzycznej biblioteki, która miejmy nadzieję, będzie się stale powiększała. 