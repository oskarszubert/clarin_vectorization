08.10.2012 Z pogodą jest jak humorem u kobiet — nigdy nie wiesz co przyniesie jutro. A może jednak? Po kilkunastu dniach spędzonych z BeWeather przekonałem się, że to niekoniecznie działa jak dawniej, kiedy uroczy pan po drugiej stronie telewizora opowiadał mi o tym, jak to rano w moim regionie będzie słonecznie i duszno, a kiedy się obudziłem przywitały mnie strugi deszczu i nici z zaplanowanych wypadów nad wodę… BeWeather jest aplikacją pogodową — i na tym się skupia. Próżno szukać tu jakichkolwiek kosmicznych dodatków, które często towarzyszą bardziej rozbudowanym programom poświęconym temu zagadnieniu. Oprócz prognozy na całym tydzień, podawany jest również stopień wilgotności określany w procentach oraz prędkość wiatru. W kolejnych zakładkach znajdziemy szczegółowy podział godzinowy oraz czas w którym wstają/zachodzą słońce i księżyc. Wszystko to ozdobione estetycznymi grafikami pogodowymi na miarę XXI wieku. Naturalnie cała prognoza podawana jest do miejsca, które początkowo określimy. Zdefiniowanych może być kilka lokacji lub, jeżeli akurat się przemieszczamy, możemy ustawić na automatyczną aktualizację. BeWeather automatycznie wybiera jedną ze stacji meteorologicznych z których dane wyświetla, jeśli jednak te nie będą Was satysfakcjonowały i wolelibyście wiedzieć co inne placówki w regionie mają na ten temat do powiedzenia, wystarczy skorzystać z opcji nearby stations i z mapy wybrać interesującą nas stację badawczą. W opcjach, dla odmiany, możemy nieco poszaleć. Pomijając już kwestie takie jak zmiana jednostek (jakoś niespecjalnie mogłem się odnaleźć w temperaturze podawanej w farenheitach oraz milach — i myślę, że nie jestem jedyny), mamy tu również możliwość zmiany poszczególnych elementów, ustawienia stałego wyświetlania temperatury na pasku powiadomień czy ściągnięcie innych niż standardowe grafik z pogodą. Zachmurzona Hello Kitty jeszcze nigdy nie wyglądała tak uroczo. Wybór jest na tyle duży, że każdy powinien znaleźć coś dla siebie! Dodatkowo w wersji pro dostajemy widżety, które można również łączyć z zestawem popularnych dodatków Beautiful Widgets. Oprócz tego automatycznie pozbywamy się wówczas niewielkiego bannera reklamowego, wyświetlanego w przypadku darmowej wersji. BeWeather to jedna z najbardziej interesujących propozycji w Google Play pełniąca rolę pogodynki. Wiele opcji dostosowania jej pod siebie jest ogromnym atutem, podobnie zresztą jak czytelna forma i dobry design. Zupełnie za darmo możemy się cieszyć w pełni funkcjonalną aplikacją pogodową, jeżeli zaś chcemy wesprzeć twórców, pozbyć się reklam i zyskać dostęp do kilku dodatkowych opcji przyjdzie nam zapłacić około 10 złotych. Póki co jednak aplikacja jest cały czas w promocji więc spieszcie się, wersję pro można wciąż wyrwać za niespełna 7 pln! 