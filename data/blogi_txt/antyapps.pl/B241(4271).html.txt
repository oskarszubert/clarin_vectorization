09.08.2013 Puzzle Bobble, czy może szerzej znana jako Bust-a-Move — to seria gier Taito o strzelaniu kulkami przez dinozaury. Jakkolwiek banalnie i dziwacznie to nie brzmi, jestem przekonany, że z tym pomysłem każdy z Was już się spotkał — jeśli nie w oryginale, to w klonie, których nie brakuje zarówno na konsolach jak i w przeglądarkach czy właśnie na urządzeniach mobilnych. Dziś o jednym z nich, który przez kilka dobrych dni utrzymuje się już w kategorii new   neworthy w AppStorze. Zasady zabawy nie różnią się od tego, do czego przyzwyczajono nas w innych produkcjach opartych na tym schemacie. Strzelając z naszej wyrzutni kulkami, musimy dopasować kolorystycznie przynajmniej trzy, by zbić cały ich zestaw. Naturalnie im większe zestawy uda nam się redukować, tym więcej punktów zawita na naszym koncie. A im więcej punktów, tym lepsze miejsce w tablicy wyników — bo czymże byłyby gry bez rywalizacji? W Tiny Pop dostępne są póki co dwa tryby zabawy: Time Attack oraz Survival. Nie bez powodu napisałem, że póki co — w menu ich wyboru znalazło się już miejsce dla przycisku, który wprost informuje, że niebawem możemy spodziewać się kolejnego. No ale do rzeczy — pierwszy z nich to po prostu 60-sekundowe zmagania, w survivalu tylko od naszego sprytu zależy ile uda nam się przetrwać. Dzięki specjalnym bańkom z zegarem możemy wydłużać czas zabawy — wystarczy tylko nie przechodzić obok nich obojętnie i w razie blokady zewsząd, sprawnie redukować blokujące do nich dostęp klocki.  Gra prezentuje się naprawdę fantastycznie. Miła dla oka, dopracowana i wyraźna nawet na tabletach z retiną grafika, przyjemna dla ucha muzyka, a we wszystko to zaklęta mechanika, które absolutnie nie sprawia problemów na ekranach dotykowych. Ale jako że Tiny Pop zalicza się do licznego grona darmowych produkcji w AppStorze, nie mogło oczywiście zabraknąć w nim sklepu. A tam zestaw power-upów, mnożników punktów, doświadczenia czy specjalnych mocy. To prawda, możemy za nie zapłacić ciężko zarobionymi pieniędzmi, ale trochę to potrwa, dlatego jeśli myślicie o wzbiciu się na wyżyny rankingu albo będziecie zmuszeni trochę zapłacić, albo spędzić przy tej zabawie długie godziny nim się obłowicie i wtedy rzucicie się na tych, którzy tam królują. Bez power-upów i z niskim poziomem doświadczenia nawet najsprawniejsi niewiele ugrają… Kolejny przedstawiciel znanego i lubianego rodzaju gier święci triumfy w sklepiku z mobilnymi aplikacjami Apple. I z jednej strony nie ma co się dziwić — jest naprawdę solidną propozycją i kiedy rzucamy kulkami tylko dla siebie, nie chcąc nikomu dopiec naprawdę się sprawdza. Z drugiej strony nie mamy szans wzbić się wyżej bez zakupów. Sam nie dałem się porwać magii cyferek i już od kilku dni po prostu strzelam bańkami, starając się pobijać własne rekordy — i wciąż czerpię z tego ogromnie dużo frajdy. Jeśli chcielibyście się dołączyć do zabawy, to Tiny Pop znajdziecie w AppStorze za darmo! 