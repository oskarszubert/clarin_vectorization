07.10.2013 Bycie rodzicem to temat, który nie jest mi niestety bliski, jednak aplikacje dla przyszłych matek i ojców pojawiają się w marketach coraz częściej, dlatego, mimo braku doświadczenia w oczekiwaniu na dziecko, nie mogłem ich oczywiście przeoczyć. Na pewno znajdzie się tu niejeden przyszły rodzic, dlatego dziś chciałbym zaprezentować wam apkę My Pregnancy Today. Jest to swojego rodzaju kalendarz wypełniony przeróżnymi informacjami z wielu dziedzin, których wspólnym mianownikiem jest dziewięciomiesięczny okres oczekiwania na dziecko. Aplikacja dostępna jest zupełnie za darmo, tym bardziej warto więc sprawdzić, co może zaoferować przyszłym rodzicom. Pierwsze ruchy, jakie umożliwia nam aplikacja po uruchomieniu, to obliczenie terminu rozwiązania na podstawie daty ostatniego okresu lub określenie tego dnia samemu w oparciu o wiedzę, jaką przekazał nam lekarz. Po wpisaniu niezbędnych danych aplikacja automatycznie określi, w którym tygodniu ciąży jest osoba, która będzie używać aplikacji na co dzień.  Pierwsza zakładka to kalendarz. Znajduje się w nim codzienny zbiór porad, proponowanych aktywności, odpowiedzi na pytania i ciekawostki. Wszystkie te informacje są oczywiście związane ze stanem zdrowia brzemiennej kobiety oraz tym, jak należy dbać o siebie i dziecko. Nie zabrakło tu więc wskazówek dotyczących zmian w codziennym życiu, które należy wprowadzić na czas ciąży, odpowiedzi na wiele pytań, które mogą przyjść do głowy przyszłym rodzicom, ale również propozycji pewnych działań i uzasadnienia ich słuszności. Tematyka jest naprawdę szeroka, dlatego znajdą się tu zarówno bardzo ważne informacje związane z ćwiczeniami, zdrową dietą czy psychicznym nastawieniem, ale także ciekawostki mające na celu rozbawić i odstresować przyszłą mamę, jak np. te o długości penisów wśród innych stworzeń lub fakty związane z porodami w świecie dzikich zwierząt.  Drugi dział to „checklist”. Z tego poziomu aplikacja będzie przypominać nam o najróżniejszych celach na każdy dzień, takich jak przyjmowanie witamin czy kontrola wagi. Tu również nie zabrakło mniej zobowiązujących wyzwań. Przykładem niech będą zadania typu „zrób zdjęcie swojego brzucha”, „spędź wieczór ze swoim partnerem” czy „włącz dziecku trochę muzyki”. Przyszła mama ma do wykonania pięć różnych zadań każdego dnia, a po wybraniu każdego z nich nie zabraknie również bardziej szczegółowych opisów uzupełnionych o odpowiednie linki z wyjaśnieniami. Te jednak kierują nas poza aplikację, na strony serwisu „babycenter”. Nie jestem może ekspertem w dziedzinie parentingu, jednak wydaje mi się, że My Pregnancy Today to źródło wielu informacji podanych w ciekawej i przystępnej formie, które z pewnością przydadzą się przyszłym rodzicom. Z aplikacji skorzystają jednak tylko ci, którzy znają język angielski. Apka z pewnością pomoże urozmaicić czas oczekiwania na dziecko i przygotować się do systematycznego wykonywania obowiązków. Jest ona dostępna także na urządzenia wyposażone w system iOS. 