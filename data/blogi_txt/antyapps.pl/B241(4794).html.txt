08.02.2012 Sklepy wszystkich platform mobilnych pełne są aplikacji do mierzenia różnych dziwnych rzeczy. Dzięki nim możemy sprawdzić ilość promili we krwi, temperaturę w pokoju, a nawet to czy mamy grypę. Oczywiście zdecydowana większość z nich to zabawki, nie mające nic wspólnego z realnym zastosowaniem. Tym bardziej warte uwagi są aplikacje, których funkcjonalność w życiu codziennym może być przydatna. Do tej grupy zalicza się Decibel Meter. Dzięki Decibel Meter możemy sprawdzić poziom dźwięku w swoim otoczeniu. Wystarczy uruchomić aplikację, przeprowadzić krótką kalibrację i już rozpoczynamy naszą przygodę z hałasem. W wersji darmowej otrzymujemy możliwość pomiaru natężenia dźwięku w czasie rzeczywistym, w wersji pro (3.49 zł) dochodzą dłuższe zakresy czasowe oraz statystyki w formie wykresów.  Jak przystało na JOJO Mobile interfejs jest wielkim plusem całej aplikacji. Właśnie tak powinny wyglądać aplikacje pisane w stylu Metro. Wszystko wygląda schludnie, działa płynnie nawet na telefonach pierwszej generacji. Niestety nie wykorzystano możliwości żywych kafelków. Osobiście wyznaję zasadę, że każda aplikacja powinna je wspierać, a to w jakiś sposób zależy tylko od pomysłowości twórców. W przypadku Decibel Meter mogłyby to być dane o ostatnich pomiarach, albo losowo wyświetlane informacje o dźwiękach jakie słyszymy na co dzień. Jako wzrokowiec bardzo doceniam tak podane informacje. W końcu kto powiedział, że kafelki nie mogą pełnić funkcji edukacyjnej? Oczywiście Decibel Meter nigdy nie zastąpi profesjonalnej aparatury do pomiary natężenia dźwięku. Jednak do zastosowań domowych wystarczy idealnie. Pozwoli nam zorientować się w jak dużym natężeniu hałasu żyjemy. Warto zaznaczyć, że aplikacja posiada polską wersję językową, co wśród aplikacji rodzimych twórców wciąż nie jest jeszcze standardem. Ocena: 4 Program w wersji darmowej możecie pobrać tutaj, wersję płatną (z trialem) tu. 