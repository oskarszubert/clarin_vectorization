12.02.2013 Mimo że uwiecznianie na urządzeniach z Androidem zrzutów ekranu nie jest w większości tak proste jak u konkurencji, staje się ono coraz powszechniejsze. Może niektórzy z Was chcieliby się czymś podzielić, a przy okazji ubrać całość w ramkę, która będzie podobizną smartfona lub tabletu, na której ją wykonano. Tutaj pomoże Wam Screen maker. Tytuł może i nieco mylący, bo początkowo myślałem że to kolejna aplikacja wspomagająca robienie zrzutów ekranów, a nie ich ładne odzianie, jednak na efektywność narzekać nie mogę. Wystarczy zaimportować obrazek, wybrać ramkę, dookreślić kilka szczegółów takich jak cień, odbicie, pochylenie czy rozmiar urządzenia i już możemy wygenerować gotową grafikę na którą składać się będą wszystkie wybrane przez nas elementy z przeźroczystym tłem.  Program wspiera aż jedenaście rozdzielczości (240×320, 320×480, 480×800, 480×854, 540×960, 600×1024, 720×1280, 768×1280, 800×1280, 1080×1920, 1600×2560) oraz cały zestaw podobizn najpopularniejszych urządzeń z Androidem który znajdziecie w Google Play. Po wygenerowaniu obrazka możemy go obejrzeć, zapisać lub od razu wyeksportować w jednej z zainstalowanych na naszym smartfonie czy tablecie aplikacji. Wersja trial, testowana przeze mnie, pozwala skorzystać z kilku skórek, ale przy każdej z nich nakładany jest znak wodny w górnej części obrazka. Za pełny program przyjdzie nam zapłacić około sześciu złotych — nie ukrywajmy, że jak na standardy mobilne jest to kwota dość spora, jednak jeżeli często ubieracie Wasze zrzuty w odpowiednie ramki, z pewnością nie będą to pieniądze stracone. Lepsze to, niż ciągłe edycje w programie graficznym, nieprawdaż? 