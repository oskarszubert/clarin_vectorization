27.10.2011 Ubisoft raczej silnie nie inwestował w rynek platform mobilnych pozostawiając to powiązanej firmie Gameloft, której gry powinniście kojarzyć (chociażby wspominane ostatnio TinTin oraz Six-Guns). Teraz jednak francuski wydawca przygotowuje konkretną ofensywę na urządzenia z systemem Apple, poczynając od swoich najsilniejszych marek takich jak Assassin’s Creed i Ghost Recon. Ghost Recon: Shadow Wars to wciąż jedna z najlepszych gier na 3DSa i bardzo rozbudowana turowa gra strategiczna, w której wykonujemy akcje oddziałem żołnierzy do zadań specjalnych. Przyznam, że to była jeden z powodów moich rozmyślań nad zakupem przenośnej konsoli Nintendo, ale skoro dostanę w zasadzie dokładnie to samo i to zapewne za ułamek ceny to nie ma co się zastanawiać.  Assassin’s Creed natomiast odchodzi od tego, z czego jest znany, bo w wydaniu Recollection przyjmie formę gry karcianej. W rozgrywce wykorzystujemy odpowiednio miejsca, agentów oraz karty akcji. Punkty otrzymujemy poprzez zagrywanie tych pierwszych dwóch typów i utrzymywanie ich na polu gry jak najdłużej. Karty akcji oczywiście będą tym, co uprzyjemni rozgrywkę i wymusi trochę taktyki. Fani samej serii powinni być również zadowoleni z faktu, że do gry dodany zostanie 20 minutowy film oraz galeria grafik koncepcyjnych.  Inne tytuły, które w zanadrzu ma Ubisoft to:  Prince of Persia Classic – port gry z Xbox Live Arcade oraz PlayStation Network, czyli klasyczny PoP 2D w odświeżonej oprawie wizualnej. Michael Jackson: The Experience – gra muzyczna wykorzystująca stukanie, rysowanie kółek i kresek po ekranie, by oddać wyczucie rytmu. Oczywiście to wszystko uzupełnione materiałami z Michaelem.  Wszystkie te tytuły Ubisoft planuje wydać w listopadzie, choć nie wykluczono, że ostatecznie zostanie to rozciągnięte na przestrzeni czasu, aż do początku 2012 roku. 