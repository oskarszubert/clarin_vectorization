18.02.2014 Choć nadal w pełni nie zrezygnowałem z typowego, papierowego kalendarza, który towarzyszy mi codziennie, to nie mogę odmówić sobie wygody jaką oferuje Kalendarz Google. Dostęp na każdym urządzeniu i przypomnienia to coś, z czego nie mogę zrezygnować. Właśnie dlatego aplikacja mobilna odgrywa tak dużą rolę, a Peek Calendar jest jedną z tych, która na początku zaskakuje, a później nie możemy się bez niej obejść.  Pogoń za jak najbardziej rozbudowanymi aplikacjami, z wyglądu przypominajacymi prawdziwe przedmioty i oferujące jednocześnie na ekranie jak największą ilość funkcji, już dawno straciła na sile. Dziś, oczekujemy, by aplikacja zaserwowała nam niezbędne informacje kiedy tego potrzebujemy i nic więcej. Dodatkowe, a nie raz zbędne wręcz przyciski znikają z kolejnych aplikacji i coraz większy nacisk kładzie się na gesty, po których przyswojeniu z aplikacji korzystamy jak w transie, nie zastanawiając się ani chwili. I jest to prawdopodobnie bardzo dobry kierunek.  Peek Calendar jest aplikacją czerpiącą garściami z tej idei, dlatego tak bardzo mi się spodobała. Po jej uruchomieniu i połączeniu z Kalendarzem mamy bardzo szybki przegląd najbliższych dni, a po wybraniu jednego z nich naszym oczom ukaże się lista wydarzeń. Towarzyszy temu bardzo miła dla oka animacja rozwijania listy i przyjemny dźwięk. Sama nazwa aplikacji została zainspirowana jedną z dostępnych w niej funkcji, czyli podglądu informacji na temat wydarzenia. Krótki gest w prawo spowoduje odsłonięcie detali dotyczących konkretnego wydarzenia, na przykład czasu trwania. W7PYELFTTX63 Dodawanie nowych wydarzeń odbywa się przez dłuższe przytrzymanie palca na konkretnej dacie. Wtedy możemy wpisać jego nazwę, wybrać godzinę rozpoczęcia i czas trwania. Mechanizm uzupełniania tych dwóch ostatnich informacji odbiega od tego, do czego przyzwyczaiły nas inne aplikacje, oczywiście z korzyścią dla Peek. Tu również przytrzymujemy palec na odpowiednim polu, a w przypadku ustalania czasu trwania będziemy go wydłużać i skracać poprzez określanie długości pionowego paska lub wskazując jeden z szablonów poniżej. Wyznaczanie lokalizacji wydarzenia, jego regularności i przynależności do kalendarza ogranicza się do dwóch, trzech tapnięć ekranu. Interesującym uzupełnieniem jest możliwość wyboru strefy czasowej, której dotyczy wydarzenie.  Kalendarz Peek oferuje rónież dwie bardzo fajne opcje. Pierwsza z nich umożliwia szybkie sprawdzenie aktualnej godziny po wykonaniu gestu zasłonięcia dłonią górnej części ekranu. Jeżeli zabraknie nam pomysłu na daną chwilę lub chcemy wypełnić wolny czas w najbliższych dniach jedyne co musimy zrobić to wstrząsnąć telefonem. Otrzymamy wtedy propozycję przeczytania książki lub zrobienia czegoś co lubimy. Lista czynności jest znacznie bardziej okazała niż te dwie przykładowe, więc zachęcam do samodzielnego zapoznania się z propozycjami. Dostęp do naszych poszczególnych kalendarzy możliwy jest dzięku wysuwanemu z prawej krawędzi ekranu panelu. Tam też znajdziemy ustawienia aplikacji. Peek Calendar to propozycja dla wszystkich, którzy na co dzień oczekują od cyfrowego kalendarza łatwej obsługi i błyskawicznego dostępu do listy wydarzeń. Peek może okazać się fajnym źródłem inspiracji na działania w wolnych chwilach, co czyni naszą relację z aplikacją jeszcze bardziej osobistą. Czysty, przejrzysty interfejs został zaprojektowany z rozmysłem, a ja jestem niezmiernie ciekaw aktualizacji, które przygotują dla nas autorzy Peek Calendar. Jest świetnie, ale zawsze może być jeszce lepiej, prawda? ;) W tekście ukryty został kod umożliwiający pobranie Peek Calendar zupełnie za darmo. Powodzenia! 