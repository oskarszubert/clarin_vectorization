02.01.2012 Folia bąbelkowa to jeden z tych wynalazków, który znalazł swoje zastosowanie nie tylko w dziedzinie, której był pierwotnie przeznaczony. Służy ona przede wszystkim do zabezpieczenia paczek, jednak kto nie lubi po otrzymaniu przesyłki po prostu sobie popstrykać? Nie tylko sprawia to przyjemność, ale i odstresowuje. Co w przypadku gdy pod ręką nie ma żadnej takiej folii? Jest aplikacja na Androida! Choć wirtualne pstrykanie folią bąbelkową nie jest aż tak przyjemne jak prawdziwą, pomaga się odmóżdżyć. Twórcy tej aplikacji postarali się odwzorować zabawy z folią tak bardzo jak tylko było to możliwe. Mamy zatem inny wygląd zduszonego bąbelka oraz kilka dźwięków ich pękania. Oprócz ekranu zapełnionego bąbelkami folii, gra daje też odrobinę więcej. Wylicza czas wypstrykania jednego arkusza folii, zlicza, ile bąbelków wycisnęliśmy. Statystyki dotyczą pojedynczego arkusza, jak i wszystkich wypstrykanych od czasu pierwszego użycia aplikacji. Użytkownicy w Android Markecie zgłaszają w komentarzach, że gra wciąga. Zdobywa pozytywne komentarze zwłaszcza od Polaków. Czy oznacza to, że to właśnie polscy użytkownicy potrzebują tego typu narzędzi antystresowych, czy może iż to Polakom pstrykanie folią sprawia największą przyjemność? Nie wiem. Wiem jednak, że aplikacja spełnia swoje zadanie – odmóżdża – i jest dostępna za darmo. Czemu by zatem nie spróbować?  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 