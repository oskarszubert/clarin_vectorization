05.09.2013 Próbowaliście kiedyś prowadzić pamiętnik? Zapominaliście go uaktualniać już po kilku dniach, aż w końcu zaległości sprawiały, że nie mieliście ochoty do niego wracać? Grid Diary proponuje zupełnie nowe podejście do kwestii prowadzenia pamiętnika, choć zdecydowanie lepiej w tym wypadku sprawdzi się raczej słowo dziennik, bo formuła wręcz prowokuje, by notować w nim rzeczy na bieżąco :). Kluczem, którym twórcy zdecydowali się rozwiązać problem niesystematyczności, jest po prostu stały zestaw pytań, na które odpowiadamy każdego dnia. Te oczywiście możemy zdefiniować według własnego widzimisię — powiem więcej, możemy ustawić je także w naddatku i wybrać funkcję, dzięki której będą nam serwowane losowo każdego dnia. Jak wynika z layoutu Grid Diary, zawsze zaserwowanych nam będzie osiem pytań otwartych, a dodatkowo mamy możliwość zaznaczenia jak się dzisiaj czujemy w skali od jednego do pięciu.  Założenie aplikacji jest takie, by jak najbardziej uprościć proces prowadzenia dziennika/pamiętnika — i nie da się ukryć, że taka forma ma swój urok. Nie zastąpi to z pewnością długich wersów ręcznie zapisywanych w notatnikach, ale przynajmniej pozwoli nam niemal w każdej chwili utrwalić chwile, zaś w razie, gdybyśmy zapomnieli o dopisaniu wrażeń, przyda się praca systemu powiadomień. Jeżeli zaś obawiacie się, że po awarii urządzenia wszystkie Wasze wspomnienia pójdą w niepamięć, to uspokoję Was — w Grid Diary dostępna jest możliwość synchronizacji danych z usługą iCloud. No a jeśli dbać o wszystko, to i o prywatność — specjalnie dla nieufnych zaimplementowano blokowanie pinem przy każdym uruchomieniu aplikacji. Estetycznie wykonany i pomysłowy pamiętnik, który zawsze będziemy nosić przy sobie — no bo nie oszukujmy się, kto w dzisiejszych czasach na dłużej rozstaje się z telefonem? Aplikacja dostępna jest w AppStorze za blisko trzy dolary — miejcie jednak na uwadze, że dostosowana jest wyłącznie do małych ekranów urządzeń z iOS na pokładzie! 