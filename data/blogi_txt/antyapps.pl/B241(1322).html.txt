07.12.2011 Flipboard to jeden z bardziej znanych magazynów na iPada, magazynów który buduje swoją treść na podstawie informacji zaciąganych z internetu. Można go nazwać takim czytnikiem RSS, choć od suchego przeglądania z góry zdefiniowanych źródeł różni go jednak możliwość podłączenia naszego Facebooka czy Twittera oraz wydawcy którzy specjalnie dla Flipboard przygotują swoje treści. To co tak naprawdę było kluczem do sukcesu Flipboard na iPada to bardzo dobra i czytelna forma prezentowanych treści. Styl oraz prostota jaką prezentowała aplikacja spowodowała, że szybko stała się ona hitem w App Store, była przez Apple wymieniana jako jedna z ciekawszych aplikacji itp. Niestety ekipa Flipboard dość długo kazała nam czekać na aplikację na iPhona czyli generalnie na coś z dużo mniejszym ekranem i ograniczonymi możliwościami na efektowne prezentowanie treści. No ale wreszcie to zrobili i od wczoraj Flipboard można pobrać w wersji na 3,5 calowy ekran. Co znajdziemy w środku? Przede wszystkim definiujemy swoje tematy, możemy też poprzez zalogowanie się wykorzystać nasze dotychczasowe ustawienia preferencji z wersji na iPada. Później w Flipboardowym stylu przeglądamy poszczególne treści przesuwając palcem po ekranie (przewijamy do dołu a nie na boki). Do efektu znanego z iPada wprawdzie jest daleko, natomiast wydaje się że sam charakter aplikacji oraz przede wszystkim czytelność treści zostały zachowane. Zobaczcie zresztą sami:    Niestety z uruchomieniem Flipboard na moim iPhonie miałem dość poważny problem, otóż nie mając konta musiałem przejść przez proces w którym wybierałem ulubione tematy. I tutaj niestety podczas przygotowywania do pierwszego uruchomienia natrafiałem na błąd związany z połączeniem aplikacji z internetem (a przynajmniej to sugerował komunikat). Okazało się, że powodem jest tak naprawdę obciążenie jakie generują użytkownicy starający się skorzystać z aplikacji. Wydaje się, że Flipboard będzie wkrótce zdecydowanym numerem jeden jeśli chodzi o newsy na iPhona. Ja natomiast czekam na Zite w wersji na mały ekran, to mój faworyt głównie ze względu na bardzo dobre rekomendacje treści, które nie bazują na sztywno przypisanych źródłach. 