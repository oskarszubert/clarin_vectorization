17.07.2012 Dwuwymiarowe gry platformowe to gatunek na którym się w dużej mierze wychowałem. Dlatego z dużym zainteresowaniem spoglądam na każdą z takich produkcji, również na smartfony. Bardzo się cieszę mogąc odpalać naprawdę dobre produkcje z tego gatunku, a do takich niewątpliwie zalicza się Oscura. To klasyczna platformówka, w której przyjdzie nam wykazać się małpią zręcznością, sprytem i odrobiną cierpliwości. Na naszego bohatera czeka bowiem wiele niebezpieczeństw. Wszędobylskie kolce, przepaści, zapadające się nam pod nogami drogi, ruchome platformy, gorąca lawa, zbiorniki wodne oraz czyhające na nasze życie potwory to chleb powszedni. Głównym zadaniem gracza jest nie dać się usidlić przez żadną z tych pułapek, a do tego nieustannie brnąć przed siebie, zbierając przy tym jak najwięcej lśniących gwiazdek i innych znajdziek które wpadną nam w ręce. Nasz bohater co prawda nie ma w zanadrzu wyjątkowo szerokiej palety ruchów, bowiem może on tylko chodzić w prawo i lewo, skakać oraz, po zebraniu wystarczającej ilości przedmiotów, uruchamiać coś na wzór znanego z Maxa Payne’a trybu bullet-time, w którym spowalnia czas przestrzeni, ale sam porusza się sprawnie jak zawsze. Początkowo może nie jest to zbyt przydatne, jednak w dalszych poziomach stanowi ogromne ułatwienie.  Każdy kto choć raz widział na oczy jedną z najlepszych gier platformowych ostatnich lat, Limbo, z pewnością sobie o niej przypomni widząc choćby pojedyncze zrzuty ekranu z Oscura. Gra utrzymana jest w tej samej stylistyce, równie mrocznej — choć zdecydowanie mniej brutalnej — z tą tylko różnicą, że tła co rusz zmieniają kolory, a nie są zalane przerażającą, wszechogarniającą szarością. W grze, dzięki blaskowi trzymanej w łapkach przez naszą postać pochodni, widzimy jedynie sylwetki poruszających się po planszy bohaterów i umiejscowionych tam elementów. Klimatu jej odmówić nie można. Wielu graczy wychowanych na padach i klawiaturach wciąż nie może przekonać się do sterowania za pomocą dotykowych ekranów. Sam twierdzę, że to w dużej mierze kwestia przyzwyczajenia, choć do tego intuicyjnego, domyślnie ustawionego w Oscura, przekonać się nie potrafię, natomiast po włączeniu wirtualnych klawiszy w opcjach, gra się przyjemnie nawet na dość niewielkim wyświetlaczu smartfona.  Jeżeli miałbym wskazać wady Oscura, to jedyną która przychodzi mi do głowy jest jej… długość. Póki co do dyspozycji mamy zaledwie kilkanaście poziomów, które starczają na góra kilkadziesiąt minut zabawy — w zależności od zręczności gracza. Uważam że to dość niewiele, ale z drugiej strony tę dopracowaną, fenomenalnie prezentującą się grę możemy nabyć za nieco ponad trzy złote, dlatego wydaje mi się, że nie powinienem narzekać, a wypada polecić i zachęcić do zakupu. Produkcja ta dostępna jest zarówno w Google Play jak i AppStorze. Jeśli lubicie dobre gry podszyte znakomitym klimatem, nie ma na co czekać! 