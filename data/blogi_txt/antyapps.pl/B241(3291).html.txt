03.04.2013 Przed świętami WP odświeżyło swoją aplikację Program TV dla urządzeń z systemem iOS. Miałem okazję korzystać z niej jeszcze przed aktualizacją, lecz postanowiłem sprawdzić ją „w boju”, czyli w warunkach których mógłbym jak najuczciwiej ocenić to co ma do zaoferowania. Jak dobrze wiemy „rodzinne święta przed telewizorem” to jedna z takich sytuacji – jak sprawdził się Program TV od WP?  Choć coraz więcej osób deklaruje brak zainteresowania telewizją, ta nadal cieszy się ogromnym zainteresowaniem. Nic dziwnego – nie wymaga od nas żadnej interkacji z tym co dzieje się na ekranie, więc wylegiwanie się przede telewizorem to jeden z najlepszych spobów na relaks. Mimo wszystko, warto jednak wybrać z oferty programowej najbardziej odpowiadające nam produkcje, a w takim przypadku nic nie pomoże nam lepiej niż dobrze przygotowany program ramówki. WP oferuje nam programy 300 kanałów, w tym 139 polskich stacji – a jak wypada praktyka?  Aplikacja od WP została przygotowana dla iPhone’a jak i iPada, lecz oczywiście na tym drugim urządzeniu korzysta się z niej najwygodniej. Duży ekran pozwala po prostu na wyświetlenie większej ilości treści, szczególnie w bardzo fajnym widoku osi czasu. Dolne menu pozwala nam na przełączanie się pomiędzy listą ulubionych kanałów (listę edytowalna), gdzie możemy zapoznać się z informacją na temat aktualnie trwających programów oraz tych, które zostaną wyemitowane jako następne. Wspomniana oś czasu oferuje nam przekrój tego, co aktualnie dzieje się na kanałach, których lista może być przez nas dostosowana. Przewijanie w poziomie odbywa się płynnie, a miłym dodatkiem jest dostęp do pory dnia, która już jest za nami – łatwo możemy więc podejrzeć co przegapiliśmy. Niestety niemożliwe jest zerknięcie na program z poprzednich dni, co od czasu do czasu może się przydać. Filtr rodzaju programu pozwala na błyskawiczne uwypuklenie interesujących nas produkcji – bardzo pomocne.  Po wybraniu jednego z programów lewa część ekranu zostanie poświęcona opisowi serialu, filmu czy innego materiału. Moim zdaniem jest to opis wyczerpujący – wyświetlone zostają informacje o czasie trwania, numerze odcinka (w przypadku seriali), gatunku produkcji, kategorii wiekowej, opisu fabuły oraz reżysera i występujących aktorów. Stąd łatwo możemy dostać się do programu konkretnego kanału na cały dzień, podzielić się linkiem do opisu produkcji na portalach społecznościowych, zapoznać się z listą powtórek (która zawiera także inne odcinki serialu) oraz ustawić alert.  Tej funkcji warto poświęcić odrębny akapit, ponieważ ustawianie alertów w aplikacji zostało zintegrowane z naszym kalendarzem. Dysponujemy także wyborem do którego z kalendarzy chcielibyśmy dodać przypomnienie, co w moim przypadku jest bardzo ważną zaletą. Wydarzenie tworzone jest błyskawicznie i na każdym z moich urządzeń (komputer, tablet, smartfon) mogłem otrzymać spójne przypomnienie o programie – nie jesteśmy zmuszeni do „pilnowania” ekranu jednego z nich, co jest naprawdę wygodne. Ustawienia aplikacji pozwalają nam między innymi na zadecydowanie czy kolejność programów na liście ulubionych będzie edytowalna, wylogowanie z Facebooka z momentem opuszzczenia aplikacji oraz przywrócenie ustawień pierwotnych. Spodobała mi się opcja zatytułowana „Pobierz wszystko”, która umożliwia pobranie programu TV na 7 najbliższych dni, co oznacza że nie będziemy potrzebowali połączenia z Siecią, by korzystać z aplikacji. W ustawieniach aplikacji możemy także wybrać kalendarz do którego będziemy zapisywali alerty – co ważne, jest to opcjonalne więc synchronizację z kalendarzem możemy wyłączyć. Wizualnie aplikacja prezentuje się bardzo dobrze, razi mnie jednak delikatnie wygląd przycisków „Edytuj”, „Wstecz” i „Więcej” na górnym pasku, które nie wpasowują się w, powiedzmy, standardy wyznaczone przez Apple. Gdyby nie jednoznaczne etykietki, nie byłbym w stanie stwierdzić czy dany obszar jest przyciskiem czy nie. Po pewnym czasie wyświetlane wewnątrz aplikacji reklamy nie drażnią, jak na początku, ale o ich obecności nie sposób nie wspomnieć. Są to mimo wszystko drobne uwagi, które nie mają decydującego wpływu na ogólną ocenę aplikacji. Program TV od WP równie dobrze służy mi na iPadzie, jak i iPhonie i nie zamierzam w najbliższym czasie poszukiwać dla niej alternatywy, aplikacja spełnia swoje zadanie w 100%, a delikatne niedociągnięcia nadrabiane są istotnymi dla funkcjami, jak opisana synchronizacja z kalendarzem czy obsługa orientacji poziomej. 