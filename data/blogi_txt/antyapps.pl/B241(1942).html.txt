18.07.2013 Rodzimi twórcy gier mobilnych cały czas rosną w siłę. Nie dalej jak we wtorek pisałem o udanej Polskiej zręcznościówce UP n UP, a na horyzoncie pojawiła się kolejna ciekawa propozycja od naszych rodaków kryjących się pod nazwą Gameish Games. Co ciekawe, na produkcję natrafiłem w serwisie Wykop, gdzie autorzy postanowili przybliżyć potencjalnym graczom proces powstawania tego typu aplikacji. Bardzo podoba mi się taka forma promocji, bo poznając poszczególne etapy kreacji gry na Androida gracze być może jeszcze bardziej docenią trud włożony w stworzenie aplikacji, a jednocześnie będą bardziej świadomi tego, jak wygląda cały proces tworzenia. Już sama nazwa gry to naprawdę dobry chwyt marketingowy. Zlepek tytułu jednej z bardziej kontrowersyjnych amerykańskich kreskówek wykonanych techniką poklatkową autorstwa Setha Greena z siecią jednego z najpopularniejszych fastfoodów z całą pewnością nie jest przypadkowy. Niezależnie od tego, czy jesteśmy fanami prześmiewczej animacji, czy pikantnych skrzydełek, nazwa z pewnością od razu po pierwszym odpaleniu gry zapadnie nam w pamięć.  Mimo że grafika swoją stylistyką zdecydowanie bardziej nawiązuje do współczesnych trendów aplikacji mobilnych, klimat oldschoolowych platformówek podtrzymuje przyjemna 8bitowa muzyka. Sama rozgrywka również bardzo przypomina gierki z lat 90., które nie pozwalały nam opuścić dusznych salonów gier podczas wakacyjnych wypraw nad morze. Kentucky Robo Chicken to klasyczna platformówka, w której przemieszczając się w prawo zbieramy „znajdźki” i próbujemy nie dać się zabić. Niech jednak nie zmyli was pierwszy poziom gry, który powinniśmy potraktować w charakterze tutorialu. Gra naprawdę nie jest prosta, a z każdym poziomem robi się coraz trudniej.  Jak niejednokrotnie podkreślałem już w moich tekstach, nie należę do osób cierpliwych, jednak są takie gry, które mimo wywołanej frustracji nie pozwalają oderwać się od urządzenia, na którym przyszło nam grać. Kentucky Robo Chicken należy do tej grupy i mimo wysokiego poziomu trudności rozgrywka daje naprawdę dużo frajdy, a przejście do kolejnego poziomu za pięćdziesiątym podejściem dostarcza wyjątkowej satysfakcji.  Jakiś czas temu podczas spotkania udziałowców Nintendo, CEO firmy, Satoru Iwata zapytany, dlaczego gry produkowane na Wii są coraz prostsze, miał podobno opowiedzieć historię o badaniach, z których wynikało, że mało który współczesny gracz potrafiłby przejść legendarne Super Mario Bros na konsoli Famicon. Jeśli utożsamiacie się z wspomnianą grupą, na której przeprowadzona została próba, Kentucky Robo Chicken zdecydowanie nie będzie grą dla was. Jeśli jednak noce zarwane nad Mario są jednym z waszych najlepszych wspomnień z dzieciństwa, do których wciąż chcielibyście wracać, debiutująca właśnie gra od Gamish natychmiast powinna się znaleźć w waszych tabletach i smartfonach z Androidem. 