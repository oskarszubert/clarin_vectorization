14.01.2013 Aplikacji które możemy zsynchronizować z kanałami RSS z czytnika Google jest pod dostatkiem, choć tak naprawdę w tej materii liczy się kilkoro największych graczy. W grudniu, po premierze Press, zrobiło się o niej dość głośno w środowisku miłośników systemu z Zielonym Robocikiem — oto do zaszczytnego grona dołączył minimalistyczny, atrakcyjny dla oka czytnik RSS. Wystarczy tylko spiąć go z kontem Google i gotowe! Ale czy faktycznie warte zainteresowania? Automatycznie pobierane są wiadomości z podziałem na foldery. W opcjach decydujemy przez ile tygodni mają być synchronizowane treści (warto zaznaczyć, że maksymalny czas wynosi miesiąc — może okazać się to dla kogoś kłopotliwe), w czym otwierać pełną wersję artykułu w przypadku skrótów oraz jak segregować wpisy. Kiedy już wszystko ustaliliśmy możemy przejść do sedna, czyli rozpocząć lekturę. Poza naszymi folderami, na samej górze listy znajduje się miejsce ze wszystkimi nieprzeczytanymi wpisami. Po kliknięciu na którykolwiek z nich, naszym oczom ukazują się kafelki ze źródłami, zaś jako pierwszy jak zwykle widnieje link do wszystkich artykułów. Dalej zaś czeka lista wpisów: tytuł oraz kilka pierwszych słów, które małe czcionką uda się upchać w dwóch wersach. Klikając na interesujący nas artykuł, otwiera się jego pełna treść, zaś kiedy w niej klikniemy na tytuł — otworzymy go w zainstalowanej na naszym urządzeniu przeglądarce internetowej.  We wpisie, który zawsze ma idealnie skrojony nie tylko format tekstu, ale i obrazki oraz cytaty, na górnej belce czekają na nas ikony pozwalające oznaczyć go gwiazdką, jako nieprzeczytany lub udostępnić aplikacji zainstalowanej na naszym sprzęcie. Jeżeli domyślna czcionka niespecjalnie przypadła nam do gustu, możemy tę kwestię również przystosować do swoich potrzeb — w ustawieniach możemy wybierać spośród sześciu różnych krojów. Trzeba jednak uważać, gdyż nie wszystkie one zawierają… znaki z oznaczeniem polskich nosówek :) Prosto, szybko, estetycznie — prawie idealnie. No właśnie, prawie, bo w Press brakuje mi jednej bardzo często przeze mnie używanej funkcji, a mianowicie nawigacji między wpisami za pośrednictwem gestów. W tym programie by przejść do kolejnego artykułu najpierw musimy wrócić do listy, a z niej ręcznie wybrać następny wpis który chcemy przeczytać. Dla stałego użytkownika Feedly i klasycznego Google Readera to bardzo drażniąca i niewygodna sprawa, dlatego dopóki Press nie dorobi się takiej funkcji, dla mnie jest średnim rozwiązaniem. Choć jego estetyka, wszechobecny minimalizm i czytelność sprawiają, że z pewnością dam mu w przyszłości szansę. Zaczekam tylko na możliwość szybkiej integracji z Pocketem oraz szybkie przewijanie między artykułami.  Press dostępny jest na platformie Google Play za niewiele ponad sześć złotych. Jeżeli cenicie minimalizm i szukacie prostego, ale estetycznego programu w stylu holo, to zdecydowanie powinniście dać mu szansę!    PS. Opisywałem czytnik testując go na smartfonie — jak widać choćby na zamieszczonych w tekście obrazkach, w wersji na tablety nieco inaczej wygląda dostęp do listy wpisów, jednak cała reszta funkcjonuje identycznie. 