18.07.2013 Jednym z najczęstszych zarzutów stawianych Windows Phone 7 był brak wsparcia dla natywnych silników graficznych. Ograniczało to znacznie możliwości tworzenia bardziej rozbudowanych gier. Wraz z premierą najnowszej części systemu, sytuacja ta uległa zmianie. AngryBots pokazuje jak ładne mogą być gry przygotowane za pomocą jednego z nich – Unity. AngryBots to pozycja nietypowa. Nie jest to pełnoprawna produkcja, a raczej demo mające nam pokazać możliwości silnika Unity 4. Oczywiście w najlepszej możliwej formie czyli gry. A ta jest standardową strzelanką z widokiem z góry. Po prawej stronie umieszczono przycisk odpowiadający za strzelanie po lewej za ruch. Niestety są one małe, a konkretna akcja działa tylko w przypadku gdy dotykamy dokładnie w miejscu, w którym się znajdują. Irytuje to zwłaszcza podczas poruszania się.  Brakuje jakiegokolwiek HUD-u, amunicja jest nieograniczona, życia sporo, a w przypadku śmierci ożywamy w specjalnie przygotowanych do tego miejscach. Nie znajdziemy tu także żadnych opcji, a użycie strzałki cofania zamyka grę. Cała zabawa ogranicza się do przechodzenia kolejnych pomieszczeń i likwidowania przeciwników. Nie jest tego zbyt wiele, AngryBots jako strzelanka potrafi się szybko znudzić, trzeba jednak pamiętać że nie chodzi tu o samą grę, ale też o to jak ona wygląda. A wygląda naprawdę świetnie, statyczne zdjęcia nie oddadzą w pełni tego co widać a ekranie. Gra świateł, cienie, deszcz, to właśnie takie detale podnoszą jakość całości. Oczywiście posiadacza iOS czy Androida zapewne nie raz widzieli taką grafikę, a nawet lepszą, ale na Windows Phone to wciąż rzadkość, tak jak i płynne działania gry. W AngryBots nie spotkamy lagów, spadków FPS i innych bolączek znanych z wielu portowanych gier. Zapewne ma w tym swój udział także mocne ograniczenie produktu, ale i tak widać, że ładna gra wcale nie musi iść na kompromis z wydajnością. AngryBots polecam jako ciekawostkę. Zwłaszcza jeżeli brakuje Wam ładnych graficznie tytułów. Dostępny jest za darmo tak więc jeżeli tylko posiadacie odpowiedni sprzęt z Windows Phone 8, pobierzcie i sami przekonajcie się o możliwościach Unity. Miejmy nadzieję, że coraz więcej gier na nim opartych trafi do Sklepu Microsoftu. 