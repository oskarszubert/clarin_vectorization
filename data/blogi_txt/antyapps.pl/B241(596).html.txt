04.07.2012 Kto choć raz w życiu nie widział filmu o zombi, czy to w klasycznej postaci głupkowatych nieumartych zżerających ludzi, czy też w wersjach im podobnych, w których śmiertelnie poważny wirus wywołuje odhumanizowanie i ściąga na naszą planetę Apokalipsę? Zombie to jedna z popu-kulturowych ikon, przewijają się w filmach, książkach, komiksach, piosenkach, strojach, gadgetach no i oczywiście w grach, również tych mobilnych. Jedne są dopracowanymi arcydziełami, inne kilkoma kiepsko zlepionymi linijkami kodu. Są takie, które traktują temat na poważnie i wysyłają gracza do krainy grozy, inne patrzą na konwencję z przymrużeniem oka. I właśnie o jednej z takich gier chcę Wam dzisiaj opowiedzieć. Call Of Mini: Sniper to gra niezbyt skomplikowana, nie wymagająca od nas wielkiego umysłowego wysiłku, ale z drugiej strony przynosząca całą masę radości i dobrej rozrywki.  Na czym polega rozgrywka?  Jesteśmy ulokowanym w bezpiecznym miejscu snajperem, którego jedynym celem jest obronienie danej lokalizacji przed hordami nieumartych, wśród których znajdziemy zupełnie zwykłych zombi, zmutowane psy, olbrzymie wybryki natury, etc, itp. Do dyspozycji oczywiście mamy naszą wierną snajperkę. No, może coś więcej, niż tylko ją. De facto do wyboru mamy cały zestaw broni. Snajperki, karabiny maszynowe, wyrzutnie, miny. Możemy również usprawniać nasz ekwipunek. Oczywiście na początku zaczynamy z najgorszym sprzętem i ochronienie lokacji przed bezmózgimi potworami wydaje się niemożliwe, ale z czasem, za każdą misję zdobywamy pieniądze, co pozwala nam kupować lepsze bronie.  Oprócz ochrony lokacji musimy spróbować uratować przewijających się w tłumie cywili, za każdego uratowanego dostajemy kasę, za porażkę pieniądze znikają. Generalnie zombi nie poruszają się specjalnie szybko, więc można sobie całkiem nieźle z nimi poradzić, ale gdy idzie na nas cała fala nieumartych lepiej mieć pod ręką dobry sprzęt. Sama gra jest graficznie całkiem nieźle zrobiona. Warto jednak zaznaczyć, że twórcy postanowili potraktować temat nieco z humorem, więc nadciągający zombi przypominają bardziej wygładzone postacie z klocków Lego niż krwiożercze bestie. Niemniej jednak konwencja nie zwalnia od graficznego dopracowania i tutaj nie mam większych zastrzeżeń. Oczywiście same lokacje i szczegóły tła mogłyby być nieco lepsze, ale jak na darmową grę, jest i tak dobrze.  Jedyny minus, który dostrzegłem do tej pory, to fakt, że dość ciężko się nawiguje. Nie wiem czy zależy to od sprzętu, ale w trybie snajperskim, bez względu, czy mamy lepszy czy gorszy karabin, przesuwanie celownika jest dość oporne. To samo jest z wirtualnym spustem, przez co, nawet jeżeli nasze zombiaki nie poruszają się zbyt szybko, można nie trafić. Warto również pamiętać, że gra ta, to bardziej prosta strzelanka w konwencji grozy niż rozbudowana fabularnie produkcja, więc jeżeli nie lubicie tego typu tytułów, to możecie poczuć się zawiedzeni. Mi osobiście Call Of Mini: Sniper się spodobał i jak mam chwilę czasu i ochotę na odstresowanie, to odpalam grę i strzelam sobie do zombi. Polecam do wypróbowania, zwłaszcza, że jak wspomniałem, gra jest za darmo. Ocena: 4+ 