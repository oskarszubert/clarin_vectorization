18.03.2013 Nie od dziś wiadomo, że zdrowie jest zawsze najważniejsze — dlatego jedni regularnie, drudzy tylko w ostateczności sięgają po różnego typu medykamenty. Jak jest z dawkowaniem ich na oko — wiadomo, to bardzo niebezpieczna zabawa. Czasem pilnie poszukujemy leku na wybraną dolegliwość, albo najzwyczajniej w świecie chcielibyśmy zidentyfikować znalezione pastylki. We wszystkich tych czynnościach wspomoże nas oficjalna aplikacja portalu Drugs.com Nie jestem wielkim fanem programów dedykowanych każdemu serwisowi z osobna. Tym bardziej, że najczęściej są one skutkiem ubocznym braku mobilnej odsłony serwisu z prawdziwego zdarzenia, a instalować kolejną aplikację dla serwisów na które zaglądam raz na kilka tygodni to dla mnie zupełna strata miejsca i czasu — najczęściej bowiem w momencie kiedy jest mi potrzebna, i tak zapominam że koczuje on na liście zainstalowanych programów. Drugs.com w wersji mobilnej wygląda dość ascetycznie, sprawdźmy zatem jak się sprawy mają w przypadku dedykowanej aplikacji dostępnej zarówno na iOS jak i Androida. Główny ekran to zestaw jedenastu ikonek będącymi odsyłaczami do poszczególnych kategorii. Nad nimi zaś widnieje niewielki biały pasek z charakterystyczną lupką, pozwalający sprawnie odnaleźć interesujące nas zagadnienie. Kto korzystał kiedyś z Drugs.com z pewnością wie czego się spodziewać — ta baza informacji to nie tylko kilka słów o lekarstwach, ale także grupy wsparcia, sprawdzanie symptomów, efektów ubocznych czy dawkowania… a nawet narzędzie, które pozwala zidentyfikować tabletki po ich wyglądzie. Samo działanie aplikacji jest… uzależnione od naszego połączenia z siecią. To jest tak naprawdę tylko nakładka nieco usprawniająca nawigację w serwisie na urządzeniach mobilnych. Oczywiście ma to swoje plusy (w tym pobieranie każdorazowo najważniejszych wieści z tamtejszej bazy danych, przez co nie ma miejsca na przedawnienia), ale z drugiej strony jako podręczny zestaw wiedzy jest bezużyteczny w miejscach, gdzie nie mamy dostępu do internetu — a takie momenty, wbrew pozorom, też się zdarzają. Widać też, że nie wszystko udało się sprawnie przenieść na standardy mobilne. Takie braki wychodzą dość często, choćby przy wspomnianej funkcji identyfikacji tabletek. W „pełnej” odsłonie strony wybieranie kształtu pastylki funkcjonuje bez zarzutu, tutaj prawdopodobnie na drodze stanęły przeszkody techniczne, bo mimo wielu pól które możemy podać w kryteriach wyszukiwania, tego nie uświadczymy. Najciekawiej prezentuje się usługa związana z naszą listą leków, gdzie po dodaniu wszystkich pozycji, uczuleń i innych wieści, jak na dłoni widzimy zachodzące między nimi interakcje i potencjalne niebezpieczeństwa. Drugs.com to niewątpliwie ogromna kopalnia wiedzy o najróżniejszych medykamentach. Problem polega na tym, że aplikacja niespecjalnie robi na użytkowniku dobre wrażenie — jest ascetyczna i nie wyróżnia się niczym specjalnym. Zakładam że identycznie mógłby wyglądać serwis odpalany z poziomu przeglądarki na tablecie czy smartfonie. Ale jeśli jesteście stałymi użytkownikami tej usługi, możecie sprawdzić, choć tak jak mówię, nie spodziewajcie się niczego specjalnego. Mobilne Drugs.com można pobrać zarówno w Google Play jak i AppStorze. 