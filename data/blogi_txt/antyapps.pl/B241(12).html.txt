27.01.2012 Napisać, że na smartfonach brakuje gier, to trochę jak podważyć ilość piasku na Saharze. Tonące w chłamie sklepiki przeglądać wcale nie jest tak łatwo, w związku z czym zawsze lepiej móc wcześniej ustalić co nas interesuje i ewentualnie czekać później już na premierę. Akurat dziś te 3 wybrane pozycje rzuciły mi się w oczy i myślę, że warto będzie przynajmniej ich spróbować – tym bardziej, że częściowo będą darmowe. I uwaga, nie tylko na iOS, ale także Androida.   DoDonPachi Blissful Death to kolejny przedstawiciel gatunku strzelanin bullet-hell od najbardziej znanych z tego twórców – japońskiego Cave. Premiera ma nastąpić w połowie lutego i jak widać, prosto na pewno nie będzie. To gry dla najbardziej zakręconych miłośników strzelania. Przy okazji, na Windows Phone ukaże się również DoDonPachi Maximum, ale jej szczegóły jeszcze nie są znane. http://youtu.be/cjjONzrOUWs rComplex to zmiana klimatów – tym razem mamy nieskończony bieg spowodowany ucieczką przed dziwacznym potworem. Co ciekawe, w trakcie poznawać będziemy historię i dowiemy się, dlaczego doszło do tego, do czego doszło (tzn. musimy biec). Ten tytuł to remake gry z 2009 z PC, ale o mocno usprawnionej oprawie. Trzeba przyznać, że trailer robi wrażenie – zwłaszcza świetne dopasowanie muzyki.  A teraz, przewrotnie, wrócimy do klimatów z pierwszej z prezentowanych pozycji. W Shogun: Rise of the Renegade  nie zabraknie strzelania i kluczenia między pociskami, a pierwsze wrażenia mających okazję bawić się w betę są bardzo pozytywne. Najszybciej nastąpi premiera właśnie tej pozycji, gdyż powinna mieć miejsce już w przyszłym tygodniu. Kto ma iCade – może go odkurzyć. Znajdzie się wsparcie i dla tego gadżetu. 