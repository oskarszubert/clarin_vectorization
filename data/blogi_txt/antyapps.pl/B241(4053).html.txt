04.02.2013 Infinity runnery to gatunek, który cieszy się na urządzeniach mobilnych niesłabnącą popularnością. Proste zasady, niewymagające wielu przycisków sterowanie, rywalizacja i ciągłe polepszanie swoich wyników sprawiają, że sprawdza się on znakomicie zarówno przy krótszych rundkach w oczekiwaniu na tramwaj jak i dłuższych posiedzeniach już w domowym zaciszu. Dziś kolejna propozycja, w której wcielamy się w zbiega uciekającego dość zatłoczoną drogą i musi radzić sobie samodzielnie zarówno z pościgami policji jak i rozstawianymi przez nich barykadami.  Zasady takie same jak we wszystkich innych produkcjach gatunku: zbiec jak najdalej. Obejmujemy kontrolę nad autem i śmigamy przed siebie zręcznie mijając inne obiekty na wielopasmowej autostradzie. A co kiedy sytuacja robi się nieciekawa i na naszej drodze rozstawiona zostaje blokada policyjna? Gaz do dechy — włączamy tryb turbo, który pozwala nam się przez nią przebić bez większego szwanku. Suspect: The Run wybacza nam trochę więcej niż lwia część popularnych produkcji w tym stylu. Zaczynamy z setką jednostek życia i zderzając się z innymi obiektami na drodze pula ta jest stale uszczuplana. Kiedy są to niewielkie muśnięcia nie mamy się czym specjalnie przejmować, jednak kiedy rozpędzeni wjedziemy w auto lub — co gorsza — zaserwujemy czołowe zderzenie, to możemy być pewni że za nie uda nam się tego przetrwać. Dlatego też ostrożności nigdy nie za wiele.  Na trasie porozrzucane są złote monety, które w sklepiku możemy wymienić na inne fury oraz zestaw power upów czy ulepszeń, sprawiających że nasza droga będzie dużo łatwiejsza. Jeżeli jednak myślicie o zakupie nowego auta, to od razu lojalnie uprzedzam, że tych nie ma na drodze specjalnie dużo, dlatego przygotujcie się na trasę która będzie liczyła dziesiątki kilometrów, albo od razu sięgnijcie do portfela i nabądźcie trochę tych dóbr w ramach wewnątrzgrowych mikropłatności. Produkcja posiada trzy schematy sterowania z jakich możemy skorzystać: wirtualne przyciski na ekranie, gesty mazania po ekranie lub wychylanie telefonu. Gra jest darmowa — stąd większości z Was raczej nie będą dziwić wszechobecne reklamy (choć te które w wersji na Androida polecają nam gry w AppStorze były dla mnie zaskoczeniem :), których również możemy się pozbyć za 25 tysięcy żetonów. Z technicznego punktu widzenia grze nic nie brakuje: przyzwoita grafika, miłe dla ucha melodie i dźwięki, sprawdzone sterowanie oraz dostęp do leaderboardów gdzie możemy sprawdzić jak radzą sobie inni gracze. Na deser dla każdego miłośnika osiągnięć czeka jeszcze zestaw wyzwań. Będzie co robić. Suspect: The Run to solidnie wykonana produkcja, jednak sam mam chyba już lekki przesyt gatunku, dlatego mimo że przy grze bawiłem się bardzo dobrze, nie udało jej się mnie wciągnąć na dłużej. Swoje przejechałem, ostatecznie jednak zawsze trafiałem za kratki i nic się z tym fantem nie dało zrobić ;). Gra dostępna jest zarówno na iOS jak i Androida — w obu przypadkach zupełnie za darmo. 