15.08.2012 Miłośnicy prasy nie mają łatwego życia z systemem Windows Phone. Brak tabletów, oraz mała popularność mobilnych okienek odstraszają wydawców gazet i magazynów przed wydawaniem swoich tytułów na ten system. A jednak Dziennik Gazeta Prawna postanowiła zaryzykować.  Nie jest to zapewne pierwsza gazeta dostępna w Marketplace (choć przeglądając zasoby sklepu regularnie nigdy na inną nie natrafiłem), ale na pewno tak, jeżeli chodzi o nasz rynek. Do tej pory otrzymywaliśmy tylko programy będące okrojonymi wersjami serwisów internetowych, teraz w nasze ręce trafia czytnik treści zawartych w gazetach. Co oferuje Dziennik Gazeta Prawna?  Dostęp do pełnych wydań DGP od czerwca 2012 roku; podział na grzbiety zgodnie z formułą gazety; możliwość łatwego wysyłania e-maili z wybranymi artykułami; możliwość skalowania stron i regulacji rozmiaru czcionek; możliwość archiwizacji wydań; konto użytkownika; możliwość dodania artykułu do ulubionych; wyszukiwarka.   Jest tego sporo, a co najważniejsze dostęp do materiałów/numerów jest darmowy. Wystarczy tylko założyć konto (parę sekund z poziomu aplikacji: mail + hasło), lub też zalogować się na już posiadane i po chwili możemy w pełni korzystać z programu. Pierwszy kontakt z interfejsem był bardzo bolesny. Aplikacja odbiega od układu znanego z wytycznych Metro, poszczególne opcje są słabo opisane, wiele rzeczy trzeba po prostu odkryć by zrozumieć jak działają. Im dłużej jednak z nią obcowałem, tym bardziej zaczynało brakować mi pomysłów jak można zrobić to lepiej. Jest to pierwsza aplikacja, która formą chce przypominać gazetę, a nie inne programy do prezentacji informacji. Ciężko ją porównać do konkurencji, bo tej po prostu brak. Nie da się jednak ukryć, że po paru minutach można się przyzwyczaić do UI, a zastosowane rozwiązania pozwalają spokojnie konsumować treść. To chyba najważniejsze.  Aplikacji czasem zdarzają się błędy, tak jak chociażby ten związany z dzisiejszym numer. Z okazji święta, dzienniki dziś nie wychodzą, natomiast skrypt aplikacji z automatu dodał nam numer widmo, którego próba pobrania zwiesza nam aplikację aż do ponownego jej uruchomienia. Za błąd należy też uznać nazwę aplikacji. Nie wiem kto wpadł na tak idiotyczny pomysł by nazywać ją skrótem. To się sprawdza gdy sam skrót jest tak popularny jak nazwa (np. GG), ale nie w wypadku dzienników. DGP na liście setek innych aplikacji, nie mówi mi to nic. Gdyby nie rodzime brzmienie developera zapewne nawet bym nie zerkną w opis programu. Stąd też zapewne bardzo niska pozycja i mała popularność tego pierwszego i jak na razie jedynego dziennika w zbiorach Marketplace. Jak już wyżej wspomniałem aplikacja, oraz zasoby są darmowe. Warto pobrać i przetestować. Gazety są czytelne nawet na ekranach 3,7 cala, a po krótkiej walce z interfejsem nawigacja nie powinna sprawiać większego problemu. Dziennik Gazeta Prawna w wersji na Windows Phone możecie pobrać tutaj. Ocena: 4- Logo: 