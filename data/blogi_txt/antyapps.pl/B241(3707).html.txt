24.06.2013 Rewolucję w dotykowych klawiaturach na Androida zapowiadano już niejednokrotnie. Niejednokrotnie kończyło się to też wielką klapą oraz rozczarowaniem. Swój własny pomysł mają twórcy Si Evolution, którzy postawili na prostotę oraz rozbudowany system podpowiedzi. Z jakim rezultatem? Niestety dość miernym. Si Evolution to klawiatura, w której nie znajdziemy rozbudowanych rzędów znaków. Twórcy wybrali prosty układ bazujący na standardowych, kolejnych literach alfabetu. Ma on formę czterech baloników ze znakami, spośród których wyróżniono te najczęściej używane, ukrywając pozostałe nieco w cieniu.  W praktyce wygląda to tak, że za pomocą klawiatury wpisujemy jedynie pogrubione litery, a pozostałe są wstawiane automatycznie po naciśnięciu przestrzeni pod klawiaturą. Aplikacja powinna w założeniu przewidywać każdą taką literę, ale wychodzi jej to dość średnio. Oczywiście trzeba tutaj z góry zaznaczyć, że Si Evolution póki co nie oferuje słownika polskiego, więc pisząc te słowa bazują na angielskim, który jest względnie rozbudowany.   Si Evolution ma z założenia przyśpieszać wprowadzanie tekstu na naszym dotykowym urządzeniu. W związku z tym na starcie przywita nas kreator, któremu możemy oddać dostęp do naszego Gmaila, Facebooka oraz kontaktów, tak by mógł rozszerzyć bazę swoich wyrazów. Sam kreator nie prezentuje się zbyt zachęcająco i razi archaiczną oprawą graficzną. Za jego pomocą spersonalizujemy oraz ustawimy klawiaturę jako domyślną metodę wprowadzania tekstu. Myślałem, że jak do wszystkiego, tak i do Si Evolution trzeba się po prostu przyzwyczaić. Dałem więc szansę klawiaturze i pisałem za jej pomocą wszystkie angielskie frazy, które przyszło mi wprowadzać na smartfonie. Rezultat nie był zachwycający. Si Evolution często błędnie przewiduje wyrazy, a wprowadzanie znaków jest sprzeczne ze wszystkim tym, czego uczyliśmy się przez lata. Rewolucja w tym aspekcie nie jest niestety niczym dobrym i, jak się okazuje, przynosi więcej złego niż dobrego.  Co prawda Si Evolution to jeszcze wersja beta, ale twórcy zapowiadają oficjalny start na przyszły tydzień. Czy będzie to sukces? Oceny w Google Play póki co nie zachęcają i trudno się dziwić, bo wbrew nazwie nie mamy tutaj z ewolucją metody wprowadzania tekstu na ekranie dotykowym, ale prawdziwym wywróceniem go do góry nogami. A czy ktokolwiek ma czas i chęci, by uczyć się na nowo pisania na klawiaturze? Nie sądzę. Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 