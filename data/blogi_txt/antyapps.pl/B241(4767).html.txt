05.06.2013 Mimo że nie do końca rozumiem fenomen YouTube w postaci vlogów i innych krótkich materiałów, jak większość zaglądam tam regularnie by obejrzeć teledysk czy trailer. To portal bezkonkurencyjny, jeśli chodzi o bazę materiałów wideo, a Google nie zapomina o swoim dziecku i wciąż je rozwija — również w kontekście urządzeń mobilnych. Oficjalna aplikacja na Androida doczekała się aktualizacji, a co w niej? Spokojnie, bez większych rewolucji, raczej kosmetyczne zmiany mające umilić nam korzystanie z serwisu. Nadeszła i pora na YouTube w kwestii ułatwionego dostępu do wysuwanego menu. Od teraz nie musimy nigdzie klikać, by je wywołać — wystarczy gest przesunięcia palcem ku prawej krawędzi naszego urządzenia. To specjalnie się od ostatniej wersji nie zmieniło — znajdziemy tam skróty do subskrybowanych przez nas kanałów, oraz odnośnik który pozwoli nam się szybko dostać do naszego konta. Tak naprawdę to największa zmiana, która jest nowym standardem wśród googlowskich aplikacji, czego przykładem jest chociażby najświeższa odsłona Gmaila, o której pisał Konrad na łamach AntyWeb, a na której oficjalną premierę w sklepiku z androidowymi aplikacjami wciąż czekamy.  Jak wynika z loga informującego o nowościach, dodano także nowy system proponowanych materiałów do obejrzenia, które mają nas atakować podczas odtwarzania filmu. Mimo długiego przeklikiwania się, ani razu takowego nie uświadczyłem, także o tej opcji za wiele powiedzieć nie mogę. Poza tym, tradycyjnie, mniejsze i większe błędy zostały poprawione, podobnie jak stabilność aplikacji. Reszta pozostała bez zmian, ale do niej większych zastrzeżeń raczej nikt nie miał, także chyba specjalnie nikogo to nie zaboli. Nowa wersja YouTube’a, to kolejny klocek w układance Google, które dąży do stworzenia wszystkich oficjalnych aplikacji bliźniaczo do siebie podobnymi pod względem interfejsu i samego użytkowania. Osobiście mnie to cieszy, bo nie dość że każda z nich jest coraz atrakcyjniejsza dla oka, to jeszcze coraz milej się ich używa. Jeżeli nie mieliście wcześniej zainstalowanej aplikacji YouTube, możecie ją pobrać za darmo w Google Play; w innym wypadku wystarczy zainstalować aktualizację już z poziomu urządzenia. 