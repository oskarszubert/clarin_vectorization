22.01.2014 Któż z nas nie przechodził kilka lat temu etapu facebookowej farmy? Swojego czasu był to znak rozpoznawczy popularyzacji tego serwisu społecznościowego w naszym kraju (i nie tylko), dlatego nawet jeśli nie uprawialiście swojego wirtualnego poletka, z pewnością nie raz słyszeliście o nim od znajomych. Dziś mam dla was tytuł, który bardzo kojarzy mi się z FarmVille, jednak ma on w sobie również dużo uroku gier strategiczno-ekonomicznych, które pamiętam z końca lat 90. Jednym słowem, będzie dużo budowania, wydobywania i rozwijania, a nasza wioska (a później być może nawet królestwo) pracować będzie nawet wtedy, kiedy apka nie będzie uruchomiona. Trade Nations od dłuższego czasu święciło triumfy wśród tego typu gier na urządzeniach z systemem iOS. Tytuł zebrał wokół siebie naprawdę dużą społeczność graczy, którzy mogli do woli odwiedzać swoje wioski i wymieniać się dobrami. W końcu przyszedł czas również na użytkowników Androida. W styczniu tego roku gra w końcu zawitała do Google Play.  Trade Nations to przede wszystkim miła dla oka, kreskówkowa oprawa graficzna przedstawiona w rzucie izometrycznym. Z pewnością widzieliście już setki podobnych gier (choćby podczas szału na podobne tytuły w facebookowym wydaniu), jednak mimo braku znaków szczególnych, nie mam tu właściwie nic do zarzucenia, jeśli chodzi o wygląd. Kolorowy świat jest również świetnie uzupełniany przez muzykę w „disneyowskim” stylu. Nie wiem czemu, ale już od pierwszych jej dźwięków skojarzyły mi się tytuły takie jak Bambi czy Królewna Śnieżka. Przejdźmy jednak do samej rozgrywki. Jak nietrudno się domyślić, naszym zadaniem będzie budowa kolejnych budynków umożliwiających zdobywanie surowców takich jak drewno, zboża czy bawełna. Do pracy będą potrzebni także robotnicy. Ci z kolei, mogąc mieszkać w naszej osadzie, będą musieli płacić podatki. W ten sposób będziemy mogli stworzyć cały łańcuch zależności składający się na naszą wioskę, która w późniejszym czasie przekształci się w miasteczko lub wielkie królestwo. Zlecając mieszkańcom poszczególne zadania będziemy musieli oczywiście czekać na efekty. Pozwala to zaglądać do gry co jakiś czas, zbierać surowce, stawiać nowe budynki i dopiero po upływie kilku minut lub godzin ponownie wracać do naszej wioski. Dla niecierpliwych nie zabrakło oczywiście systemu mikropłatności. Dzięki magicznym fasolkom, które możemy kupić za prawdziwe pieniądze, każde działanie, które pochłonęłoby o wiele więcej czasu, ograniczy się jedynie do kilku sekund.  Fani społecznościowych gier symulacyjno-ekonomicznych z pewnością nie będą rozczarowani Trade Nations. W grze jest co robić, przez co tytuł z pewnością szybko się nie znudzi. Niestety dużym minusem gry jest jej działanie jedynie w trybie online. Oznacza to, że nawet jeśli w danym momencie nie mamy w planach odwiedzania miasteczek naszych znajomych lub sprawdzania aktualnych stawek za dane surowce, to i tak cały czas będziemy musieli łączyć się z siecią. Mimo wszystko, jest to jedna z bardziej rozbudowanych gier tego typu dostępnych obecnie w Google Play, dlatego jeśli lubicie podobną rozrywkę, Trade Nations to tytuł godny polecenia. 