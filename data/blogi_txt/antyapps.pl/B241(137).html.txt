30.05.2013 Na klasyczną odsłonę Amazonu w Polsce przyjdzie nam jeszcze trochę poczekać, jednak sklep z aplikacjami na systemy Android całkiem niedawno poszerzył swój zasięg, dzięki czemu w końcu możemy korzystać z niego w Polsce. Żeby tego było mało, konkurent Google Play przygotował specjalną promocję, dzięki czemu codziennie za darmo możemy pobrać jedną aplikację, za którą do tej pory musieliśmy płacić.  Amazon Appstore dostępny jest obecnie w niemal 200 krajach na całym świecie. Nie dziwi więc fakt, że gigant z Seattle stara się przeciągnąć dotychczasowych użytkowników Google Play na swoją stronę. Co należy zrobić, aby skorzystać z promocji? Wystarczy założyć bezpłatne konto w serwisie Amazon, a następnie wchodząc na stronę amazon.com/appstore wybrać darmową aplikację dnia. Codziennie pojawia się tam wybrana gra lub program i często są to naprawdę znane tytuły, za które do tej pory musieliśmy zapłacić. Do tej pory udało mi się pobrać między innymi Fruit Ninja, Totemo HD czy świetną postapokaliptyczną strategię Rebuild (jeśli się pospieszycie, od publikacji tego tekstu gra powinna być dostępna jeszcze przez 14 godzin).  Aplikacja, przez którą pobierzemy promocyjne programy, dostępna jest pod adresem amazon.com/getappstore. Przed jej zainstalowaniem należy pamiętać, aby w ustawieniach telefonu zezwolić na instalacje z innych źródeł niż Google Play. Wybrane przez nas aplikacje pojawią się na naszym koncie Amazon Appstore. Później wystarczy je tylko zainstalować. 