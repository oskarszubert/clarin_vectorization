02.07.2012 Zeszłotygodniowa konferencja Google okazała się pełna niespodzianek. Nie zabrakło nowego Androida, nie obyło się bez prezentacji najnowszych urządzeń, pojawiły się również nowe aplikacje lub też aktualizacje, które powywracały poprzednie wersje do góry nogami. Choć było to święto Google i Androida, to również użytkownicy urządzeń i systemu mobilnego od Apple dostali coś od Google. O pokonferencyjnych aktualizacjach dla Androida pisałem już w czwartek, tego też dnia Google jeszcze raz zaskoczył, tym razem użytkowników iOSa i wydał aplikację do obsługi własnej chmury pod ten system. Google Drive nie było może tak wielkim wydarzeniem, jak ukazanie się Chrome dla iOSa, niemniej jednak warto o nim wspomnieć, gdyż wydając tę aplikację Google popełniło ogromny grzech. Grzech nieużyteczności. Mobilny GDrive daje nam dostęp do naszej googlowej chmury. W aplikacji znajdziemy więc poszeregowane foldery zgodnie z tym, co mamy w webowej wersji: mój dysk, elementy nam udostępniane, oznakowane gwiazdką, ostatnie i dodatkowo tryb offline.  Oczywiście została zachowana pełna struktura webowej wersji, z podziałem na foldery i pliki. Każdy folder czy plik możemy otworzyć w wewnętrznej przeglądarce, czy będzie to plik doc czy Excel czy grafika. Możemy także zmienić jego uprawnienia, nazwę, upoważniać innego osoby do jego oglądania i ustalać ich prawa. Możemy także dany folder lub plik zapisać w trybie offline i przeglądać, gdy nie mamy dostępu do sieci. Jeżeli nie chcemy danego pliku otwierać w GDrive, możemy to zrobić za pomocą Safari lub aplikacji powiązanych. Co zabawne, możemy dany plik otworzyć również w Dropboxie, czyli największym obecnie konkurencie GDrive. Czego nie możemy zrobić? Nie możemy edytować plików. Nie możemy zarządzać naszymi zbiorami, tworząc foldery czy inaczej grupując pliki. Nie możemy dodawać nowych treści z poziomu telefonu. Aplikacja nie jest również powiązana z innymi produktami Google na iOSa. Czym więc jest GDrive?  To nic innego, jak przeglądarka naszych treści zamieszczonych w chmurze. Nic więcej nic mniej. Może być przydatna, jeżeli chcemy szybko znaleźć coś, co już dodaliśmy do wirtualnego dysku. Jest zupełnie nieprzydatna w przypadku, gdybyśmy chcieli cokolwiek z telefonu do chmury eksportować. Jestem wielkim fanem usług Google i korzystam z nich na co dzień. Ukazanie się Chrome dla iOSa niezwykle mnie ucieszyło, gdyż spięło w końcu moją desktopową przeglądarkę z androidowym tabletem i iosowym telefonem. Do tego aplikacja ta według mnie działa rewelacyjnie. Miałem sporą nadzieję na to, że Google, prezentując tak świetnie przygotowane aplikacje na swojej konferencji, postara się również w przypadku GDrive i dostarczy użytkownikom iOSa pełnoprawną aplikację do obsługi swojej chmury. Niestety tak się nie stało. I tak, korzystając na co dzień z licznych produktów Google, na razie muszę sobie podarować jego wirtualny dysk, gdyż w obecnym kształcie nie spełnia moich oczekiwań. Osobiście nie rozumiem tego podejścia Google do rozwijania tej akurat usługi. Mimo dość głośnego startu, firma ciągle ustępuje pola takim produktom, jak Dropbox czy Box. Cóż, mam nadzieję, że wkrótce Google nas zaskoczy i przygotuje chmurę na miarę obecnych czasów. Ocena: 4- 