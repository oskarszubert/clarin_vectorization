22.03.2012 Są wśród was osoby, które przestały już czerpać radość z przyjemnych gier logicznych jak Cut the Rope lub Where is my water?? Macie ochotę na nieco bardziej ambitną i wyszukaną rozrywkę? Właśnie znaleźliście świetną alternatywę dla wymienionych tytułów. Gra Dooors nie raz rozgrzeje wasz mózg do czerwoności. Jesteście gotowi na otwarcie drzwi?  Dooors to świetny przykład aplikacji, która udowadnia, że nie tylko nowoczesny i cieszący oko design jest w stanie przyciągnąć fanów sprzętu z logo nadgryzionego jabłka. Gra nie wyróżnia się bowiem najpiękniejszą grafiką, niektórzy mogliby nawet stwierdzić, że jest ona po prostu brzydka, a jej ikona bardziej odstrasza niż zachęca do uruchomienia. Jednak nie bez powodu Dooors od kilkunastu dni figuruje w czołówce darmowych aplikacji w AppStore i zbiera świetne recenzje od graczy. Tutaj bowiem wygrała zawartość. Gra składa się z 35 poziomów. Każdy z nich to zagadka logiczna, którą należy rozwiązać by otworzyć stojące przed nami drzwi. Odpowiednie kolory światełek, ilość wody, sposób ciągnięcia za sznurki… możliwości na otworzenie drzwi jest wiele, jednak w danym poziomie tylko jedna metoda doprowadzi nas do pożądanego efektu. Poziom jest bardzo zróżnicowany. Niektóre zagadki rozwiążemy w biegu, nad innymi przyjdzie nam pomyśleć nieco dłużej. Chwilami mózg paruje, to muszę przyznać.  Mi nie udało się jeszcze pokonać wszystkich pokoi. Obecnie znajduję się na 22 pomieszczeniu i chwilowo utknąłem. Mam jednak nadzieję, że kilka godzin przerwy pomoże w późniejszym rozwiązaniu. Gra jest bezpłatna. Program utrzymuje się z wyświetlanych banerów pod planszą, nie są one jednak uciążliwe i nie utrudniają samej zabawy. 