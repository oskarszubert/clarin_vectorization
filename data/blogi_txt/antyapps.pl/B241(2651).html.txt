27.05.2013 iPad to fantastyczne narzędzie do konsumpcji internetowych treści. W moim przypadku tablet od Apple równie dobrze sprawdza się w codziennej prasówce, jak i podczas oglądania materiałów wideo oraz zdjęć. Do grona moich ulubionych aplikacji związanych z fotografią dołączył niedawno niezwykle ciekawy program, dzięki któremu miałem okazję poznawać naszą planetę z nieco innej perspektywy, niż zdecydowana większość z nas robi to na co dzień. Poznajcie Earth As Art. Dzięki aplikacji od NASA spojrzymy na Ziemię okiem satelitów: Terra, Landsat 5, Landsat 7, EO-1 oraz Aqua. Czujniki krążących ponad naszymi głowami satelitów, poza zapisem „zwykłych” zdjęć z kosmosu pozwalają na rejestrację obrazów niewidocznych dla człowieka gołym okiem. Między innymi dlatego obrazy zamieszczone w galerii programu są tak bardzo fascynujące i niepowtarzalne.  Galeria fotografii Earth As Art przedstawia kilkadziesiąt miejsc charakteryzujących się spektakularnym ukształtowaniem powierzchni i niezwykłymi kolorami. Każdy obraz, jaki znajdziemy w bazie programu został przyporządkowany do określonego regionu (Afryka, Azja, Azja Mniejsza i Europa, Ameryka, Australia i Oceania, obszar polarny) oraz dokładnie opisany. Zdjęcia możemy nieznacznie powiększać i przesuwać.  Earth As Art  prezentuje się wyśmienicie, a jego obsługa nikomu nie powinna przysporzyć problemów. Wszystkie aktywne obszary aplikacji zostały wyraźnie oznaczone, a sam program działa płynnie i stabilnie. Aplikacja dostępna jest w AppSore za darmo. 