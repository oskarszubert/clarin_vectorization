07.11.2012 Niestety, czasem trafiają się wiadomości, które są dobre i złe zarazem. Tak więc dla posiadaczy Windows Phone mamy dwie wiadomości. Dobra jest taka, że po wielu miesiącach oczekiwań otrzymali wreszcie Angry Birds Space, zła natomiast, iż cieszyć się nią będą mogli jedynie posiadacze Windows Phone 8.  I to się raczej nie zmieni. Wprawdzie gry napisane na starsze generacje, bez problemu chodzą na nowszej, ale w drugą stronę niestety jest już znacznie gorzej. Bardzo wątpliwe, aby Rovio, które otwarcie deklarowało niechęć do wydawania gier na Windows Phone zmusiło się do wysiłku przepisywania gry na nowo. Zwolennicy ptasiej serii nie mieli łatwego życia na Windows Phone 7. Dostali jedynie pierwszą część, w wysokiej cenie, bez aktualizacji i dodatków. Wszystko wskazuje na to, że w takim stanie pozostaną, a nowe części wyjdą już na najnowszej edycji mobilnych kafelków. Wracając jednak do samej gry. Tytuł nie jest nowy, na szczęście w tej edycji na start dostajemy wszystkie już dostępne plansze oraz pewną obietnicę późniejszych aktualizacji. Przynajmniej tak zapewniają nas autorzy w opisie aplikacji. Jest też wsparcie dla osiągnięć Xbox Live. Zaskakuje cena, jedyne 3,49zł z dostępem do wersji testowej (przypomnijmy, że edycja na Windows 8 kosztuje prawie 18 zł i nie pozwala na wcześniejsze zapoznanie się z grą ). Więcej o tej odsłonie serii pisał Szymon przy okazji jej premiery. Grę możecie pobrać (albo przejrzeć obrazki :)) tu. Staramy się nie pisać o plotkach, ale o tej wspomnimy. Angry Birds Space parokrotnie pojawił się w wypowiedziach Nokii, jako exclusive na ich telefony. Skoro ta  wersja dostępna jest dla wszystkich, możliwe, że będzie jeszcze jedno wydanie, dla starszej wersji systemy, ale tylko dla posiadaczy telefonów z serii Lumia.  Na pociesze, dla posiadaczy Windows Phone 7, dziś swoją premierę miała gra Cut The Rope, przez wielu uważana za lepszą i bardziej legendarną od Angry Birds. Niestety, jest to pierwsza gra w historii mobilnego Xbox Live, pozbawiona wersji próbnej. Szkoda. 