12.07.2012 Twitter to jeden z najpopularniejszych serwisów społecznościowych na świecie, choć w Polsce nie ma zbyt wielu użytkowników. Polacy nieszczególnie przekonali się do ćwierkania, ale z tego, co można zaobserwować w ostatnim czasie, sytuacja ta się zmienia. Twitter to oczywiście również aplikacje mobilne. Wersja na iOSa (ale również na Androida) została niedawno zaktualizowana. Co ciekawego pojawiło się w najnowszej odsłonie mobilnego Twittera? Zmian jest całkiem sporo, część z nich to kosmetyczne dopieszczenia, niektóre jednak wprowadzają nowe funkcje. Do tych ostatnich możemy zaliczyć chociażby odświeżony sposób prezentacji wpisów. Największa zmiana to możliwość podglądu treści. Gdy pojawi się tweet, który zawiera w sobie link do konkretnej strony czy zdjęcia, aplikacja wyświetli nam zdjęcie lub wideo oraz krótką zajawkę tekstową. To bardzo przydatna funkcja, która bez wątpienia ułatwi nam przedzieranie się przez treści umieszczane na serwisie. Jeżeli jeszcze jej nie macie, nie martwcie się, opcja ta dopiero jest wdrażana, sam też jeszcze nie mam możliwości podglądu, ale czekam, z niecierpliwością, aż się pojawi. Z większych zmian warto również wspomnieć o poprawionym sposobie zarządzania powiadomieniami. W końcu można dostawać powiadomienia również wtedy, gdy na którymś z obserwowanych przez nas profili pojawi się wpis. Warto jednak podchodzić do tej opcji ostrożnie, bo można zostać zalanym przez powiadomienia. Szkoda, że nie można wybrać tylko konkretnych profili.  Z pomniejszych usprawnień można wymienić zmiany związane z wyszukiwaniem oraz lepszy dobór treści w dziale „Discover”. Oprócz tego dodano „klikane” awatary: wystarczy kliknąć na zdjęcie profilowe, aby przenieść się do streamu danego użytkownika.  Generalnie aplikacja wydaje się działać szybciej, wczytywanie streamu jest dużo płynniejsze, niż dotychczas. No i nie można na koniec zapomnieć, że aplikacja ma teraz nową ikonkę. Nowa odsłona Twittera dla iOSa nie niesie szczególnie rewolucyjnych zmian. Poprawa sposobu wyświetlania treści na pewno jest na plus, ale niestety wciąż nie mogę się nią cieszyć. Reszta to tylko przypudrowywanie istniejących rozwiązań. W samym wyglądzie aplikacji nic się nie zmieniło, poza może wspomnianą ikonką. Czy te zmiany mogą zachęcić użytkowników do częstszego korzystania z Twittera? Trudno powiedzieć. Możliwość podglądu treści na pewno jest krokiem w dobrą stronę, ale wydaje mi się, że przydałoby się wprowadzenie mechanizmów lepszego zarządzania strumieniem postów. Może kiedyś się tego doczekamy. Ocena: 4 