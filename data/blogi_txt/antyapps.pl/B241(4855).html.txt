25.10.2011 Tycoon to jeden z moich ulubionych gatunków gier. Lubię czasami pograć na spokojnie, bez żadnych fajerwerków i eksplozji.  Duża liczba tego typu gier na Androida to jednak proste gry na zasadzie zabicia czasu w poczekalni. My Country jest natomiast tytułem bardziej ambitnym. Budowa miasta nie polega jedynie na stawianiu nowych budynków za kupioną wewnętrzną walutę. W tym przypadku musimy dbać o zasoby energetyczne, o środowisko, o liczbę funkcjonujących zakładów pracy w naszym mieście i wiele innych. Uwaga – wciąga! My Country to gra, przy której miłośnicy tycoonów spędzą naprawdę sporo czasu. Wymaga od nas strategicznego myślenia, odpowiedniego zarządzania budżetem by rozbudowywać miasto nie tylko pod kątem liczby budynków, ale również elektrowni, które będą w stanie zasilić miasto, czy pod względem liczby parków, gdyż musimy spełnić normy ekologiczne do budowy fabryk. Każdy wydany w grze dolar naprawdę musi być przemyślany, bo w przeciwnym razie możemy znaleźć się w finansowym dołku. Ten tytuł prezentuje się na smartfonach naprawdę dobrze. Przyjemna grafika i intuicyjny interfejs działają na plus. Nie jest jednak tak, że gra jest banalna. Kilka minut zajmie nam zapoznanie się z możliwymi opcjami i zasadami gry, bo jest ich naprawdę sporo. Smartfony to jednak dziś nie wszystko, a My Country prezentuje się jeszcze lepiej na tabletach, gdzie możemy objąć spojrzeniem znacznie większy obszar miasta. Gra nie nudzi. Oprócz rozbudowy miasta, którą można przyspieszyć zakupem wirtualnej waluty (to model biznesowy twórców gry, dlatego nie ma reklam), użytkownik otrzymuje naprawdę sporą liczbę wyzwań typu zbuduj taką i taką fabrykę. Oprócz tego to my jako burmistrz musimy ręcznie pobierać opłaty z wynajmowanych budynków czy biznesów typu firma taksówkarska. Do zadań gracza należy także zatrudnianie ludzi do nowych firm. Na naszej głowie ląduje zatem naprawdę sporo zadań i dzięki temu gra jest ciekawa. Serdecznie polecam ten tytuł każdemu, zwłaszcza biorąc pod uwagę fakt, że gra jest darmowa. 