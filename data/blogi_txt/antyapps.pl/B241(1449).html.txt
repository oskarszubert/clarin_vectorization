02.11.2012 Minęła 20:00 zatem właśnie jesteśmy świadkami telewizyjnej premiery ostatniej części kultowego Shreka. Co robić podczas ciągnących się w nieskończoność przerw reklamowych, by jednocześnie nie zapomnieć co oglądamy? Można np. sięgnąć po nową, rewolucyjną i darmową grę Gingy gdzie spotkamy się z łudząco podobnym do tego występującego w Shreku ciastkiem piernikowym.  Gingy to najnowsza gra firmowana nazwiskiem rosyjskiego developera Olega Kapitonova, który jest częścią studio HippoApp specjalizującego się w grach mobilnych. Twórcy zastosowali w grze nowy i rewolucyjny na swój sposób system sterowania. Aby rozpędzić naszego smacznego bohatera, musimy na zmianę naciskać pojawiające się w rogach ekranu guziki. Biegnący piernik potrafi także nieźle podskoczyć by ominąć pojawiające się na jego drodze przeszkody. W tym celu będziemy musieli przeciągnąć palcem po ekranie w górę.  Początkowo, nasz piernik będzie wyglądał jak każde inne ciastko dopiero co wyciągnięte z piekarnika. Jednak pobijając kolejne rekordy i zbierając worek pełen pieniędzy, nasz bohater zyska dodatkowe wyposażenie. Na sklepowych półkach czekają m.in. wyjątkowe buty, dodające przyspieszenia nitro czy też kask. Jeżeli cierpliwość to ostatnia rzecz, jaką możemy o sobie powiedzieć, pieniądze na zakupy we wbudowanym sklepie możemy także zdobyć kupując gotowe pakiety. Za te oczywiście przyjdzie nam już zapłacić prawdziwą walutą. Lubiących rywalizację ucieszy także dostęp do światowego rankingu. Które państwo ma najszybsze pierniki? Dołącz do swojego kraju i wdrap się na sam szczyt podium. (Niestety baza dostępnych państw została mocno okrojona i jak się domyślacie, zabrakło miejsca dla naszego kraju. Na szczęście możemy wesprzeć niezależną drużynę występującą pod nazwą Ginger Run)  Pełna kolorów, świetnie dopracowana grafika, wciągający gameplay, świetna gra dla całej rodziny. Czy można chcieć czegoś więcej? Gotowi by stanąć do kuchennych wyścigów? Grę pobierzecie bezpłatnie. 