16.01.2013 Ogromne terminarze które jeszcze kilka lat temu gościły w torbach i plecakach powoli odchodzą do lamusa. W dużej mierze zastępują je wirtualne listy zadań to-do oraz trzymane w chmurze kalendarze, do których mamy szybki dostęp zarówno z poziomu komputera, tabletu jak i smartfona. Dzięki temu niemal w każdej sytuacji możemy sprawnie do listy dodać kolejne zadanie / wydarzenie bez konieczności szukania czegoś do pisania i wygodnego miejsca, gdzie można się usadowić z notatnikiem. Dziś ciekawa propozycja łącząca cechy kalendarza, listy zadań, a wszystko to opakowane w niebanalny design: Zime. Na starcie witają nas plansze z podpowiedziami co możemy gdzie znaleźć, byśmy nie pogubili się w layoucie programu. Dalej zaś czeka nas wybranie domyślnego kalendarza spośród tych, które znajdują się na naszym koncie Google — naturalnie nie oznacza to, że reszta nie będzie wyświetlana w Zime. Dokładne ustawienia związane z synchronizacją dostępne są w opcjach — podobnie zresztą jak możliwość wyboru skórki czy zmiany standardowych godzin pracy, by łatwiej było nawigować przy dodawaniu zadań. Cały kalendarz opiera się na trójwymiarowej rolce wirtualnego papieru, którą możemy przewijać w nieskończoność. Dla szybszej nawigacji w prawym dolnym rogu znalazł się skrót, dzięki któremu możemy szybko pomijać kolejne tygodnie i miesiące, a także przenieść się do dziś. W górnej części ekranu po prawicy znalazło się miejsce dla niewielkiego plusika, za pomocą którego możemy dodać kolejne wpisy — wypierając uprzednio czy będzie to wydarzenie czy zadanie do wykonania. Sam proces wklepywania kolejnych danych jest bardzo dokładny, przez co początkowo wydaje się dość żmudny. Poza nazwą wyświetlaną w kalendarzu, ustawiamy czas trwania, start, deadline, priorytet, możliwość przesunięcia — jest tego sporo, ale wskazywanie palcem gdzie i ile ma trwać wydarzenie jest o wiele poręczniejsze, aniżeli babranie się we wszechobecnych cyfrach do którego zmusza nas wiele innych tego typu programów. W ten sposób łatwo też można przenosić pewne elementy na kolejne godziny, a nawet dni.  Wszystkim wpisom możemy również nadawać priorytety, dzięki czemu już zerkając na przeplatającą się kombinację wściekłoróżowego i błękitu będziemy mogli wychwycić za co powinniśmy się zabrać na starcie. Ustawiając deadline’y będziemy zaś powiadamiani o tym, że czas na wykonanie zadania nieubłaganie się kończy. Dzięki dostosowania wielkości kalendarza za pomocą gestów zsuwania i rozsuwania palców po ekranie, możemy dostosować widoczność, zaś w prawym rogu czeka na nas ikonka gromadząca rzeczy do zrobienia na jednej liście, posegregowanej tygodniami. Tam też możemy zaznaczyć czy coś zostało wykonane, a później na wykresie w górnej części ekranu podejrzeć jak nam idzie oraz zobaczyć jak nasze „zerowanie tasków” ma się procentowo. Produktywność przede wszystkim! Zime jest ciekawą propozycją dla wszystkich, którzy lubią mieć wszystko szczegółowo poukładane. Warto mieć jednak na uwadze, że program wciąż jest w fazie beta, przez co niczym szczególnym jest natrafienie na różne błędy. No ale nie bez powodu został udostępniony publicznie, stabilna wersja coraz bliżej i miejmy nadzieję, że do tego czasu uda się wszystkie te niedociągnięcia wyeliminować. Aplikacja dostępna jest za darmo na platformie Google Play. 