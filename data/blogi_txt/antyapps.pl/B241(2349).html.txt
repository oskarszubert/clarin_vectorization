29.03.2012 Aplikacje, które umożliwiają edytowanie bądź wykonywanie ciekawych zdjęć nie specjalnie do mnie przemawiają. Jest ich tak dużo, że kolejne różnią się niemal wyłącznie ikoną. Sprawa wygląda inaczej, kiedy program faktycznie pozwala na zrobienie czegoś wyjątkowego w prosty sposób. „To coś” miał w sobie chociażby opisywany przeze mnie jakiś czas temu Cinemagram. Dziś przedstawiam wam kolejnego kandydata do worka z aplikacjami wyjątkowymi – MiniatureCam.  MiniatureCam to program, który w łatwy sposób pozwoli nam wykonać zdjęcie lub film, który będzie wyglądał mniej więcej jak ten poniżej…  … z tym, że bez użycia specjalistycznego sprzętu, wystarczy iPhone i MiniatureCam. Aplikacja jest bardzo dobrze przygotowana. Nawet jeżeli jedyną aplikacją fotograficzną jaką obsługiwaliście do tej pory był preinstalowany Aparat, poradzicie sobie z nią bez problemu. Ilość opcji i ustawień może być faktycznie przytłaczająca, jednak przy pierwszym uruchomieniu, na ekranie wyświetli wam się przyjazna instrukcja, która wyjaśni co, gdzie i jak. By osiągnąć pożądany efekt, nie trzeba jednak wcale ustawień zmieniać. Wystarczy po prostu nagrywać lub robić zdjęcia. To co twórcy przygotowali domyślnie jest w zupełności wystarczające.  Program co prawda nie umożliwia profesjonalnego montażu nagranego filmu, mamy jednak opcję dodania ścieżki dźwiękowej. Możemy wybrać jedną z przygotowanych piosenek lub przeglądnąć nasze zasoby muzycznej biblioteki. Czy warto? Na pewno, zwłaszcza, że dziś aplikację pobierzecie bezpłatnie. Czeka na was w AppStore. 