22.05.2013 Jeżeli podobnie jak ja macie słabość do pomysłowo zaprojektowanych i wyśmienicie wyglądających interaktywnych książek kucharskich, to istnieje spore prawdopodobieństwo, że Mind Watering po prostu skradnie Wam serce. Aplikacja będąca jedną z najciekawszych w swojej kategorii wyróżnia się bezbłędnymi zdjęciami oraz kilkoma ciekawymi rozwiązaniami, których próżno szukać u licznej konkurencji. Mind Watering to aplikacja, w której zawarto 51 przepisów na oryginalne, smaczne i świetnie wyglądające dania. Przepisy zostały podzielone na 8 kategorii, wśród których znajdziemy m.in. śniadania, obiady, przekąski piknikowe, pomysły na romantyczną kolację czy, dodane przy okazji ostatniej aktualizacji – potrawy wegańskie. Wspomniane 51 przepisów zostało zobrazowane ponad siedmiuset fotografiami oraz kilkudziesięcioma krótkimi filmami wideo. Korzystanie z Mind Watering jest bajecznie proste. Nawigacja opiera się w znacznej mierze na prostym geście przesunięcia palcem w poprzek ekranu. Maźnięcie palcem z prawa w lewo skutkuje pojawieniem się na ekranie następnego przepisu lub kolejnego etapu przygotowania danego dania. Do dyspozycji użytkownika został oddany także czytelny spis treści, za pomocą którego w jednej chwili przeniesiemy się do wybranego rozdziału. Każdemu przepisowi, obok opisu tekstowego, towarzyszą bardzo dokładne zdjęcia z każdego etapu przygotowania potrawy. Dzięki takiemu rozwiązaniu, przy odrobinie talentu i samozaparcia możliwe staje się odtworzenie we własnej kuchni dań, tak smakowicie wyglądających na ekranie iPad’a.  W Mind Watering znajdziemy dwa ciekawe rozwiązania, z którymi nigdy nie spotkałem się w podobnych aplikacjach. Pierwszym, jest możliwość sterowania aplikacją za pomocą poleceń głosowych. Funkcjonalność ta jest stosunkowo ograniczona, bowiem zamyka się w zaledwie dwóch komendach: next i back. Polecenia te w zupełności jednak wystarczają, by bez użycia rąk poruszać się w obrębie otwartego przepisu. Rozwiązanie dobrze sprawdza się w praktyce (brak ryzyka ubabrania ekranu podczas gotowania) i jest ciekawą alternatywą dla tradycyjnej nawigacji. Drugą ciekawostką o której warto wspomnieć jest automatyczny timer, który wywołać możemy w każdym miejscu, w którym mowa jest o czasie przygotowania poszczególnych składników. Wystarczy kliknąć w odpowiednio zaznaczonym miejscu w tekście, by na ekranie wyświetlił się już ustawiony na odpowiedni czas, zegar. Mind Watering dostępne jest obecnie w promocji. Standardowa cena aplikacji (4,49 euro) została obniżona do 0,89 euro. Warto skorzystać. 