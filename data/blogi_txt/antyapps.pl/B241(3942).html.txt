31.07.2012 Spy vs Spy to remake gry wydanej prawie 30 lat temu. Data wydania sprawia, że tytuł zna jedynie najstarsze pokolenie graczy, do którego się niestety (lub stety) nie zaliczam. Z informacji, które udało mi się znaleźć dowiedziałem się, że przygody dwóch szpiegów – Białego i Czarnego cieszyły się swego czasu sporą popularnością. Nie dziwię się, gdyż pomysł na rozgrywkę, nawet w dzisiejszych czasach, gdy widzieliśmy już właściwie wszystko wydaje mi się oryginalny i obdarzony dużym potencjałem. W związku z tym gra, okupująca obecnie pierwsze miejsce w rankingu pobieranych płatnych aplikacji szybko znalazła się na dysku mojego iPada. W Spy vs Spy gracz wciela się w szpiega, którego zadaniem jest skompletowanie dokumentów ukrytych w budynku rządowym oraz ucieczka z tego budynku bez wywoływania zbędnego zamieszania. By nie było zbyt prosto, jednocześnie z graczem w tym samym miejscu działa inny szpieg, sterowany przez komputer lub żywego zawodnika (możliwość gry przez Bluetooth i Wi-Fi). Oczywiście zwycięzcą jest ten, który szybciej zdobędzie potrzebne przedmioty oraz ewakuuje się z zagrożonego terenu.  Moim zdaniem najciekawszym motywem i sprawiającą najwięcej satysfakcji czynnością podczas rozgrywki jest utrudnianie zadania wrogiemu szpiegowi. Poza najprostsza metodą eliminacji konkurencji, czyli solówką na pieści i kije bejsbolowe, gracz ma możliwość zakładania zmyślnych pułapek, w które może wpaść przeciwnik. Wiadra z wodą, naładowane rewolwery, bomby, sprężyny to tylko niektóre z niespodzianek, jakie mamy możliwość zgotować oponentowi. On nam zresztą też:-) Co ciekawe, przez cały czas widzimy co robi nasz przeciwnik i vice versa, bowiem rozgrywka odbywa się na podzielonym ekranie. Jest to interesujące i rzadko spotykane rozwiązania (właściwie to nie spotkałem się w przypadku gier na urządzenia mobilne z takim rozwiązaniem nigdy). Oprawa audiowizualna Spy vs Spy jest… bardzo słaba. Domyślam się, że melodie, które przygrywają nam podczas plądrowania budynku, płynęły z głośników również w oryginale z 1984, ale w dzisiejszych czasach tego brzdąkania po prostu nie da się słuchać. Na szczęście muzykę można wyłączyć bez konsekwencji dla rozgrywki. Ciekawym zabiegiem jest możliwość wybrania stylu wyświetlanej grafiki – mamy do dyspozycji tryb współczesny oraz retro, będący dokładną kopią oryginału sprzed 28 lat. Z retro ucieszą się zapewne znawcy oryginału, dla mnie jest on całkowicie nieczytelny i niegrywalny. Uwspółcześniony tryb graficzny nie zachwyca. Jest bardzo mało urozmaicony i już po kilkunastu minutach spędzonych z grą potrafi znudzić.  Niestety, moim zdaniem na grafice i muzyce wady gry się nie kończą. Kolejną, bolączką jest sterowanie. Twórcy zastosowali wirtualny krzyżak pojawiający się w miejscu dotknięcia ekranu placem. Rozwiązanie to spisuje się przeciętnie – krzyżak jest mało precyzyjny i często zachowuje się nieprzewidywalnie. Jest to uciążliwe zwłaszcza, że często gra wymaga od nas dość szybkiego reagowania na rozwój sytuacji. Jest to związane z wysokim poziomem trudności niektórych etapów, które dla niezaprawionych w szpiegowskich bojach użytkowników mogą być ciężkim orzechem do zgryzienia.  Spy vs Spy to oryginalna gra oparta na bardzo ciekawej koncepcji. Niestety nieco zawiodło wykonanie i choć nie wątpię, że tytuł będzie się cieszył sporym uznaniem wśród osób, które miały przyjemność zagrywać się godzinami w oryginał, to dla współczesnego gracza Spy vs Spy wydaje się nieco nieprzystępna. Niewątpliwie potrzebne są poprawki w sterowaniu (już zapowiedziane przez twórców), które być może poprawią odbiór tej ciekawie pomyślanej produkcji. Obecnie gra dostępna jest w promocyjnej cenie 0,79 Euro. Ocena: 3- 