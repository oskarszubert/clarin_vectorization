31.05.2013 Kubusia nie trzeba nikomu przedstawiać. Aplikacje promujące najróżniejsze marki to obecnie prężnie rozwijająca się dziedzina reklamy. Niestety często są to półprodukty przekładające ilość umieszczonych logotypów w programie nad faktyczną funkcjonalność apki. Tym razem jednak mimo dużej prostoty mamy do czynienia ze swojego rodzaju fenomenem. Dziecko to klient wymagający, jednak Gry Kubusia okazały się być strzałem w dziesiątkę i maluchy w wieku okołoprzedszkolnym są nią zachwycone.  O pierwszej odsłonie gry, dostępnej wówczas na systemy iOS, pisaliśmy już jakiś czas temu. Twórcy aplikacji dobrze rozegrali budowanie napięcia wokół aplikacji, ponieważ trzy dostępne w pierwszej części apki gry pojawiały się jedna po drugiej w różnych odstępach czasu. Kiedy pisaliśmy o Grach Kubusia, dostępne były dopiero dwie z nich: przygotowywanie soku oraz zbieranie owoców z przeciążonego drzewa. Kolejną minigrą, która pojawiła się później, była popularna zabawa w odnajdywanie par takich samych kart. Dzięki sukcesywnie ukazującym się podtytułom użytkownicy aplikacji wracali do nich po czasie, a dzieciaki mogły cieszyć się zupełnie nową rozrywką.  W drugiej odsłonie gry jej twórcy postanowili iść za ciosem i również tym razem nie odkrywać przed nami wszystkich kart. W obecnej wersji aplikacji Gry Kubusia 2 mamy do dyspozycji jedynie puzzle. Jak możemy się domyślać po kłódce jaka zdobi jeden z przycisków w głównym menu, za jakiś czas może pojawić się tam coś nowego. A jak spisują się same puzzle? Po raz kolejny jest to bardzo prosta gra dla najmłodszych. Nie są to gry, które zadowolą maluchy chodzące już do szkoły, ale trzy-, cztero- i pięciolatki na pewno będą się dobrze bawić. Aplikacja jest wykonana z taką samą starannością jak jej poprzednia wersja, dlatego intuicyjność i prostota z pewnością zachęcą dzieci do zabawy.  Gry Kubusia 2 to mniejszy zestaw minigier niż w przypadku pierwszej odsłony aplikacji. Jej wykonanie opiera się jednak na tym samym interfejsie, dlatego dzieci nadal powinny być zadowolone. Jeśli szukacie prostej rozrywki, która zajmie wasze najmłodsze dzieci zabawą ze smartfonem lub tabletem, obie części Gier Kubusiowych powinny znaleźć się na waszych mobilnych urządzeniach. A jeśli chodzi o twórców innych reklamowych aplikacji – powinni brać przykład jak w prosty sposób stworzyć praktyczną aplikację, która reklamując produkt może być jednocześnie atrakcyjna dla konsumenta. 