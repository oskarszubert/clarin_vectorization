19.12.2013 W Google Play znajdziemy wiele agregatorów informacji z różnych dziedzin i branż, a więc wypuszczanie nowych, niczym nie wyróżniających się na tle konkurencji rozwiązań nie ma najmniejszego sensu. Twórcy News+ poszli inną drogą i stworzyli narzędzie kompleksowe, w którym zawarto niemalże wszystko, co tylko czytnik tego typu może posiadać. Efekt? News+ jest dziełem tych samych programistów, którzy swego czasu wypuścili na świat bardzo dobry czytnik RSS bazujący na API Google Readera. Jako, że produktu Google’a już nie ma, developerzy szukają okazji do błyśnięcia nowymi projektami. Opisywane dziś rozwiązanie również wykorzystuje kanały RSS do agregowania treści, ale filozofia jego działania jest o wiele bardziej przewrotna.  Założeniem twórców było najwyraźniej stworzenie czytnika uniwersalnego. Nie wbudowano tutaj bowiem domyślnie obsługi żadnej innej poza Google News platformy. Wszystko użytkownik może doinstalować w postaci rozszerzeń – zależnie od tego, co preferuje. Znaleźć tutaj można nie tylko agregatory RSS ale też popularne platformy typu „Read-it-Later”, jak Pocket czy Readability.  Możliwości aplikacji są, krótko mówiąc, ogromne. Twórcy zaimplementowali tutaj kilka motywów kolorystycznych, bogate opcje personalizacji newsów oraz strumieni, a także obszerny panel z ustawieniami. News+ można praktycznie pod każdym względem dostosować do własnych preferencji. Aplikacja potrafi automatycznie odświeżać strumień treści, zapisywać wybrane pozycje do odczytywania offline, a także na bieżąco powiadamiać o nowych informacjach. Całość bazuje mocno na interfejsie Holo UI, ale wydaje mi się nieco przeładowana funkcjami. Twórcy niemal w każdym miejscu upchali jakieś przyciski, przełączniki, ustawienia. Dużo tego tutaj i w rezultacie użytkownik może poczuć się przytłoczony. Poszczególne informacje są wyświetlane co prawda w „czystej” postaci, ale daleko jej do formy, jaką oferuje chociażby mobilny klient Pocket. Przykładowo rozmiar czcionki możemy zmienić tylko na ekranie ustawień, a nie na stronie z wyświetlonym tekstem, natomiast przy dolnej krawędzi zobaczymy irytujące reklamy. Można się ich oczywiście pozbyć, ale to kosztuje niemało – 20 złotych.  News+ to potężne narzędzie, ale nie dla każdego. Program integruje się sprawnie z wieloma usługami w modelu modułowym, co cieszy, bo nikt nie narzuca nam z góry wybranych serwisów. Nie jest to jednak jeszcze rozwiązanie dopracowane. W interfejsie panuje bałagan, a sposób wyświetlania newsów pozostawia wiele do życzenia. Dużym plusem jest na pewno duża konfigurowalność, a także szerokie możliwości, które z pewnością część użytkowników doceni. 