14.06.2012 Prócz wydanej niedawno mobilnej wersji Photoshopa, Adobe posiada w AppStore całkiem bogatą bibliotekę aplikacji. Wśród nich znaleźć możemy bardzo ciekawy program o nazwie Color Lava for Photoshop. Aplikacja dostępna jedynie na iPada w cenie 2,39 Euro umożliwia tworzenie własnych palet kolorów, które następnie możemy wykorzystać w „dorosłym” Photoshopie.   Color Lava for Photoshop wyróżnia się bardzo przejrzystym interfejsem i idącą za nim prostotą obsługi. Pierwszym krokiem w programie jest dokonanie wyboru spośród sześciu podstawowych kolorów znajdujących się w wąskiej belce po lewej stronie menu. Po wybraniu pasujących nam barw przystąpić możemy do właściwej akcji, czyli malowania. Przesuwając palcem po ekranie tabletu, mieszamy wybrane przez nas farby uzyskując ciekawe efekty łączenia kolorów. Tworzone przez użytkownika schematy barw zapisywane są automatycznie. Każdy z nich bez problemu możemy wysłać za pomocą poczty elektronicznej (w pliku zapisane są wartości RGB) lub bezpośrednio do palety Photoshopa (po odpowiednim skonfigurowaniu programu).  Lava jest wyśmienitym narzędziem umożliwiającym przeprowadzanie eksperymentów z kolorami. Logo Adobe gwarantuje bezproblemową współpracę z Photoshopem oraz stabilność działania aplikacji. Co ważne, sposób mieszania barw jest tak naturalny, jak to tylko możliwe na urządzeniu elektronicznym. Program działa na wszystkich generacjach tabletu Apple. 