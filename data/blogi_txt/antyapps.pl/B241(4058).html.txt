22.11.2012 Podobno kobiety widzą więcej kolorów niż mężczyźni. Jak jest — nie wiem, sam, mimo że daltonizmu u mnie nie stwierdzono, rozróżniam najwyraźniej ich niewielki ułamek, co uświadomił mi opisywany dziś SwatchMatic. Ten widzi ich o wiele więcej, a co jeszcze bardziej zdumiewające — potrafi nazwać każdą barwę którą zanotował!  Po włączeniu SwatchMatica automatycznie uruchamia się kamera. Program oglądając jej oczami wszystko dookoła, automatycznie analizuje barwy które wynotował i przedstawia je na planszy, która wyświetlana jest po środku ekranu. Co ciekawe profile kolorów możemy zmieniać, każąc wyłapywać triady lub tylko barwy dominujące.  Sam interfejs jest do granic minimalistyczny — główna część ekranu należy do obrazu kamery, zaś górny panel jest przybornikiem w którym znajdziemy kilka podstawowych opcji: zmianę wspomnianych wyżej profilów, jasności, nasycenia barw, włączenia podświetlenia (lampy błyskowej) oraz przeglądania zapisanych palet w dwóch konfiguracjach: w postaci grafiki gdzie rozpoznane kolory wraz z opisem są nałożone na robota oraz palety, gdzie do wszystkich odnalezionych odcieni podane są ich namiary HSV, RGB oraz takie, które możecie wklepać prosto do CSS.  SwatchMatic to prosta w założeniach aplikacja która mnie po prostu oczarowała. Widziałem już wiele dziwnych projektów z wykorzystaniem kamery, jednak wyszukiwanie kolorów jeszcze nigdy nie było takie proste. Moim zdaniem program prezentuje się o wiele fajniej od Color Grab, o którym pisał niedawno Paweł — głównie dzięki tworzeniu palet w postaci pasków i grafik, które następnie możemy wyeksportować dalej. Wszyscy graficy i inni magicy związani z pracą do której używa się kolorów powinni być wniebowzięci — teraz wszystkie inspirujące zjawiska będą mogli za pomocą dwóch kliknięć zamienić na paletę barw! Warto sprawdzić, tym bardziej, że aplikacja dostępna jest zupełnie za darmo na platformie Google Play. 