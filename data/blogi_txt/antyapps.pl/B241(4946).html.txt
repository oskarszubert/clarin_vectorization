27.09.2013 Gry utrzymane w stylistyce „pixel art” cały czas rosną w siłę. Tylko w tym miesiącu pisaliśmy już o takich pozycjach jak: Time Surfer, Jack’n'Jill, czy Heroes of Loot. Wszystkie z wymienionych tytułów to jednak typowe zręcznościówki lub gry akcji, gdzie raczej nie mamy czasu na strategiczne myślenie. W końcu przyszła pora na fanów powolnej rozgrywki w świecie pikseli. Jeśli kiedykolwiek mieliście przyjemność zmierzyć się z Pocket Planes, to nowy tytuł od twórców znanego Tiny Tower nie powinien was zaskoczyć. Tym razem zamiast rozwijania lotnisk, samolotów i połączeń lotniczych, zajmiemy się rozbudową kolei. Jeśli więc są tu jacyś fani ekonomicznych strategii, zapraszam do bliższego zapoznania się z Pocket Trains. Nasze pociągowe imperium będziemy mogli rozbudować na całym świecie. Twórcy gry zdecydowali się na przeniesienie prawdziwego świata do wirtualnych realiów, dzięki czemu nasze pociągi dojadą między innymi do Monachium, Barcelony, Londynu czy Berlina. Gra rozpoczyna się w Europie, jednak zdobywając odpowiednie fundusze, będziemy mogli przenieść nasze koleje na inny kontynent.  Pierwsze kroki w grze pomoże nam postawić przyjazny tutorial, w którym każdy niezbędny element rozgrywki zostanie oznaczony widoczną strzałką, a na ekranie pojawi się opis wprowadzający nas w tajniki branży kolejowej. Naszym zadaniem będzie podejmowanie się najróżniejszych usług spedycyjnych. Za zarobione w ten sposób pieniądze będziemy mogli ulepszać nasze pociągi, unowocześniać dworce, a także tworzyć zupełnie nowe międzymiastowe połączenia.  Mimo krótkiego przewodnika, musi minąć trochę czasu, zanim dobrze poznamy mechanizm gry. Wraz z jej rozwojem dzieje się coraz więcej, dlatego dobrze jest cierpliwie przeczekać czas, kiedy dysponujemy jedynie dwoma pociągami. Przewożąc kolejne towary musimy pamiętać o ograniczeniach wagowych oraz o tym, że tylko wybrane pociągi mogą poruszać się po danej trasie. Niektóre wagony będą mogły pokonać wybrane podróże za darmo, inne będą musiały dodatkowo zapłacić. Będziemy musieli strategicznie zaplanować, które połączenia opłacą nam się najbardziej.  Jako osoba, która preferuje bardziej dynamiczną rozgrywkę i szybko nudzi się podczas gier strategicznych, początkowo w Pocket Trains urzekła mnie jedynie oprawa graficzna. Muszę jednak przyznać, że wraz z rozwojem rozgrywki dałem się wciągnąć na dłużej w planowanie przejazdów kolejowych i myślę, że w wolnej chwili nieraz jeszcze odwiedzę moje nowo wybudowane dworce. Tym bardziej, że po zaplanowaniu podróży musimy poczekać, aż pociągi dojadą na miejsce, co sprawia, że rozgrywka toczy się powoli i wymaga od nas jedynie sprawdzenia co jakiś czas, ile zarobiliśmy i co możemy dalej rozwinąć. Oczywiście jest to wariant dla tych, którzy nadmiernie nie „wkręcą się” w kolejowe szaleństwo. Gra powinna więc usatysfakcjonować nie tylko weekendowych fanów strategii, ale również tych, którzy do wirtualnych, ekonomicznych wyzwań podchodzą bardziej serio. Gra jest dostępna również na systemy iOS. 