03.05.2012 Jestem totalnym beztalenciem jeśli chodzi o śpiewanie. Nie potrafię, nikt nie chce mnie słuchać i nawet pod prysznicem mi w mieszkaniu nie wolno. Niemniej jest jedna aplikacja na iOS, która pozwala mi jako-tako rozwinąć skrzydła i zaśpiewać coś znośnie. Program, który magicznie dodaje mi +1000 do talentu to I Am T-Pain.     I Am T-Pain to produkcja firmy Smule razem z artystą T-Pain, która pozwala na bardzo ciekawą i efektowną modyfikację głosu. Po przekształceniach nasz śpiew brzmi bardzo podobnie do tego, który prezentuje np. Kayne West czy tytułowy T-Pain. Czym tak właściwie jest IATP? To autotune. Prosta (acz strasznie zabawna) aplikacja, która koryguje wysokość naszego dźwięku do pewnego poziomu co nadaje mu taką ciekawą barwę. Dodatkowo – śpiewać możemy do wybranych przez nas podkładów muzycznych, a efekty udostępniać innym użytkownikom aplikacji i nie tylko. Mamy także możliwość przesłania naszego klipu e-mailem albo publikacji go na Facebooku lub MySpace. Program I Am T-Pain dostępny jest w App Store za 2,39 euro i jeśli ktoś chce spędzić parę długich, zabawnych chwil wysilając swój głos – to warto. Być może stworzycie przy jej pomocy utwór lepszy niż oficjalna piosenka naszej reprezentacji na Euro? 