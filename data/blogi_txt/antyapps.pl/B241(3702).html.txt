13.02.2014 Znudził się już Wam standardowy ekran blokady Androida? Siłą zielonego robota jest podatność na modyfikacje, więc czemu by nie podłożyć sobie jakiejś alternatywy w jego miejsce. Jednym z najnowszych rozwiązań w sklepie Google Play jest aplikacja Slidelock. Pełni ona rolę minimalistycznego ekranu blokady z niepowtarzalnym systemem powiadamiania. Całość okraszono natomiast ogromną liczbą opcji konfiguracyjnych. Slidelock to właściwie nie tyle sam ekran blokady, co nowoczesny system powiadomień wykorzystujący to miejsce do wyświetlania nadchodzących wiadomości, komunikatów i im podobnych treści. Aplikacja na pierwszy rzut oka jest bardzo prosta. Po jej zainstalowaniu, aby odblokować telefon wystarczy przeciągnąć pulpit w prawą stronę. Wszystko jednak się zmienia, gdy nadejdą pierwsze powiadomienia!  Dotąd, aby na ekranie blokady odczytać nadchodzące komunikaty, należało rozwinąć pasek stanu. Teraz wszystko mamy na wierzchu. Co więcej, forma każdego z powiadomień jest o wiele bardziej przystępna, bo opatrzona okrągłym awatarem oraz pełną treścią. Tuż obok znajdziemy znany z paska stanu przycisk czyszczenia wszystkich pozycji, dzięki któremu nie musimy robić tego pojedynczo. Dużym plusem Slidelock jest konfigurowalność. Możemy dostosować wygląd i zachowanie powiadomień dla praktycznie każdej zainstalowanej aplikacji – te niezbyt ważne możemy natomiast całkowicie usunąć. Wśród dostępnych opcji znalazły się m.in. unikatowe dźwięki, włączanie i wyłączanie wibracji czy dostosowywanie wyglądu ikon.  Szerokie możliwości konfiguracji posiada również sam ekran blokady. Nic nie stoi na przeszkodzie, by wyłączyć tutaj pasek stanu, który wobec dostępnych funkcji wydaje się zbędny. Jeżeli jednak nie chcemy tego robić, program pozwoli nam samodzielnie dostosować jego wygląd oraz zachowanie. Możemy też dostosować wygląd zegara i format wyświetlanej godziny. Całość dopełniają dodatkowe mechanizmy zabezpieczające czy tez blokujące wybrane przyciski fizyczne urządzenia. W tym wszystkim jednak pojawia się zasadniczy problem – znacząca część funkcji jest dostępna dopiero po wykupieniu wersji premium (płatność wewnątrz aplikacji), co kosztuje nieco ponad 8 zł.  Slidelock to niezwykle ciekawa alternatywa dla ekranu blokady adresowana do osób, które nie oczekują tutaj żadnych wodotrysków, skrótów do aplikacji czy rozbudowanych, dzielonych na pulpity widżetów. To proste ale zarazem całkiem elastyczne narzędzie, które powinno dobrze spełnić swoją rolę jako alternatywa dla standardowego systemu powiadomień. Szkoda tylko, że duża liczba funkcji w wersji darmowej została zablokowana, a na domiar złego na ekranie ustawień stale jest wyświetlany banner z reklamą. 