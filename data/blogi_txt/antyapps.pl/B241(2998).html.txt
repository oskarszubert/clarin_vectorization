19.01.2012 Bardzo lubię gry, które graficznie należą do minimalistycznych, ale jest to minimalizm, który przyciąga i cieszy oko. Tak jest w przypadku PewPew, gry opartej o proste figury geometryczne, w której strzelamy statkiem kosmicznym do obiektów znajdujących się na planszy. Jak w to się gra? Pew Pew daje to, co najlepsze. Ma w sobie prostotę graficzną takich tytułów jak Monad oraz klimat, interfejs niczym Deflecticon. Obie te gry naprawdę wciągają, tak samo jak opisywany tutaj tytuł.  W grze mamy do wyboru kilka trybów takich jak Asteroids (nie trzeba tłumaczyć) czy też Assault, gdzie walczymy z wrogrami, którzy nadchodzą falami. Tryby te różnią się od siebie nieco założeniami, jednak sterowanie wszędzie pozostaje takie samo. Na czym polega? Po lewej stronie mamy gałkę kierunku, za pomocą której sterujemy statkiem. Po prawej stronie natomiast mamy gałkę, którą sterujemy działkami statku. Nie polega to jednak na zwalnianiu spustu i strzelaniu od frontu kierowanego pojazdu. Statek może strzelać z dowolnego kąta i stąd bierze się przyjemność gry. Dzięki nieograniczonej ilości amunicji i możliwości strzelania, gdzie popadnie, gra sprawia większą frajdę. Poza tym im więcej wrogich obiektów rozbijamy, tym bardziej kolorowo robi się na planszy :) Gałka odpowiadająca za działko zachowuje się jak ta, odpowiadająca za kierunek. Kąt, jaki wyznaczamy na tej gałce odpowiada kątowi, z którego rozpocznie się ostrzał. Innymi słowy kręcąc gałką naokoło, będziemy wypuszczać pociski ze wszystkich możliwych stron. Warto tutaj także dodać, iż gałka sterowania pozwala poruszać statkiem w przestrzeni w dowolny sposób, a nie ograniczony jak w klasycznym Asteroids. Dla przypomnienia – tam mogliśmy lecieć do przodu i ewentualnie obracać statkiem. Tutaj po prostu wyznaczamy kierunek, w jakim porusza się pojazd. Jest tu również zaimplementowany rewelacyjny system pauzowania. Wystarczy ściągnąć palec z gałki kierunku, a gra automatycznie zapauzuje. Rewelacja! Czy warto? Jest to jedna z najlepszych gier zręcznościowych, w jakie grałem. Szczerze polecam. Jedynka jest dostępna za darmo, natomiast dwójka kosztuje około dziewięciu złotych i wprowadza kilka nowych trybów, w tym tryb kampanii, a także możliwość odblokowywania nowych statków. Myślę, że jedynkę można po prostu potraktować jako wersję demo, by zdecydować się, czy taki tryb gry nam odpowiada i dopiero wtedy kupić dwójkę. Zgaduję, że na zakup gry zdecyduje się naprawdę sporo osób, wszak dwójka jest jeszcze lepiej oceniana niż pierwsza część, a ta przecież i tak plasuje się w zaszczytnym gronie gier, których średnia ocen wynosi około 4,5. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 