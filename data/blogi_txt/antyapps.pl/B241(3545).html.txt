27.08.2013 Dziś nie będą pokrzywdzeni ci, których Android dawno już powinien zostać zastąpiony nowszą wersją, ale budżet lub inne czynniki zewnętrzne nie pozwalają wymienić smartfona lub tabletu. Kilka dni temu w Google Play pojawiła się wersja beta nowej gry strategicznej, która zdecydowanie nie wpisuje się w nurt nowoczesnej mobilnej rozrywki pełnej widowiskowych efektów i trójwymiarowej grafiki. Na pierwszy rzut oka Tibia przy Rising Empires to naprawdę szczyt osiągnięć grafików i projektantów, jednak w myśl zasady, że nie należy oceniać książki po okładce, być może warto przyjrzeć się brzydkiemu kaczątku, które niewątpliwie wyróżnia się na tle najnowszych gier na Androida. Rozrywka naprawdę przypomina najprostsze turówki z lat osiemdziesiątych, ale być może dla niektórych właśnie ten klimat będzie najskuteczniejszym elementem przyciągającym do gry. Rising Empires to pozycja z gatunku 4X. Naszymi głównymi celami będą zatem eksploracja, ekspansja, eksploatacja i eksterminacja. Naszym zadaniem będzie rywalizacja z pięcioma innymi rasami w rozwoju nowej cywilizacji. Wraz z kolejnymi etapami gry będziemy musieli zarządzać naszą armią, ale również wykazać się zdolnościami dyplomacji. Przyznaję, że nigdy nie należałem do zwolenników tego typu pozycji, jednak wiem, że znajdą się tacy, którzy każdą wolną chwilę gotowi są poświęcić na powolny i żmudny rozwój gry. Obecnie znajduje się ona w fazie beta, dlatego jej twórcy, decydując się na publikację w Google Play, zwrócili się jednocześnie z apelem do graczy o wszelkie opinie, wskazówki i informacje o ewentualnych błędach. Jeśli oldschoolowy klimat, powolna rozgrywka i prosta grafika wciąż potrafią was wciągnąć, myślę, że Rising Empires może przypaść wam do gustu. 