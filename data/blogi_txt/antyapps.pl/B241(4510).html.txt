25.03.2013 W ostatnich tygodniach Google Play obrodziło w kilka świeżych launcherów, czyli po prostu aplikacji pozwalających skąpać pulpity i menu naszego urządzenia w zupełnie innych szatach, niż to ma miejsce domyślnie. Po minimalistycznym Smart oraz skupiającym się na Twitterze i Facebooku SO.HO, czas na propozycję, która stawia na przepych i efektowność: Vire Launcher. Na starcie muszę zaznaczyć, że nie powinno Was dziwić, iż dostępnych jest obecnie niewiele opcji. Program jest cały czas w fazie beta, którą twórcy postanowili publicznie udostępnić na łamach Google Play, dzięki czemu mogą być nieustannie w kontakcie z użytkownikami i na bieżąco poprawiać zgłaszane przez nich niedociągnięcia czy otrzymywać sugestie z nimi związane. Vire Launcher stawia na znany i lubiany układ, który jest standardem w najświeższych wersjach Androida. Na pulpicie zatem przewiduje jedynie miejsce dla przybornika z pięcioma ikonami w dolnej części ekranu. Cała reszta jest do dyspozycji widżetów oraz ikon — bo to w końcu one odgrywają największą rolę.  Tym co już na w pierwszej chwili rzuca się w oczy, jest dopracowany zegar od Vire, który „odbija światło” i w zależności od tego w którą stronę wychylone jest nasze urządzenie, inaczej układa odbijające od niego promienie. Ciekawa koncepcja, szkoda tylko, że póki co z autorskich dodatków na pulpit dostępny jest tylko ten jeden. Jeżeli chodzi o pozostałe, to owszem, działają, niestety jednak o ich skalowaniu póki co możemy zapomnieć… Byłem ogromnie zaskoczony tym, jak twórcy rozwiązali sprawę ikon. Odnośnik do każdej z zaimportowanych na pulpit aplikacji automatycznie przekształcana jest na biały obrys, który fenomenalnie prezentuje się na pulpicie. Sam testowałem to na wielu zainstalowanych na moim urządzeniu grach i programach, najgorzej wypadały oczywiście te które obfitowały w szczegóły, ale mimo wszystko dość zręcznie program sobie z nimi poradził. Dobrze zatem, że wszystkie te grafiki prezentują się ładnie na ekranie, szczególnie, że obecnie o tworzeniu folderów możecie zapomnieć. Żadnych rewolucji nie uświadczymy natomiast na liście aplikacji. Póki co w opcjach nakładki również próżno szukać wielu dodatków. Poza skórkami (różniącymi się jedynie poziomami przeźroczystości tła w ikonach i widżecie) i rodzajami animacji przy zmianie pulpitu, w opcjach czekają na nas jedynie funkcje związane z kosmetycznymi poprawkami. Jednak zablokowana w obecnej wersji produktu zakładka „zaawansowane” daje nadzieję, że wraz z rozwojem Vire Launchera czekać będzie na nas więcej możliwości modyfikacji i dostosowania do własnych potrzeb. Rozświetlony widżet, dopracowane animacje i znakomite rozwiązanie dla ikon na pulpicie bez zbędnych zestawów dodatkowych plików — taki start ma debiutująca niedawno w Google Play nakładka. Zapowiada się naprawdę interesujący projekt, na który warto mieć oko — ze względu na to, że wciąż jest w fazie beta, póki co wstrzymuję się od oceny, ale mimo wszystko serdecznie zachęcam do przetestowania i śledzenia tego launchera! 