25.04.2012 Znacie Deezer? Mówiąc w skrócie, to taka „muzyczna chmura”, dzięki której opłacając miesięczny abonament, otrzymujemy dostęp do ogromnej muzycznej biblioteki, bez większych ograniczeń. Od pewnego czasu, usługa dostępna jest także dla polskich użytkowników, a od wczoraj jestem jej szczęśliwym użytkownikiem. Choć szczęśliwym, to w tym wypadku mało powiedziane. Deezer’em jestem po prostu zachwycony! Kilka dni temu, Szymon pisał o programie Muzo na Androida (to lustrzane odbicie opisywanej przeze mnie usługi). Choć w jego artykule nie brakowało pozytywnych słów na temat desktopowej aplikacji, o tyle o jej mobilnym odpowiedniku, mój redakcyjny kolega za wiele dobrego powiedzieć nie mógł. Na początku roku Paweł testował Deezer na Windows Phone i… także się zawiódł. Ja zainstalowałem program pod iOS. Nie wiele brakowało by oczy wyszły mi z oczodołów ze zdziwienia, kiedy okazało się, że to naprawdę działa! Aplikacja dedykowana usłudze została bardzo starannie przygotowana. Interfejs jest minimalistyczny, dzięki czemu całość zachowuje przejrzystość i łatwość nawigowania. Na ekranie głównym znajdziemy ikony, które przeniosą nas do bieżących Aktualności, stworzonych przez nas Playlist, ulubionych Albumów, wgranych przez nas plików MP3, Kanałów Radiowych, Społeczności oraz ogólnych Ustawień programu. W nagłówku aplikacji znalazło się także miejsce dla wyszukiwarki.  To co w Deezer spodobało mi się jednak najbardziej to fakt, że nie jestem zmuszony do słuchania muzyki będąc stale podłączonym do Internetu. Wszystkie utwory mogę bowiem pobrać na swój telefon i słuchać ich także będąc offline! Dobrze? Rewelacyjnie! Dodam, że wersja programu na iOS nie ma problemów opisywanych przez Pawła pod Windows Phone. Działanie aplikacji w tle odbywa się bez najmniejszych problemów. Deezer radzi sobie także z przełączaniem piosenek, podczas gdy do tego celu wykorzystuję przyciski umieszczone na moich słuchawkach. Do tej pory, muzyka w chmurze do mnie nie przemawiała. Teraz wydaje mi się, że całkowicie mnie pochłonęła. Zwłaszcza, że Dreezer wcale nie jest taki drogi. Miesięczne korzystanie z pełnej usługi – pobieranie plików na telefon/tablet/komputer, dźwięk wysokiej jakości, brak reklam, dostęp do bazy 15 milionów utworów – to kwestia 29.90 zł. Dużo? Mało? To zależy od tego ile i jakiej muzyki słuchamy. Dla mnie jest to koszt rozsądny. Każdy będzie podchodził jednak do tej sprawy bardzo indywidualnie.  Aby nie było tak kolorowo, w aplikacji Deezer znalazłem także małe wady. Brakuje mi m.in. możliwości segregowania pobranych/dodanych do ulubionych albumów. Wystarczy przenieść rozwiązanie zastosowane we wbudowanym narzędziu muzycznym iOS i gotowe :). Sytuację ratuje jednak dobrze działająca wyszukiwarka. Moją opinię o Deezer chyba już wywnioskowaliście. Moim zdaniem to świetne rozwiązanie. Co wy myślicie o muzyce w chmurze? Zachęcam do spróbowania. Pierwsze 15 dni jest bezpłatne. Aplikację Deezer pobierzecie bezpłatnie z AppStore. 