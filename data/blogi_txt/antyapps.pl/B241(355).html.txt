19.02.2014 O tym, że Marvel rozpieszcza swoich fanów w kwestii gier i aplikacji mobilnych, wspominałem już nie raz, choćby przy okazji recenzji tytułów takich jak Marvel Run Jump Smash! czy The Avengers-Iron Man Mark VII. Chyba najbardziej rozpoznawalne wydawnictwo komiksowe na świecie naprawdę nie ma w Google Play tytułów, którym można byłoby przypiąć łatkę kiepskich lub niedopracowanych. Dziś pozycja, która od 2012 roku święciła triumfy wśród użytkowników Facebooka, a dopiero rok później pojawiła się w wersji mobilnej. Po dwóch godzinach spędzonych z Avengers Alliance, wiem już niestety, że przez najbliższe tygodnie mój wolny czas odbiorą mi superbohaterowie i organizacja S.H.I.E.L.D…  Avengers Alliance to turowy erpeg, którego fabuła utrzymana jest w uniwersum Avengers. Oznacza to, że skrzyżują się tu losy takich bohaterów jak Thor, Iron Man, ekipy Fantastycznej Czwórki, X-Manów oraz całej plejady czarnych charakterów, które pojawiały się w najróżniejszych komiksach od Marvela. Samych postaci, którymi będziemy mogli walczyć w grze, jest przeszło 45. Na drugie tyle możemy liczyć po drugiej stronie, czyli wśród naszych przeciwników (mam tu na myśli bohaterów rozpoznawalnych ponieważ statystyki zdecydowanie podwyższyłyby zwykłe „pionki”).  Postaci podzielono na 5 różnych „rodzajów”, co pozwoli wykorzystywać mocne i słabe strony w trakcie walki (coś na zasadzie gry: papier, kamień, nożyce). Wraz z rozwojem akcji będziemy mogli wyposażać naszych bohaterów w dodatkową broń lub stroje. Kolejne poziomy pozwolą również uczyć się nowych ataków. Grę zaczynamy jako zwykły agent S.H.I.E.L.D., jednak do naszej drużyny szybko dołączają Iron Man, Black Widow czy Hawkeye. Pokonując kolejne misje, możemy liczyć na nagrody. Wśród nich, oprócz broni i ekwipunku, znajdą się złoto, pieniądze, punkty SHIELD oraz punkty komend. Będzie to waluta, pozwalająca nam rozwijać superbohaterów oraz rekrutować nowych.  Avengers Alliance to gra, która z pewnością szybko się nie znudzi, a już szczególnie jeśli macie swojego ulubionego marvelowskiego bohatera i koniecznie chcecie dojść do momentu, w którym może on dołączyć do waszej drużyny. Grę podzielono na 7 rozdziałów, z czego każdy składa się z 6 misji. Oprócz tego, często będziemy musieli wykonać zadania poboczne lub wypełnić określone questy. Jak nietrudno się domyślić, nie zabrakło również systemu mikropłatności, który znacznie ułatwia szybkie pokonywanie kolejnych poziomów gry, jak i rozwój naszych bohaterów. Tytuł oferuje również tryb Player VS Player, jednak jeszcze nie udało mi się go odblokować. Z tego, co czytałem, grając przeciwko innym graczom możemy zdobyć niedostępnych wcześniej bohaterów lub wzbogacić się o unikalne przedmioty. Mimo że wielu graczy w Google Play krytykuje Avengers Alliance za częste zawieszanie się lub niespodziewane wyłączanie, u mnie, na 2 godziny gry, problemy wystąpił tylko raz. Myślę, że gierka może po prostu nie radzić sobie na słabszych smartfonach lub tabletach, dlatego, aby zaoszczędzić sobie frustracji, w miarę możliwości, posiadaczom takich urządzeń polecam facebookową wersję Avengers Alliance, która niczym nie różni się od wersji mobilnej (choć gameplay i statystyki w obydwu przypadkach zapisywane są oddzielnie).  Avengers Alliance to na pewno pozycja obowiązkowa dla wszystkich fanów marvelowskich superbohaterów. Jeśli nawet nie czujecie specjalnego sentymentu do X-Menów lub Thora i tak uważam, że warto dać jej szansę. Jeśli chodzi o mobilne turówki, ten tytuł od dziś na pewno dołącza do moich faworytów. 