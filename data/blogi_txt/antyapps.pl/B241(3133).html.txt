14.08.2012 Aplikacji do tworzenia list jest naprawdę dużo w AppStore i wybranie tej, która będzie spełniać nasze wymagania, to niełatwe zadanie. Zwłaszcza, że deweloperzy starają się zróżnicować ofertę, przez co znajdziemy produkty z każdej półki, od aplikacji do prostego tworzenia szybkich list, po rozbudowane managery zadań. Dzisiaj chciałbym Wam przedstawić jedną z tych aplikacji, w której nie oszczędzano na funkcjach. Pocket Lists to oczywiście aplikacja do tworzenia list to-do. Jest całkiem nieźle rozbudowana, posiada wiele funkcji, ale zachowano szczęśliwie logikę w budowie nawigacji, więc jej obsługa jest całkiem prosta. Jej podstawowym zadaniem jest oczywiście tworzenie wpisów o charakterze „do zrobienia” i temu podporządkowane są wszystkie opcje aplikacji. Nawigacja aplikacji jest dwupoziomowa. Przede wszystkim tworzymy listy, które następnie uzupełnieniami zadaniami. Zadania dodajemy bardzo szybko, więc w kilka chwil możemy stworzyć prostą listę to-do. Ale aplikacja pozwala nam na dość rozbudowaną edycję naszych zadań. Każdy wpis możemy edytować, dodawać do niego wybraną ikonę, kolor, poziom priorytetu. Ustalamy także datę i przypomnienia na daną godzinę. Wykorzystano również geolokalizację, która pozwala nam określić miejsce, w którym dane zadanie się uaktywni, jeżeli do niego dojedziemy lub też je opuścimy. Aplikacja pozwala nam również na łatwe przekładanie zadania na później, określenie jego powtarzalności, a nawet zahasłowanie go. Możemy także do zadań dodawać notatki.  Już tylko te wymienione elementy, to całkiem niezły zbiór funkcji, jednak Pocket Lists ma jeszcze kilka ciekawych opcji. Przede wszystkim strumień zadań, który wyświetla nam zadania nie ze względu na ich przypisanie do konkretnych list, ale ze względu na ich priorytet. W ten sposób łatwo możemy zobaczyć, co mamy zaplanowane na najbliższy czas. Listy możemy również kopiować, dodawać do archiwum lub wysyłać na maila. Oprócz tego aplikacja pozwala na dzielenie się listami między użytkownikami iUrządzeń. Można to zrobić za pomocą internetu, Wi-Fi czy Bluetootha. Pocket List ma także sporo opcji synchronizacji, jak na przykład z chmurą aplikacji, z naszym kalendarzem czy Google Tasks. Możemy również ustalać hierarchię zadań w ramach listy. Pocket Lists to jeden z najbardziej rozbudowanych managerów list to-do jaki testowałem i muszę przyznać, że jestem z niego zadowolony. Przyjazny i użyteczny interfejs, dobrze dobrane funkcje, spore możliwości zarządzania wpisami, synchronizacja. Są to bezwzględnie atuty tej aplikacji. Jeżeli więc poszukujecie rozbudowanej aplikacji do list to-do, to Pocket Lists jest wart wypróbowania, zwłaszcza, że obecnie jest na promocji i można go dostać za darmo. Ocena: 4+ 