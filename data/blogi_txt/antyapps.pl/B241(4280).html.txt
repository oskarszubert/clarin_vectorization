26.09.2012 Odbywające się rokrocznie w Niemczech, począwszy od 1810 roku święto piwa znane pod nazwą Oktoberfest jest prawdopodobnie najbardziej rozpoznawalną imprezą tego typu na świecie. Dożynki chmielowe są również niezwykle popularnym festynem – w ostatnich latach średnia liczba gości wynosiła sześć milionów osób. Podczas trwania imprezy spożywane jest blisko 5 milionów litrów tak lubianego przez wielu, złocistego trunku. Z okazji tegorocznej edycji festiwalu (trwającego obecnie) z AppStore pobierzemy za darmo aplikację, dzięki której będziemy mogli poznać piwa z każdego zakątka świata. Twórcy Today’s Beer zdecydowali się na udostępnianie piwnych ciekawostek stopniowo. W aplikacji nie znajdziemy więc żadnego katalogu czy indeksu – informacje o konkretnych piwach otrzymujemy codziennie, przy czym jednego dnia na nasze urządzenie trafia opis i zdjęcia tylko jednego piwa. Zabieg jest o tyle przemyślany, że uniemożliwia zapoznanie się z bazą aplikacji w ciągu jednego dnia (co w wielu przypadkach skutkowałoby wykasowaniem programu) i zachęca (osoby interesujące się tematyką) do codziennego uruchamiania Today’s Beer. Liczba informacji o konkretnych piwach jest niestety bardzo skromna. Na podstawie opisu otrzymujemy informacje jedynie o kraju pochodzenia, gatunku oraz mocy danego piwa. Aplikacja jest zdecydowanie nastawiona na efekty wizualne – zdjęcia zajmują większą część ekranu, a każdy trunek możemy dodatkowo obejrzeć w  widoku 360 stopni. Opcja ta wymaga uaktywnienia i nie jest polecana w przypadku korzystania z sieci 3G, gdyż jedno piwo równe jest pobraniu około 5 mb danych. Swoją drogą, korzystanie z Today’s Beer wymaga stałego dostępu do internetu – bez połączenia z siecią na ekranie tabletu nie ujrzymy nawet podstawowych informacji o „dzisiejszym piwie”. W programie brakuje nieco integracji z popularnymi serwisami społecznościowymi (dostępny jest jedynie Twitter). Today’s Beer pobierzecie za darmo do 7 października 2012 roku. 