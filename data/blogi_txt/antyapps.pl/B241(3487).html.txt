29.09.2011 Jetpack Joyride stworzony został przez studio Halfbrick, które ma już na koncie doskonale znane i lubiane Fruit Ninja. Ich najnowszy tytuł to swoista wariacja Cannabalt, czyli gry gdzie nieustannie przemy do przodu, a celem nie jest dotarcie do konkretnego punktu, a przebycie jak najdłuższego dystansu i zgromadzenie jak największej ilości punktów. A wszystko to wyłącznie przy użyciu jednego palca. Aby nie było zbyt prosto, plansze za każdym razem są generowane losowo. Jak w to się gra? JJ odchodzi daleko od pierwowzoru dodając do rozgrywki masę urozmaiceń. Nie tylko przyjdzie nam biec, ale również korzystać z tytułowego plecaka odrzutowego. Znacznie zwiększa to zakres możliwości bohatera i jest niezbędne – niemal nieustannie jesteśmy atakowani bowiem rakietami i innymi przeszkadzajkami, które po zetknięciu z nimi pozbawiają nas życia i kończą wyścig. Dla ułatwienia po drodze rozstawiono także specjalny kombinezony, które możemy przywdziać. Wtedy zamiast biegania i latania z plecakiem możemy np. jechać na motorze i skakać czy zmieniać grawitację postaci góra/dół. Stroje dają na tyle rozmaite możliwości, że nie czujemy zmiany jedynie „skórki”, lecz całej rozgrywki.  Aby czuć motywację do dalszej gry, nieustannie stawiane są przed nami kolejne wyzwania. A to trzeba zebrać odpowiednią ilość monet, a to przebyć dany dystans w konkretnym stroju i tak dalej. W zamian wynagradzani jesteśmy kolejnymi etapami wtajemniczenia. Zdobyte monety można wymieniać na nowe stroje, plecaki czy powerupy. Czy warto? Jetpack Joyride kosztuje 0.99 euro i jak na 4zł, to dostarczył mi już teraz kilka godzin zabawy. Jest znakomicie natychmiastowy, możemy pograć w nim zarówno czekając na autobus, jak i leżąc w łóżku przed spaniem – tutaj odzywa się syndrom „jeszcze jednego razu”. W środku dostępne są również mikrotransakcje (więcej monet!) ale, moim zdaniem nie ma sensu się na nie naciągać. To samo można osiągnąć poświęcając temu tytułowi odpowiednią ilość czasu. A z tym problemów nie będzie. Polecam. Tytuł jest do pobrania stąd. 