09.01.2012 Purikura to japoński skrót od print club i dotyczy znajdujących się najczęściej w salonach gier budek, gdzie wchodzimy, robimy zdjęcia, potem je ozdabiamy i drukujemy. Albo jak od kilku lat – także przesyłamy bezprzewodowo na telefony. Rodzajów tychże maszyn jest całe zatrzęsienie i nie znam żadnego młodego Japończyka, który choć raz nie udał się tam na mini sesję. Ba, sam to doskonale wspominam – to jedna z niewielu (jedyna?) okazja, gdzie dosłownie każdy ładnie wychodzi. Decopic nawiązuje do tej tradycji.  Sami autorzy mówią, że ich program skierowany jest przede wszystkim do użytkowników płci żeńskiej. Różowa, obfitująca w kryształki ikona aplikacji zresztą dość wyraźnie na to wskazuje. Po odpaleniu rzeczywiście okazuje się, że jest piekielnie, przeraźliwie więc słodko. Najpierw robimy zdjęcie lub wybieramy jedno z albumu, a później przystępujemy do ozdabiania. Poza tradycyjnie obecnymi w tego typu aplikacjach filtrami, autorzy oddali do dyspozycji użytkowników jeszcze kilka innych kategorii – masa ramek (także słodziutkich), setki stempli, masy gotowych wiadomości (w tym okazjonalne, jak choćby ostatnio życzenia noworoczne), czy  wielokolorowe długopisy. Jest też możliwość umieszczenia dowolnego tekstu – do tego nie brakuje różnorodnych czcionek. Zgodnie oczywiście z ostatnimi trendami nie brakuje opcji wrzucania swoich dzieł na Twittera, Facebooka czy azjatyckie serwisy społecznościowe (pewnie nie kojarzycie Mixi…?). Możliwości zabawy jest tutaj sporo, ale jednak nakierowanie na żeński i to przesłodki gust nieco mnie przerasta. Dla gustującej w takim lukrowaniu dziewczyny może być jak znalazł. Najbardziej jednak drażni zasadnicza różnica między purikurą a Dekopic – tutaj nie mamy ultramocnych lamp błyskowych, dzięki którym wychodziłem na zdjęciach jak człowiek. W przypadku iPhone’a nic nie jest w stanie mi pomóc, nawet japońskie aplikacje do ozdabiania zdjęć. Decopic można pobrać stąd. PS Aplikacja dostępna jest oczywiście w języku angielskim. 