21.11.2011 Platformówki to chyba najprostszy gatunek gier. Nic zatem dziwnego, że na Androida powstało ich tak wiele, wszak smartfony to znacznie bardziej ograniczone urządzenia niż konsole czy komputery. Meganoid jest jedną z takich pozornie banalnych platformówek, jednak dzięki swojej oprawie audiowizualnej i grywalności wciąga na długie godziny. Jak w to się gra? Meganoid czerpie inspirację z gier z lat osiemdziesiątych i dziewięćdziesiątych. Grafika jest prosta i przypomina tytuły rodem z Super Nintendo. Tak samo sprawa ma się z oprawą dźwiękową. Dzięki temu gra zyskuje swój unikalny, niepowtarzalny charakter.  W grze kierujemy bohaterem, który porusza się po poszczególnych planszach, unikając przeszkód typu pająki, kolce czy potwory. Każdy level umożliwia bicie rekordów w liczbie zdobytych punktów, gdzie dostajemy je za zebrane diamenty (niektóre są ukryte), ale również za czas. Nie tylko dzięki temu gra się nie nudzi, ale przede wszystkim dlatego, że każdy nowy poziom jest kolejnym wyzwaniem – bo wbrew pozorom gra nie jest łatwa. Twórcy stworzyli kilka możliwości sterowania bohaterem, między innymi za pomocą klawiatury fizycznej, jak i akcelerometru. Czy warto? Niemalże setka poziomów, gdzie wciąż dodawane są nowe, wielogodzinna rozrywka przy wspaniałej, przemyślanej oprawie audiowizualnej za oglądanie reklam w rogu gry? Jasne, że warto! Zachęcam do pobierania Meganoida. 