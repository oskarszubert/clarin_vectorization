24.08.2012 Narzędzi służących do przeglądania i organizowania obrazów na Androidzie mamy pod dostatkiem. Wielu użytkowników systemu Google (do których, nie ukrywam, sam się zaliczam) korzysta z domyślnej przeglądarki i w zupełności im to wystarcza. Są jednak także ci, którzy lubią przeorganizować wszystko na swoją modłę, otagować, a część ze zdjęć które trzymają na urządzeniu także ukryć, na wypadek gdyby telefon dostał się w ręce niepowołanych osób. I w tym pomoże nam właśnie F-stop Media Gallery.  Sam nigdy nie byłem ogromnym miłośnikiem trzymania wielu fotografii na przenośnych urzadządzeniach, które stosunkowo łatwo mogą paść ofiarą złodziei, dlatego czym prędzej kopiuję je na dyski komputera i wyrzucam ze smartfona. Patrząc jednak na użytkowników smartfonów w moim środowisku, jestem w mniejszości. Dlatego z wielką przyjemnością przedstawiam Wam dziś aplikację, dzięki której możecie obrazy trzymane w pamięci urządzenia przeglądać na wiele sposobów. Po włączeniu wita nas plansza składająca się z ośmiu pól: folderów, albumów, tagów, ocen, zabezpieczonych materiałów, plików wideo, najczęściej oglądanych oraz wszystkich mediów. W gruncie rzeczy samo nazewnictwo mówi na temat tego, co znajdziemy w środku, ale po kolei: Foldery — znalazły się tam wszystkie miejsca, w których przechowujemy fotografie. Domyślnie jest to całe urządzenie, jednak w opcjach można samodzielnie wybrać które miejsca w naszym telefonie mają być zeskanowane i tam dodane. Można również załatwić zupełnie odwrotnie, czyli wybrać które foldery mają nie być uwzględniane w zestawieniu. Albumy — tu samodzielnie tworzymy miejsca, do których możemy samodzielnie dołączać fotografie bez potrzeby ich zmiany miejsca w telefonie. Tagi — każdej z fotografii możemy przyporządkować osobny tag; z tego poziomu można je oglądać właśnie według listy stworzonych przez nas słów kluczowych. Oceny — wszystkie zdjęcia możemy także oceniać w kilkugwiazdkowej skali, tu zaś posegregowane są według przyznanych przez nas wcześniej ocen. Zabezpieczone — możemy także pliki schronić pod hasłem. W tym celu tworzymy kod, następnie dodajemy foldery i voila — dostęp do wybranych plików będą miały jedynie osoby, znające wybrane przez nas hasło. Pliki wideo — tam możemy przeglądać podstawowe formaty plików wideo w zeskanowanych folderach. Najczęściej oglądane / wszystkie media — mówi samo za siebie, nie ma co tłumaczyć.  Wszystkie pliki możemy oglądać w dwóch widokach: siatki lub listy. Mamy również możliwość podziwiania ich w formie pokazu slajdów (losowego, ciągłego, nieskończonego) — w którym możemy modyfikować efekty przejścia oraz czas pomiędzy wyświetlaniem poszczególnych fotografii. Jest także opcja dzielenia się materiałami bezpośrednio z poziomu F-stop Media Gallery. Jak widać jest to rozbudowane narzędzie, które prawdopodobnie zadowoli nawet najbardziej wymagających miłośników fotografii. Mimo tego wszystkiego zabrakło mi tutaj dwóch rzeczy: opcjonalnych skórek i prostego edytora zdjęć. O ile z tym drugim da się jeszcze coś zrobić — zawsze można skorzystać z zewnętrznej aplikacji, o tyle w kwestii designu nie ma alternatywy dla wszędobylskiego czarnego tła, a szkoda.  Mimo wszystko F-stop Media Gallery to świetna aplikacja, która powinna znaleźć się na Androidzie każdego fana dobrze zorganizowanych fotek. Dostępna jest za darmo w sklepie Google Play, jedynym mankamentem są, a jakże inaczej, reklamy. Jeżeli chcecie się ich pozbyć należy kupić klucz, który kosztuje około 10 złotych. Czy warto — to już pozostawiam Waszej ocenie. 