19.09.2012 Dziś, punktualnie o 19 czasu Polskiego zadebiutował najnowszy system operacyjny przeznaczony na urządzenia mobilne firmy Apple. Poza nowościami i udogodnieniami zawartymi w iOS 6, w AppStore pojawiły się nowe wersje praktycznie wszystkich aplikacji wydanych dotychczas przez firmę z Cupertino. Choć w większości są to mało znaczące aktualizacje dodające po prostu obsługę najnowszego systemu operacyjnego, to w kilku przypadkach otrzymaliśmy kilka praktycznych i ciekawych funkcjonalności. Zapraszam do krótkiego przeglądu nowych opcji zawartych w aplikacjach z logo Apple.    Garage Band wersja 1.3 Nowa wersja kombajnu do tworzenia własnych melodii to kilka funkcjonalności, które powinny ucieszyć zarówno zaawansowanych użytkowników aplikacji, jak i kompletnych muzycznych laików. Apple poprawiło wydajność i stabilność programu, którego nowa wersja do osiągnięcia pełnej funkcjonalności wymaga teraz minimum iPhone’a w wersji 4S lub iPada 2. Wersja 1.3 aplikacji umożliwia tworzenie własnych melodii, które możemy zaimportować (nareszcie!) jako niestandardowe dzwonki i alarmy do naszego iPhone’a lub iPada. Ciekawą opcją jest również możliwość importu utworów muzycznych z biblioteki urządzenia zaopatrzonego w iOS 6. Dodano także możliwość odsłuchiwania lub nagrywania w tle za pomocą GarageBand podczas korzystania z innych aplikacji. Podcasts wersja 1.1 Najnowsza wersja aplikacji służącej do odsłuchu podcastów na urządzeniach z systemem iOS to również, podobnie jak w przypadku Garage Band poprawki dotyczące wydajności i stabilności. Z przydatnych funkcjonalności dodano możliwość synchronizacji za pomocą iCloud subskrypcji na różnych urządzeniach wyposażonych w iOS 6. Bardzo praktyczną opcją dostępną w nowej wersji jest ograniczenie automatycznego pobierania nowych odcinków audycji tylko podczas dostępu do sieci Wi-Fi. Dodano także możliwość zmiany ustawienia kolejności odtwarzania kolejnych odcinków danego podcastu. iPhoto wersja 1.1 Najnowsza wersja podstawowego edytora zdjęć na urządzenia mobilne z logo Apple zyskała całą masę usprawnień, których jest tak wiele, że nie sposób ich w tym miejscu wymienić wszystkich. Wiele z nich jest związanych z w pełni zintegrowanym w iOS 6 Facebookiem – tagowanie, udostępnianie zarówno fotografii, jak i filmów, obsługa komentarzy i wiele, wiele innych – na pierwszy rzut oka współpraca na linii iPhoto-Facebook wydaje się być dopracowana w najdrobniejszych szczegółach. Kilku nowości doczekały się również bardzo lubiane przeze mnie dzienniki – teraz użytkownik ma jeszcze większy wpływ na ich wygląd. Z nowej wersji iPhoto ucieszą się posiadacze najnowszych lustrzanek cyfrowych (mam tu na myśli szczególnie właścicieli Nikona D800 i D800E), gdyż iPhoto w wersji 1.1 obsługuje zdjęcia w rozdzielczości do 36,5 megapikseli (wymagany iPhone 5 lub iPad trzeciej generacji). iPhoto zainstalujemy teraz również na iPodzie Touch 4 generacji (i późniejszych). iWork wersja 1.6.2 Pakiet aplikacji biurowych (Pages, Numbers, Keynote) przeznaczony na urządzenia mobilne doczekał się aktualizacji do wersji 1.6.2. Nowe wersje nie wnoszą jednak wiele nowości – użytkownicy otrzymują wsparcie systemu iOS 6 oraz możliwość otwarcia w innych programach dokumentów przygotowanych za pomocą iWork. 