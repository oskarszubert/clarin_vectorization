18.12.2013 Pomysłowość inżynierów Google’a nie zna granic. W tym roku postanowili oni śledzić Świętego Mikołaja. W tym celu opracowano specjalną aplikację odliczającą czas do Bożego Narodzenia i serwującą nam kilka dodatkowych atrakcji. Czy okres przedświąteczny warto spędzić z Google i jego inicjatywą? Aplikacja Google Santa Tracker to rodzaj programu, który raczej nie ma jednego konkretnego przeznaczenia i zastosowania. Prawdę mówiąc, bliżej mu raczej do jakiejś promocyjnej aplikacji, co jednak nijak ma się do rzeczywistości bo niczego nie reklamuje. Czym zatem jest Google Santa Tracker? Traktowałbym to raczej jako swoistą kampanię świąteczną w wykonaniu Google’a, której aplikacja mobilna jest jednym z elementów. Przyjrzyjmy się całości bliżej.  Aplikacja ma przyjemny, świąteczny design. W górnej części okna znajdziemy stale widoczne odliczanie do wyruszenia Świętego Mikołaja. Niżej natomiast umieszczono znaczniki rodem z Google Maps, które prowadzą do miniger i zabaw. Znajdziemy ich tutaj łącznie cztery. Interfejs jest spolszczony, co na pewno docenią rodzice, chcący pokazać grę swoim pociechom. Okazuje się jednak, że Google dozuje przyjemności, bo tylko dwie są dostępne aktualnie, a dwie zostaną odblokowane odpowiednio 19 i 24 grudnia. W Wigilię będziemy mogli oczywiście śledzić Mikołaja, jak sama nazwa aplikacji wskazuje. Póki co ta funkcja jest zablokowana, więc trudno mi ją ocenić.  Udostępnione minigry są bardzo proste i sprowadzają się do łączenia w pary tych samych obrazków, czy turlaniu cukierków po lukrowanych platformach. Zasadniczo, bardziej ucieszą one dzieci niż dorosłych, choć na upartego mogą być skutecznym zapychaczem czasu. Oczywiście Google nie zapomniał zintegrować ich z API Play Games, dzięki czemu możemy zdobywać osiągnięcia i rywalizować ze znajomymi. To jeden z kluczowych czynników motywujących do zabawy.  Santa Tracker to bardzo nietypowa świąteczna aplikacja, która nie ma zbyt wiele do zaoferowania. Minigry są przyjemne, licznik interesujący, a cała otoczka w postaci strony www opisującej akcję przyjemna dla oka. Cieszy fakt, że Google angażuje się w tego typu projekty, co chyba po części jest też budowaniem wizerunku. Mnie Santa Tracker jakoś nie porwał. To przyzwoity produkt świąteczny, ale raczej trudno wskazać dla niego jakiekolwiek sensowne zastosowanie. 