20.08.2013 Produkcja na smartfony i tablety z fabułą? Coś się znajdzie. Logiczny tytuł okraszony nienaganną, komiksową historią? By „na szybko” taki wskazać do dziś miałbym problem, a i po dłuższym zastanowieniu nie jestem przekonany, czy aby na pewno coś by się znalazło. Do dzisiaj, bowiem Telekinesis Kyle wpisuje się w te ramy w stu procentach!  Kiedy zdolności Kyle’a zostały odkryte, został on posłany do szkoły dla ludzi ze specjalnymi umiejętnościami. Oczywiście w życiu nic nie jest takie proste, bowiem rzeczona „szkoła” okazuje się ogromną fortecą. No i nie bez powodu słowo kluczowe ująłem w cudzysłowy, bowiem z placówką edukacyjną nie ma ono wiele wspólnego, to nic innego jak… tajny eksperyment wojskowy. Naszym zadaniem jest dzięki telekinetycznemu talentowi bohatera wydostać się z pułapki. A w by dopiąć celu, niezbędna będzie odpowiednia dawka główkowania. Przestawianie, przenoszenie, zabawa z dźwigniami — trochę tego będzie. Bowiem by dotrzeć do wyjścia będziemy musieli stawić czoło 27 zagadkom, z których co jedna, to trudniejsza. I nie ma też co ukrywać, że dla prawdziwych miłośników produkcji logicznych, prawdopodobnie żadna z nich nie będzie specjalnie trudna. Sam uważam, że taki wyważony poziom jest dużym plusem, acz wiem, że ci którzy nastawiają się na pełną trudnych łamigłówek historię mogą poczuć się zawiedzeni. Tym bardziej, że samych plansz jest tylko 27.  Do kwestii technicznych gry nie mam żadnego „ale”. Twórcy spisali się na medal, do produkcji logicznej wplatając elementy fabuły zrealizowane w postaci trójwymiarowych animacji i bardzo ładnie rysowanych komiksów. Telekinesis Kyle wygląda i rusza się jak należy, do tego sterowanie będące połączeniem wirtualnego pada z dotykowym przestawianiem tego i owego sprawdza się znakomicie. Do udźwiękowienia również nie sposób się przyczepić — twórcy zadbali o to, by przygody utalentowanego Kyle’a były dopracowane w najdrobniejszych szczegółach i za to należą się duże pochwały. Kto twierdzi, że na mobile znaleźć można tylko niedopracowane, proste produkcje jest w błędzie — i opisywany dziś tytuł jest tego znakomitym przykładem. Fabuła może nie trzyma specjalnie w napięciu, ale została zrealizowana naprawdę przyzwoicie. Jak wyżej wspomniałem do technicznych aspektów również nie można się przyczepić, dlatego uważam, że naprawdę warto wydać nieco ponad sześć złotych na pełną wersję gry. Nieprzekonani mogą na własnej skórze sprawdzić z czym co się je, bowiem pierwszych siedem zagadek zarówno na iOS jak i Androida dostępnych jest za darmo w podstawowej wersji Telekinesis Kyle. 