11.02.2014 Systemowe radio Windows Phone to jedna z najbardziej ascetycznych aplikacji z jakimi miałem styczność, nie tylko na tym systemie. Posiada to swój urok, ale też nie każdemu przypadnie do gustu. Białe litery na czarnym tle (lub odwrotnie, w zależności od motywu) oraz przyciski sprowadzone do minimum mogą sprawiać problemy z nawigacją. Jeżeli takie rozwiązanie nie przypadło Wam do gustu, bądź też tradycyjny wygląd już Wam się znudził, sprawdźcie RadioFM.  RadioFM przypomina wyglądem stare odtwarzacze radiowe, znane jeszcze z telefonów komórkowych. Jego interfejs wydaje się prosty i klarowny (choć nie do końca takim jest, ale o tym za chwilę). Niestety, w związku ze specyfiką Windows Phone, aplikacja nie jest samodzielnym programem, a jedynie graficzną nakładką na systemowe rozwiązanie. Możecie to w łatwy sposób sprawdzić sami. Wybierzcie sobie dowolną częstotliwość za pomocą RadioFM, a następnie uruchomcie radio znajdujące się w HUB-ie muzyka. Takie rozwiązanie potrafi mieć swoje zalety, niestety RadioFM nie oferuje ich. Nowe częstotliwości możemy wyszukiwać na 3 sposoby. Po pierwsze ręcznie przesuwając suwak za pomocą palca. Po drugie uruchamiając automatyczne skanowanie, które zatrzyma się dopiero w momencie natrafienia na dobrze odbierany zakres. Po trzecie przeskakując o 1 za pomocą przycisku. Do kompletu brakuje tylko możliwości ręcznego wpisania. Nie zabrakło także listy ulubionych.  RadioFM nie posiada wsparcia dla RDS, z jego poziomu nie przełączymy też dźwięku na głośnik telefonu. To ostatnie najbardziej mi doskwiera, gdyż lubię czasami słuchać radia z telefonu, ale niekoniecznie chcę wtedy korzystać ze słuchawek. O wyglądzie już trochę wspominałem. Nie zachwyca, ale u wielu osób może wywołać wspomnienia z dawnymi aplikacjami Radio. Brakuje mu jednak wsparcia dla większych rozdzielczości. Sporą zaletą RadioFM jest brak reklam. Rekompensuje on nieznacznie inne braki i sprawia, że ta darmowa aplikacja warto jest polecenia. Zwłaszcza jeżeli z poziomu telefonu często słuchacie radia. Jeżeli autor o nie nie zapomni i z czasem dopracuje, możemy otrzymać naprawdę dobrą alternatywę i zamiennik dla systemowego odtwarzacza. Zwłaszcza jeżeli pamiętacie czasy starych telefonów i macie sentyment do zawartych w nich aplikacjach. Radio FM odwołuje się do popularnych w tamtych czasach schematów interfejsu. Dobrą informacją jest też to, że RadioFM działa także na Windows Phone 7. 