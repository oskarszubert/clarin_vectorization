08.02.2013 Graliście kiedyś w grę, której akcja rozgrywa się dokładnie w miejscu Waszego zamieszkania? Jeżeli nie, a chcielibyście, to właśnie stoicie przed niepowtarzalną okazją:) Rescue Rush to zręcznościówka korzystająca z geolokalizacji, dzięki której na ekranie iPad’a lub iPhone’a ujrzymy niezliczoną ilość realnie istniejących miejsc. Świat jest Twoim placem zabaw – wykorzystaj to i baw się na ponad milionie niepowtarzalnych plansz! Cała historia rozpoczyna się w laboratorium. W wyniku nieudanego eksperymentu grupy naukowców powstaje gigantyczny… kot. Mruczek nie zamierza bynajmniej spokojnie siedzieć i czekać, jaki los zgotują mu anonimowe postacie w białych kitlach i czym prędzej daje nogę. Skok przez okno, wybita szyba i… cały świat stoi otworem. Dosłownie. Nasz bohaterski futrzak ma misję. Nie jest to byle co, bo chodzi o uwolnienie wszystkich zwierzaków cierpiących katusze w laboratoriach. Realizacja jego planów jest zadaniem zdecydowanie długoterminowym, gdyż świat gry to nic innego jak znana nam skądinąd niebieska planeta. Twórcy Rescue Rush wykorzystali w swoim dziecku bardzo ciekawą koncepcję. Zamiast projektować dziesiątki czy setki lokalizacji, udostępnili w grze drogi, miasta, wioski i budynki znajdujące się w mapach Google. Tak jest – uruchamiając Rescue Rush w okolicach naszego domu na ekranie zobaczymy znane z rzeczywistości ulice, budynki, a nawet firmy. Pomysł to nie lada interesujący i jak się okazuje – świetnie sprawdzający się w praniu.  Rozgrywka jest nader przyjemna, choć tak naprawdę bardzo dużo zależy od… miejsca, w którym uruchomimy grę:) Zdecydowanie ciekawiej jest w centrach dużych miast, gdzie uliczek i ślepych zaułków nie brakuje. Zabawa jest prosta – generalnie chodzi o zebranie wymaganej ilości klatek w określonym przedziale czasowym – im szybciej wykonamy daną misję, tym więcej punktów zostanie zapisanych na naszym koncie. Dodatkowo podczas każdej partii zbieramy poukrywane na planszy przeróżne bonusy i nieśmiertelne złote monety (przydające się później podczas zakupów). Sterowanie zmutowanym bohaterskim kotem jest bardzo proste i intuicyjne, choć jego perfekcyjne opanowanie wymaga poświęcenia przynajmniej kilku minut. Całość odbywa się za pomocą gestów wskazujących ulicę, w którą nasz bohater ma w danym momencie się udać. Przez kilka pierwszych chwil spędzonych z grą błędy są nieuniknione, ale już po chwili sterowanie mamy w jednym palcu. Oprawa Rescue Rush jest prosta, ale czytelna, a muzyka przygrywająca z głośników łatwo wpada w ucho. Rescue Rush to niewątpliwie ciekawa propozycja dla użytkowników urządzeń mobilnych lubiących dużo się przemieszczać. Gra wręcz punktuje częste zmiany lokalizacji, które z czasem stają się konieczne by ruszyć dalej. Tytuł (w wersji uniwersalnej) dostępny jest za darmo. 