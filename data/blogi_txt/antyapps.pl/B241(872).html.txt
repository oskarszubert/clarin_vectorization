03.01.2013 O różnych mobilnych aplikacjach które stawiają sobie ambitny plan dostarczania informacji o polskich zabytkach pisaliśmy już nie raz. I za każdym razem kiedy sięgam po świeżą pozycję obiecującą pokazać mi co-nieco, mam ogromne nadzieje, że może tym razem się uda. Podobnie sprawa miała się z Zabytkami w Polsce, które mimo że aplikacją są wyśmienitą, w praktyce są zupełnie bezużyteczne. Przynajmniej na chwilę obecną… Nie będę budował napięcia ani trzymał Was specjalnie w niepewności. Chodzi, jak to zwykle bywa, o bazę danych którą dany projekt ma do dyspozucji. Zabytki w Polsce wyświetlają mi 13 (słownie: trzynaście) pozycji, z czego lwią część stanowią warszawskie klasyki (bo chyba mogę tak mówić o Łazienkach, nawet jeśli chodzi o rzadziej omawiane części jak Ermitaż) i okolice. Przysięgam, że na początku myślałem, że coś robię źle i dziwnym trafem nie zyskałem dostępu do wszystkich wpisów (co zresztą także sugeruje opis na platformie Google Play, gdzie autorzy wspominają o 168 zabytkach), po przejrzeniu wszystkich funkcji okazało się, że już niczego więcej nie znalazłem… Aplikacja od strony technicznej, moim zdaniem, przygotowana jest bardzo przyzwoicie. No, kiedy jej baza danych zostanie uzupełniona (a mam nadzieję, że to nastąpi), niezbędne będą sprytniejsze niż jeden podstawowy moduły wyszukiwania, jednak od strony użytkownika naprawdę nie mogę powiedzieć złego słowa. Po wyborze interesującego nas zabytku przed nami odsłaniają się trzy kategorie z nim związane: krótkie (m.in. typ zabytku czy współrzędne geograficzne) i szczegółowe (zarys historyczny) informacje oraz galeria. Co prawda nad tą ostatnią należałoby popracować i umożliwić przybliżanie obrazków, ale poza tym nie mam się do czego przyczepić.  Wszystkie opisywane obiekty możemy też zobaczyć na mapie Google, by móc w razie potrzeby je szybko zlokalizować. I tak naprawdę to już wszystko — z drugiej strony więcej nie trzeba, bo aplikacja naprawdę cieszy oko i w przypadku poszukiwania nowych miejsc które chcielibyśmy odwiedzić, wystarczy. Jasne, serduszkowanie tych które  wpadną nam w oko, a najlepiej jeszcze dzielenie się nimi w serwisach społecznościowych, także by nie zaszkodziły, ale to ma być przede wszystkim katalog z którego będziemy czerpali wiedzę i inspiracje na najbliższe podróże. Tylko, no właśnie, przypomnę — póki co Zabytki w Polsce składają się w moim urządzeniu z kilkunastu pozycji, więc nie wydają się być specjalnie przydatne. Kolejna aplikacja z niezłym potencjałem — szczególnie, że tworzona przez profesjonalistów (powstała na zlecenie Narodowego Instytutu Dziedzictwa i to jego pracownicy tworzą katalog zabytków). Sam będę obserwował projekt i jego rozwój z nadzieją, że kiedyś faktycznie odpalając go w różnych częściach kraju za pomocą dwóch kliknięć zyskam dostęp do bazy danych z prawdziwego zdarzenia, która powie mi co warto zobaczyć w okolicy. Póki co jednak, mogę tylko mieć nadzieję — jeśli chcecie sprawdzić sami czy nie wpuszczam Was w maliny, to udajcie się do Google Play, gdzie aplikację można pobrać za darmo. 