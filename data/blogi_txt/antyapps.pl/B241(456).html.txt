25.09.2012 W kwestii tagowania czego się da i uciekania przed policją jestem ostatnio wyjątkowo aktywny, głównie przez odświezoną wersję Jet Set Radio która zawitała w odświeżonej wersji na konsole obecnej generacji. Ale jak się okazuje hit Segi to dopiero początek, bo w Subway Surfers nasze zadanie przedstawia się identycznie. Z tą tylko różnicą, że tam nie śmigamy na rolkach i nie wyczesujemy tricków, a biegniemy przed siebie. Jeszcze jedna gra w której bez końca biegamy przed siebie, a tym co najbardziej zdumiewa jest fakt, że to jeszcze jedna wyśmienita produkcja której udało się mnie wciągnąć bez opamiętania. Pamiętacie Temple Run albo Agent Dash? Gry w których bez końca, przez losowo generowane korytarze biegliśmy przed siebie, zmuszeni unikać wszystkich porozstawianych na naszej drodze pułapek jedynie skacząc, wychylając się na boki lub robiąc efektowny wślizg, zbierając przy tym setki mieniących się monet? Subway Surfers polega dosłownie na tym samym. Z tą tylko różnicą, że tutaj dość ryzykowanie biegniemy po torach, uważając by nie wpaść na jadący nam z przeciwka pociąg. Możemy też śmigać po dachach kolejek stojących obok, dostaniemy się na nie wyskakując ze specjalnie do tego przygotowanych platform lub dzięki dobrodziejstwom power-upów które możemy nabyć lub znaleźć na naszej drodze. Te, jak się pewnie domyślacie, wymieniamy za zdobyte podczas biegu złote zetony. Mikropłatności to nie jest mój ulubiony sposób wydawania pieniędzy, dlatego powiem wprost, że nie wydałem ani złotówki. Mimo wszystko po kilku godzinach grania udało mi się dorobić kilku bajerów, i nie mówię tu już o samych dodatkach, ale też i postaciach. Niestety, o ile całość zaprojektowana jest na tyle zmyślnie, że bawić możemy się bez wnoszenia opłat i frustracji, o tyle za odkrycie niektórych bohaterów po prostu trzeba zapłacić. No, chyba że macie na zbyciu kilkanaście godzin, bo myślę że mniej więcej tyle zajmie nam zdobycie sumki, za którą można ich wykupić. Bardzo zdziwiło mnie opracowanie gry. Subway Surfers wygląda naprawdę świetnie, twórcy nie tylko stworzyli korytarze, ale też starannie je ozdobili. Całość dopełnia zapętlona w tle muzyka, która nie drażni nawet przy dłuższych posiedzeniach — czyli źle nie jest. Gry w których bez końca biegniemy przed siebie to wspaniały przykład na to, że nawet proste w założeniach produkcje mogą wyrwać nam długie godziny z życiorysu. Co prawda Subway Sufers pewnie nigdy nie zabiorą mi tyle czasu, ile swego czasu poświęciłem disneyowskiemu Temple Run, ale to jeszcze jedna gra której ciężko mi było powiedzieć stop — w końcu jeszcze tylko raz pobiegnę i odkładam. Jeżeli również macie ochote otagować trochę kolejek i spróbować nie dać się złapać, pobierajcie grę. Dostępna jest za darmo zarówno w Google Play jak i AppStorze. Ocena: 4–/6 