08.04.2013 W ostatnich tygodniach w ręce wpada mi sporo gier logicznych, z którymi porównaniem mam problem. Nie przychodzi mi bowiem na myśl żadna z gier, do których mógłbym je przyrównać — oczywiście nie wykluczam, że po prostu moje rozeznanie w takowych jest po prostu zbyt skąpe, jednak jedno jest pewne — na różnorodność w gatunku narzekać nie mamy prawa. Podobnie sprawa ma się z Cryptica — przyjemnym zestawem łamigłówek, przy których miniony weekend okazał się jeszcze krótszy! Zadanie jakie przed nami postanowiono jest klarowne — ustawić wszystkie klocki w miejscach, gdzie znajduje się podobizna pokrywająca się z tą, jaką na nich wyryto. Aby jednak nie było zbyt łatwo i przyjemnie, każdorazowo przestawiając klocek na planszy, ruszamy całym ich zestawem. Nasza rola zatem polega na tym, by manewrować nimi naprawdę rozważnie. Wraz z kolejnymi planszami do zabawy dołączą także bloki, których ruszyć nam się nie uda — choćbyśmy nie wiem jak intensywnie mazali po ekranie. Ich obecność nie jest jednak przypadkowa, za każdym razem porozkładane są tak, by wspomóc nas w bojach — możemy o nie opierać klocki, co pozwala nam poprzestawiać nieco cały schemat którym operujemy. Jeżeli jednak uznacie, że któryś z ostatnich ruchów bym zupełnie chybiony, wystarczy kliknąć na strzałkę znajdującą się w prawym dolnym rogu, pozwala ona na ich cofnięcie.  Za rozwiązanie każdej z zagadek możemy zostać nagrodzeni maksymalnie trzema zielonymi kwadratami. Te są wyznacznikiem jak sprawnie poradziliśmy sobie z zadaniem. Warto jednak zbierać ich jak najwięcej, bowiem to jedyna dostępna w grze „waluta”, która pozwala wykupić dostęp do kolejnych „światów”. Te są po prostu kolejnym zestawem trudniejszych niż dotychczasowe łamigłówek. W grze dostępne są ich cztery zestawy, okraszone dopiskami easy, medium, hard oraz expert. Przyznam, że sam sporo kombinowałem już przy drugim z nich, także aż strach pomyśleć co przygotowano dla nas w ostatniej paczce wyzwań. Graficznie Cryptica nie powala. Cała rozgrywka stylizowana jest na starożytne rysunki naskalne, co może nie jest w tej branży specjalnie świeże, ale z drugiej strony prezentuje się naprawdę estetycznie i nie bardzo można się do czegokolwiek przyczepić. W tle nieustannie przygrywa dość monotonna muzyka (opcjonalnie można ją wyłączyć). Sterowanie opiera się w całości na gestach przesuwania palcem po ekranie urządzenia — właśnie w tym kierunku podążają wszystkie będące pod naszym władaniem bloki. Przyjemna gra z masą prostych w założeniach wyzwań, które potrafią wciągnąć na długie godziny. Znakomicie nadaje się zarówno na szybkie rundy, jak i dłuższe posiedzenia. Cryptica dostępna jest zarówno na urządzenia z iOS jak i Androidem — w obu wariantach kosztuje około 7pln, jednak w Google Play obecnie trwa jeszcze promocja i można ją nabyć za pół ceny. Zarówno w AppStorze jak i Google Play dostępna jest także wersja demonstracyjna. 