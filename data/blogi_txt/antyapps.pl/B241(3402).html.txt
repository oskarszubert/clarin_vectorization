27.10.2011 Droidhen to studio deweloperskie zajmujące się tworzeniem prostych, jednak interesujących pozycji. W ich portfolio znajduje się sporo gier, wśród których dostępne są zarówno wciągające pozycje, jak i takie, które po pewnym czasie zaczynają się nudzić. Racing Moto zalicza się niestety do tych drugich, choć nie oznacza to, że nie warto dać tej grze szansy. Twórca tej gry, czyli Droidhen niejednokrotnie bazuje na cudzych pomysłach lub ogólnie znanych ideach, prezentując je po prostu na swój sposób. Taka sytuacja ma miejsce z Fruit Slice, czyli klona Ninja Fruit. Do takich banalnych platformówek zalicza się też City Jump. Nie inaczej jest z opisywanym tytułem, który jest po prostu inną reprezentacją pomysłu, który wdrożony został na przykład w grze Lane Splitter. Do tego właśnie tytułu będę ją zatem porównywał. W przeciwieństwie do Lane Splitter, w Racing Moto prowadzimy motocykl jedynie jedną postacią. Jest tutaj możliwość odblokowywania nowych motocykli, jednak prawda jest taka, że w rzeczywistości różnią się jedynie wyglądem. Konkurent produkcji od Droidhen oferuje w tej kwestii znacznie więcej, gdyż motocykle poszczególnych bohaterów prowadzi się całkiem inaczej, a do tego mają swojego własnego, unikalnego power-upa, podczas gdy tutaj jest to po prostu przyspieszenie. Obie gry są podobne w tym kontekście, że po przejechaniu pewnego dystansu motocykle same wrzucają na wyższe obroty. W Racing Moto dzieje się tak moim zdaniem jednak za szybko. Chwila moment, a motocykl pędzi już z taką prędkością, że włączenie trybu turbo równa się rozbiciu o przejeżdżający samochód. Na tak wysokich obrotach gra polega na niczym innym jak manewrowaniu motocyklem pomiędzy autami, a to bardzo szybko się nudzi. Pod względem audiowizualnym tytuł ten również nie powoduje opadu szczęki. Boli szczególnie fakt, że wydawane przez grę dźwięki są wciąż takie same i po pewnym czasie stają się irytujące. Oprócz tego nie ma żadnych dodatków, przez co Racing Moto staje się monotonne. Jeśli macie trochę wolnego czasu, możecie dać grze szansę. Zdobędziecie pewne porównanie, a odblokowanie ostatniego motocykla zajmuje jednak chwilkę. Tymbardziej warto, gdyż gra jest w pełni darmowa. Jeśli nie macie jednak zamiaru eksperymentować, sugeruję instalację czy też pozostanie przy Lane Splitter. 