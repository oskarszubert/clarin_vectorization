22.01.2014 Po wielu tygodniach oczekiwania na południu Polski nareszcie zrobiło się biało. Wraz z pierwszymi tej zimy opadami śniegu w AppStore pojawiła się aplikacja pogodowa doskonale znana użytkownikom telefonów BlackBerry, oraz (już w nieco mniejszym stopniu) posiadaczom sprzętów działających pod kontrolą Androida oraz systemu Windows Phone. BeWeather, bo to właśnie o niej mowa, w wersji na iPhone’a udostępniona została za darmo. Już kilka pierwszych sekund po uruchomieniu aplikacji dostrzeżemy cechę, która wyróżnia ją wśród licznej konkurencji. Tuż po standardowym pytaniu o pozwolenie na korzystanie z automatycznej lokalizacji staniemy przed możliwością wyboru wizualizacji prognozy pogody. Tylko od użytkownika zależy czy na ekranie iPhone’a wyświetlana będzie efektowna animacja, statyczne zdjęcie, czy może mapa pogodowa. O ile mnie pamięć nie myli z takim wyborem spotykam się po raz pierwszy jeżeli chodzi o system iOS. W innych pogodynkach sposób wyświetlania informacji na ekranie jest narzucony z góry i gdy przykładowo znudzą nam się fotografie i chcielibyśmy ozdobić ekran ciekawą animacją jesteśmy zmuszeni do zmiany aplikacji. Tutaj dostajemy kilka opcji w pakiecie i jest to bardzo dobre rozwiązanie.  Od strony wizualnej BeWeather prezentuje się bardzo dobrze. Zdjęcia, podobnie jak i animacje są bardzo wysokiej jakości i dobrze wizualizują zapowiadaną aurę. Dane pogodowe podawane są w minimalistycznym stylu, który przypomina ten, do którego przyzwyczaiła nas popularna pogodynka od Yahoo.  Ciekawą i raczej niespotykaną opcją jest (obok wyboru rodzaju wizualizacji) możliwość udostępnienia prognozy pogody widocznej na naszym urządzeniu. W samym udostępnieniu nie ma rzecz jasna wiele nowatorstwa (rozwiązanie jest często stosowane u konkurencji), unikalną funkcją jest jednak możliwość wykorzystania w tym celu własnoręcznie zrobionego zdjęcia. Na wybraną fotografię możemy nałożyć nakładkę z temperaturą i siłą wiatru i w ten sposób przygotować jedyną w swoim rodzaju, spersonalizowaną pogodową e-pocztówkę. 