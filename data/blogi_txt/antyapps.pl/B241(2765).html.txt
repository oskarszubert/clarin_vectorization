04.07.2013 Serwisów informacyjnych na Androida jest tak samo wiele, jak w przypadku każdego innego systemu. Możliwość bycia na bieżąco z najróżniejszymi informacjami w niemal każdym miejscu na świecie to przywilej wszystkich posiadaczy mobilnych urządzeń, odkąd tylko zrewolucjonizowały one rynek telekomunikacyjny. Okazuje się jednak, że wciąż można wymyślić serwis, który mimo spełniania podobnych do konkurentów zadań, oferuje zupełnie inną formułę, która przyciąga użytkowników swoją wyjątkowością. Taki właśnie jest NowThis News – serwis, który przypomina wideo- Instagram agregujący newsy z najróżniejszych dziedzin, pochodzące z całego świata. Aplikacja opiera się na sprawdzonej formule przewijania w dół. Jeden pod drugim znajdują się tu tytuły oraz kwadratowe miniaturki obrazków. Siłą portalu nie jest jednak ani tekst, ani zdjęcia, tylko… materiał wideo. Newsy podawane są w postaci krótkich materiałów wideo, które możemy obejrzeć klikając w wybraną miniaturę zdjęcia. Pod każdym filmikiem pojawia się również krótki opis. Każdy z newsów możemy również udostępnić w wybranych serwisach społecznościowych lub innych aplikacjach, jakie mamy zainstalowane w naszych mobilnych urządzeniach.  Filmy podzielono na kategorie takie jak polityka, rozrywka, świat, technologie czy jedzenie. Możemy również wybrać funkcję autoplay, która pozwala na automatyczne odtwarzanie wiadomości zaraz po wybraniu określonego newsa. Na dużą pochwałę zasługuje interfejs aplikacji, który prostotą i dobrym doborem kolorystyki wpisuje się w nowoczesne trendy projektowania aplikacji.  NowThis News mimo swojej prostoty całkowicie mnie do siebie przekonało. Jeśli tylko znacie angielski, a nudzi was klasycznie podany tekst uzupełniony zdjęciami, polecam przetestować tę aplikację. 