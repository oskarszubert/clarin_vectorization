14.11.2012 Appvetica jest bardzo płodna, to muszę im przyznać. Co rusz pojawiają się nowe aplikacje od tego dewelopera. Niedawno firma wydała kolejną aplikację – do robienia zdjęć. Jakiś czas temu opisywałem Quicam, która upraszcza sposób dzielenia się zrobionymi zdjęciami. Teraz Appvetica zbudowała zupełnie inną aplikację, którą zasadniczo można by przypisać do kategorii „rozrywka”. DuoCam to nowy i dość ciekawy produkt tego dewelopera. Powiem szczerze, że po pierwszym uruchomieniu nawet się zaskoczyłem działaniem tej aplikacji. Co nasz czeka, jeżeli kupimy DuoCam? Po uruchomieniu dostajemy dość tradycyjny, a wręcz okrojony tryb robienia fotografii, bo mamy tylko przycisk spustu oraz odnośnik do galerii. „Magia” pojawia się, gdy postanawiamy zrobić zdjęcie. Po kliknięciu aplikacja błyskawicznie wykonuje jedno zdjęcie tylnym aparatem i niemal w tej samej chwili jedno przednią kamerą. Tak więc jedno kliknięcie – dwa zdjęcia z dwóch różnych widoków. Tylko po co? Cóż, odpowiedź na to pytanie pojawia się, gdy zdecydujemy się podzielić tak zrobionym zdjęciem. Przechodzimy wtedy do specjalnej karty, w której możemy wybrać jeden z kilku trybów prezentacji naszego podwójnego zdjęcia. Możemy je wysłać jako dwie osobne fotografie, wybrać tylko jedno z nich, połączyć je czy nałożyć na siebie. Mamy do wyboru 8 różnych trybów, a fotkę posłać możemy na Twittera, Facebooka, mailem czy zapisać w pamięci telefonu. Oprócz tego aplikacja ma wewnętrzną galerię, w której możemy przejrzeć nasze zdjęcia z dwóch stron. I to właściwie wszystko.  Muszę docenić to, że przeważnie produkty Appvetici są dopracowane i proste w obsłudze. Może design tychże niczym szczególnym się nie wyróżnia, ale wszystko jest na swoim miejscu. Poza tym aplikacja działa szybko i płynnie, a to również ma znaczenie. Jednak jest jeden mankament DuoCam: efekt robionych zdjęć. O ile zdjęcie robione normalną kamerą jest dobrej jakości, o tyle robione przednią jest dużo gorszej jakości. W porównaniu do tego, jakie zdjęcie potrafi zrobić natywna aplikacja, bez wątpienia ten element powinien zostać przez twórców poprawiony. Poza tym obsługa lampy również by się przydała. Gdyby nie ten mankament moja ocena DuoCam byłaby znacznie wyższa, niemniej jednak aplikacja ta opiera się na robieniu zdjęć, a zatem powinny one być jak najlepszej jakości. Dlatego mam nadzieję, że zostanie to poprawione przez Appveticę. 