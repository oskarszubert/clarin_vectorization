13.03.2013 Użytkownicy smartfonów nie raz już przekonali się, że najprostsze rozwiązania wystarczają, kiedy pomysł na aplikację jest odpowiednio ciekawy. Guess The Movie to tak naprawdę zwykła obrazkowa zgadywanka, jednak dla wszystkich kinomaniaków będzie to wyjątkowa gratka dostarczająca naprawdę dużo zabawy. Zadaniem gracza jest odgadnięcie tytułu filmu na podstawie wyświetlonego plakatu. Nie są to jednak oryginalne plansze, jakie promowały dane tytuły w kinach, a proste piktogramy mające nasuwać skojarzenia z filmem. W darmowej wersji gry zaczynamy od największych przebojów z roku 2012. Dalsze etapy gry nie są już podzielone na kategorie. Odgadując określoną liczbę filmów na danym poziomie możemy odblokować następne. Dopiero w płatnej wersji aplikacji ,za którą przyjdzie nam zapłacić nieco ponad 3 złote, otrzymujemy dostęp do nowych zgadywanek. Te podzielone są juz na kategorie takie jak: postaci, zwierzęta, klasyka gatunku oraz specjalny poziom dla tych, którzy bez trudu radzili sobie na wcześniejszych etapach gry. Wybrane plakaty opatrzone są linkiem do strony artysty, który zaprojektował dzieło. Dzięki temu możemy przyjrzeć się ciekawym pracom, których nie objęła już gra, a posiadacze zasobniejszych portfeli na pewno znajdą coś, co z powodzeniem może zawisnąć na ścianach ich domów. Poziom trudności gry jest zróżnicowany. Niektóre z filmów są banalnie proste do odgadnięcia, ze względu na wyjątkowo charakterystyczne atrybuty, jakie pojawiają się na ekranie. Są jednak i takie, z którymi mimo wielu prób do tej pory nie dałem sobie rady. W przypadku kłopotów mamy do dyspozycji „kola ratunkowe”. Może to być wskazówka opisująca fabułę filmu albo podanie kilku liter z tytułu (podobnie jak w grze „wisielec”). Możemy także opublikować łamigłówkę na Facebooku i liczyć, że pomoże nam ktoś znajomy. Jest też oczywiście opcja automatycznego odgadnięcia zagadki za punkty, które zdobywamy w trakcie gry. To jednak ostateczność, która z pewnością nie daje tyle frajdy, co wracanie do gry w wolnych chwilach i główkowanie nad problematycznym filmem opisanym za pomocą tylko jednego obrazka. Grę serdecznie polecam wszystkim pasjonatom kina. Odgadywanie kolejnych tytułów sprawia dużą radość i dostarcza wiele satysfakcji. To również świetna okazja, żeby przypomnieć sobie o filmach, które zawsze chcieliśmy obejrzeć albo takich, do których warto powrócić po latach. Gra dostępna również dla użytkowników systemu iOS. 