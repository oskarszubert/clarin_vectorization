05.03.2013 Mimo nazwy, która kojarząc się z nowobogacką młodzieżą, początkowo może niepokoić, Bananout okazje się być aplikacją jakiej do tej pory brakowało w naszych smartfonach. To świetne rozwiązanie dla wszystkich tych, którzy lubią wiedzieć co dzieje się „na mieście”, ale nie mają czasu żeby to sprawdzić. Wiele razy zdarzało mi się przeszukiwać Internet w poszukiwaniu imprez i wydarzeń kulturalnych jakie danego dnia odbywają się w moim mieście. O dziwo do tej pory nie trafiłem na żadną aplikację, która agregowałaby wszystko w jednym miejscu. Tę sytuację może odmienić Bananout. Jest to prosta aplikacja dostępna dla Androida i systemu iOS, dzięki której szybko i skutecznie można sprawdzić co ciekawego mają do zaoferowania puby, kluby i kawiarnie. Twórcy zadbali o elegancji i nieskomplikowany design. Prostota jest tutaj niewątpliwym atutem ponieważ z założenia aplikacja ma być łatwa w obsłudze kiedy znajdujemy się poza domem i szybko chcemy sprawdzić gdzie można spędzić czas. Wydarzenia z danego dnia możemy posegregować według czasu rozpoczęcia lub odległości jaka dzieli nas od miejsca gdzie ma miejsce dany event. Funkcja ta świetnie sprawdza się kiedy chcemy gdzieś wyjść „na ostatnią chwilę”. Imprezy możemy także dodać do ulubionych, dzięki czemu nie zapomnimy o wydarzeniach jakie zainteresowały nas wcześniej. Na pochwałę zasługuje także różnorodność  wydarzeń, o jaką zadbali twórcy. Każde z nich opatrzone jest również opisem, mapą, która ułatwi dotarcie na miejsce, a także mniej istotnymi informacjami, takimi jak dane kontaktowe czy strona www. Niestety Bananout sprawdza się na razie tylko w Warszawie. Tu faktycznie zadbano o aktualizacje dotyczące bardzo zróżnicowanych wydarzeń, jakie mają miejsce w stolicy (nie tylko w weekend, ale w ciągu całego tygodnia). Co prawda wśród dostępnych opcji mamy również do wyboru Londyn oraz Dublin, ale w tym przypadku informacje pozostawiają wiele do życzenia. Szkoda, że twórcy aplikacji wypuścili ją tak wcześnie, nie dopracowując jej dla większej ilości miast (choćby tylko w Polsce). Pozostaje mieć nadzieję, że projekt się rozwinie i kolejnych miejsc szybko przybędzie. 