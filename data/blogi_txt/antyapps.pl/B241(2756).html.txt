14.11.2013 Dobra aplikacja umożliwiająca gromadzenie tekstów, materiałów wideo oraz zdjęć „na później” to dla wielu użytkowników tabletów i smartfonów, obok szybkiej przeglądarki internetowej, jeden z najważniejszych programów mobilnych. Niekwestionowanymi liderami w dostarczaniu „treści na później” są dwie wyśmienite aplikacje: Pocket oraz Instapaper. Ten pierwszy doczekał się właśnie dużej aktualizacji. Pocket to mój ulubiony agregator treści. Wraz z wielkim uwielbieniem, jakim darzę tę aplikację idzie w parze moja nienawiść do niej. Powody tych ambiwalentnych odczuć z mojej strony są jasne: Pocket jest aplikacją świetną, ale jednocześnie pochłaniającą całe mnóstwo cennego czasu. Mimo wielokrotnie podejmowanych prób, liczba artykułów czekających na moją uwagę nieustannie rośnie, a wraz z nią moja frustracja i świadomość, że tak naprawdę nigdy nie uda mi się nadrobić nagromadzonych zaległości.  Nowa wersja oznaczona numerem 5.0 to ewolucja dobrze znanych rozwiązań. Najciekawszymi nowościami wydają się Highlights’y oraz wyszukiwarka, która nareszcie wygląda tak, jak powinna się prezentować już od dawna. Highlights to inteligentne, automatyczne listy zapamiętanych artykułów. Pocket analizuje długość tekstu oraz jego źródło, a następnie tworzy odpowiednie zakładki. Dzięki takiemu rozwiązaniu, w zależności od potrzeb możemy wśród setek zgromadzonych artykułów znaleźć treści długie, a więc wymagające poświęcenia znacznie większej ilości czasu, jak i krótkie, z którymi zapoznanie zajmie nam nie dłużej niż kilka minut. Nowa aplikacja segreguje również artykuły na podstawie źródła, z którego pochodzą, przy czym pojawienie się nowej zakładki danej strony czy bloga jest efektem nagromadzenia się sporej liczby materiałów (z moich obserwacji wynika, że takich tekstów musi być przynajmniej kilkadziesiąt).  Odświeżona wyszukiwarka nareszcie uwzględnia wszystkie kategorie zgromadzonych materiałów. Jedno pole wyszukiwania obejmuje swoim działaniem strumień podstawowy oraz archiwum i ulubione. W poprzedniej wersji aplikacji, każda z tych zakładek musiała być przeszukiwana osobno. Lekkiemu liftingowi poddany został także interfejs Pocket. Z górnego paska usunięto ikony zmiany sposobu wyświetlania artykułów oraz odświeżania, a w ich miejsce pojawiło się pole wyszukiwania. Ciekawie wygląda również wysuwany boczny pasek z kategoriami.  Pocket w wersji uniwersalnej przeznaczonej na urządzenia z systemem iOS jest już dostępny w AppStore. Użytkownicy tabletów i smartfonów z Androidem na nową wersję aplikacji muszą poczekać do 20 listopada. 