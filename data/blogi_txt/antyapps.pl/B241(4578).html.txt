13.12.2012 Wczoraj z rana przy okazji recenzji MPAtool w komentarzach padło pytanie o widoczną na zrzucie ekranu pogodę. Była to właśnie Weather Flow, a jej główną zaletą jest to że rzuca się w oczy. Choć nie jest to najważniejszy aspekt pogodynek, to jednak jak uczy doświadczenie, bardzo pomaga w walce o użytkownika. Sam bardzo długo opierałem się warstwie wizualnej takich aplikacji. Od lat jestem zagorzałym użytkownikiem prognoz od ICM.  Ładny wygląd to ostatnia rzecz, jaką można w nich odnaleźć. To samo tyczy się aplikacji na urządzenia mobilne. Weather Flow znałem od daty jego premiery, jednak poza bardzo interesującą oprawą graficzną, nie prezentował on nic wartego uwagi. Aż do wczorajszej aktualizacji, która sprawiła, że aplikacja stała się moją główną mobilną pogodą.  Duża w tym zasługa pełnego wsparcia dla Windows Phone 8.  Jest to pierwsza aplikacja, poza systemową w urządzeniach HTC, która pozwala ustawić pogodę na ekranie blokady. Co więcej ma o wiele szersze możliwości dostosowania do swoich potrzeb. Do wyboru mamy 2 style graficzne. Jeden prosty, oparty na konturach i podstawowych kolorach, drugi bardzo bogato ilustrowany, stawiający na widowiskowość.  Aplikacja może wyświetlać dane zarówno na kafelkach (wspiera wszystkie 3 rozmiary) jak i ekranie blokady. Każdą z tych form można dostosować do swoich potrzeb. Przykładowo na ekranie blokady, w tle wcale nie musi być grafik z pogodą, możemy ustawić dowolny obrazek, albo tapety binga.  Same dane pogodowe są poprawne. Należy ciągle pamiętać iż mowa o prognozie, a nie wróżbiarstwie. Od czasu gdy ICM zaczęło mocno zawodzić, trochę mniej krytycznie patrzę na inne wyniki. Informacji może nie ma zbyt sporo, ale znajdziemy tam wszystko co niezbędne by zapoznać się z pogodą dnia jak i tygodniową. Jedyny zarzut jaki mam to zbyt długi czas odświeżania pogody przy starcie. Czasem potrafi w ogóle nie wykryć połączenia. Weather Flow kosztuje 6,99zł. Wprawdzie posiada wersję testową, ale działa ona jedynie przez 3 dni. To jednak wystarczy aby się zapoznać i samemu stwierdzić czy warto wydać na nią swoje pieniądze. Osobiście uważam że tak, zwłaszcza jeżeli posiadamy Windows Phone 8. Daje duże możliwość kontroli jak i podglądu prognozy pogody. Weather Flow działa na urządzeniach z Windows Phone 7,5 oraz 8. 