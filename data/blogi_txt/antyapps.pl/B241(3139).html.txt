12.11.2012 Nic nie sprawia mi takiej trudności przy recenzowaniu aplikacji, jak te przeznaczone dla dzieci. Z jednej strony co w nich trudnego — dla dorosłych są banalnie proste w nawigacji, a w przypadku gier nie stanowią żadnego wyzwania. To prawda, jednak każdorazowo zastanawiam się czy poprawnie wychwyciłem wszystkie ważne z punktu widzenia najmłodszych aspekty, przez co spędzam z nimi zwykle dużo więcej czasu niż mogłoby się wydawać. Ale co tam, przynajmniej poćwiczyłem jakże istotną sztukę czytania w Prostych Słowach! Proste Słowa to druga, po Świecie Liter, aplikacja edukacyjna dla najmłodszych od polskiego zespołu deweloperów z Calpatria. Służy, jak sama nazwa wskazuje, do ćwiczenia czytania wśród najmłodszych. Twórcy do wyboru dali jedynie dwa tryby: wskaż słowa oraz wskaż obrazek. W pierwszym z nich na ekranie wyświetlana jest grafika przedstawiająca jakiś przedmiot czy zwierzątko, niżej zaś widnieją cztery — napisane dziecięcą czcionką Elementarz wyrazy — a zadaniem gracza jest wskazanie poprawnego doń podpisu. Drugi jest dokładną odwrotnością, należy znaleźć element o którym jest mowa w opisie. Podczas każdej z rund zliczane są nasze poprawne odpowiedzi i czas w jakim udało nam się uporać z serią zagadek, na końcu zaś jesteśmy oceniani, oczywiście w skali szkolnej, a wręcz staroszkolnej — z cyferkami, bez słoneczek ani chmurek. W menu dostępny jest także ranking, dzięki któremu możemy kontrolować osiągi naszej pociechy i sprawdzać jak jej idzie. I niby wszystko w porządku, proste zasady, schemat dostosowany do zabawy dla najmłodszych, jednak pomijając już brak jakichkolwiek opcji (choćby zmiany czcionki, wielkości liter, stopnia trudności słówek które będą pojawiały się w danej rundzie czy podziału ich na kategorie) największym nieobecnym jest dla mnie zabezpieczenie przed opuszczeniem aplikacji po przypadkowym dotknięciu nieodpowiedniego przycisku. Jako esteta doczepiłbym się również do liter, które właściwie tylko podczas gry idealnie wpasowują się w linie — w pozostałych miejscach porozrzucane są bez jakiegokolwiek ładu i składu. Rozumiem że twórcy chcieli utrzymać aplikację w możliwie najprostszej formie, by dzieciaki same mogły wybrać z menu interesującą ich opcję. Nie zmienia to jednak faktu, że takie minimalistyczne podejście do kwestii ustawień i dopasowania pod gracza wypada dość blado. Na szczęście śliczne rysunki i przyjemny design całego zestawu aż zachęca do zabawy i przećwiczenia Prostych Słów! Aplikacja dostępna jest za darmo w serwisie Google Play (wersja okraszona reklamami). 