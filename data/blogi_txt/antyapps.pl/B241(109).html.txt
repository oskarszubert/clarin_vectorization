06.07.2012 Z początkiem czerwca, a więc parę tygodni temu Apple uruchomiło w App Store akcję App of the Week, w ramach której co tydzień udostępniana jest jedna z „hitowych” aplikacji – całkowicie za darmo. Nie znamy wszystkich szczegółów akcji, tzn. przede wszystkim nie wiemy jak długo ona potrwa. Opierając się natomiast na programach, które były w promocji dostępne ostatnio można z całą pewnością napisać, że są one najwyższej jakości. Nie inaczej jest i w tym tygodniu. Po rewelacyjnym Snapseed i genialnym Cut The Rope: Experiments przyszła pora na kolejny hit. Tym razem za darmo otrzymujemy grę – legendę (w kategorii systemów mobilnych): Angry Birds: Seasons! Smaczku dodaje fakt, że aplikacja ta nigdy w swojej historii (od momentu wydania w 2010 roku) nie była dostępna bezpłatnie.  Angry Birds Seasons to specjalne wydanie gry, w którym z okazji przeróżnych świąt czy wyjątkowych okresów w roku otrzymujemy dodatkowe – tematyczne plansze. Wraz z kolejnymi aktualizacjami tytuł rozrósł się wiec do sporych rozmiarów i co nie mniej ważne, jest bardzo zróżnicowany (właśnie dzięki przeróżnym, tematycznym światom). Ostatnia aktualizacja miała miejsce kilka tygodni temu, na łamach Antyapps.pl Paweł opisywał ją w ten sposób: Najnowsza aktualizacja Angry Birds Seasons to już nie tylko zbiór nowych, tematycznych plansz, ale także nowe, wodne środowisko, a co za tym idzie nowa mechanika. (…) Blisko 30 nowych plansz pozwoli nam doskonale opanować nową fizykę oraz zasady wodnego świata. Jest to bardzo ciekawe urozmaicenie, które wnosi trochę świeżości w lekko skostniałą formę. (…) Nigdy nie byłem fanem serii wściekłych ptaków, jednak ten dodatek przypadł mi do gustu. Jego wakacyjny klimat (zwłaszcza muzyka wpada w ucho) oraz zmiany w rozgrywce, czynią grę interesującą nawet dla osób znudzonych poprzednimi częściami… Czy trzeba lepszej zachęty, niż pochwalne słowa gracza, który nigdy za Wściekłymi ptakami nie przepadał? Angry Birds Seasons do pobrania stąd. Serdecznie polecamy! 