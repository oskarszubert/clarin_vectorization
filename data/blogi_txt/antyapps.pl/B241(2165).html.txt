27.08.2013 Możliwość edycji treści na ekranie blokady to jedna z większych zmian wprowadzonych wraz z Windows Phone 8. Wprawdzie inne ograniczenia tego systemu lekko redukują jej przydatność, ale i tak dzięki odpowiednim aplikacjom można uzyskać bardzo ciekawy efekt. Zwłaszcza jeżeli zależy nam na jak największej ilości informacji zaraz po wybudzeniu telefonu. Edycję ekranu blokady można podzielić na 4 etapy: zmianę tapety, przypięcie aplikacji z powiadomieniami (maksymalnie 5), komunikat o szczegółowym stanie konkretnej aplikacji oraz ustawienie programu, który będzie miał wpływ na jego wygląd i podane informacje. Lock Manager działa w każdym z nich.  Na początku powinniśmy ustalić co będzie tłem dla ekranu blokady. Wybierać możemy spośród jednolitego koloru, wybranego obrazka, pokazu slajdów bądź też automatycznie zmienianych tapet bing (w tym przypadku określamy też z jakiego kraju chcemy je śledzić). Z opcji dodatkowych jest także możliwość włączenia ciemnej poświaty jako tło dla informacji oraz uwzględnienie przycisków odtwarzacza muzycznego (wtyczki informacyjny są wtedy umiejscowione niżej).  Gdy już wybierzemy najlepszy dla nas wariant tapety, czas pomyśleć o informacjach dodatkowych. Lock Manager pozwala na umieszczenie informacji o pogodzie, wydarzeniach z kalendarza, własnoręcznie dodanych przypomnieniach oraz statusie baterii. Możliwe jest umieszczenie ich wszystkich razem na ekranie, który dalej będzie wyglądał ładnie i czytelnie. Każda z wymienionych wyżej wtyczek posiada szczegółowe możliwości konfiguracji, w pogodzie wybierzemy jeden z kilku motywów graficznych, w wydarzeniach ustalimy z jakich kalendarzy chcemy wyświetlać dane itp. Pod tym względem autor wywiązał się z zdania bardzo dobrze.  Interfejs to standardowy dla aplikacji Windows Phone szablon. Jest tylko środkiem do celu, czyli konfiguracji naszego ekranu blokady. A ten wygląd bardzo dobrze. W wielu podobnych aplikacjach, elementy dodawane do niego wyglądają przeciętnie, nie pasują do stylu Windows Phone. Tutaj całość prezentuje się naprawdę dobrze. Lekko poziomem odstaje kafelek. Podaje nam pogodę oraz najbliższe wydarzenia. Wspiera wszystkie trzy wielkości, a z poziomu programu możemy zmienić jego kolor. Lock Manager to jedna z najlepszych aplikacji do zabawy ekranem blokady. Oferuje sporo możliwości konfiguracji jak i umieszczenia treści. Do tego zmodyfikowany przez nią ekran wygląda po prostu ładnie. A to wszystko dostępne jest za darmo. Jest też wersja płatna za 3,49zł, która nie posiada reklam. Niestety zalety Lock Manager docenią jedynie posiadacze Windows Phone 8. 