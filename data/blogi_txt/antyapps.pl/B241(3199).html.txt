14.02.2014 Bardzo lubię projekty muzyczne Thoma Yorke’a. Jego podejście do muzyki bardzo mi odpowiada, dlatego wszystkie serwowane przez niego projekty biorę w ciemno. Tym razem jednak muzyka Radiohead jest jedynie muzycznym tłem i inspiracją. Takowa posłużyła do stworzenia dość specyficznej, ale też idealnie wpisującej się w cały dorobek  artysty, aplikacji. Poznajcie PolyFaunę — program wydany na urządzenia mobilne, który najbliżej opisać mi przyrównując go do interaktywnego dema. Nie, nie demonstracyjnej wersji gry, a utworu z tzw. demosceny.  Bazując na opisie w Google Play okazuje się, że skojarzenie to wcale nie jest tak do końca przesadzone, bowiem doczytać tam się można, że PolyFauna jest eksperymentalnym projektem Radiohead, Stanleya Donwooda, Nigela Godricha oraz Universal Everything, którzy chcieli stworzyć coś inspirowanego starymi komputerami (a w bonusie również naszą podświadomością oraz wyimaginowanymi potworkami i kreaturami nie z tego świata). I tuż po włączeniu programu jesteśmy zabierani w tę niesamowitą podróż po światach pełnych przygód. Kolorowych, czarno-białych, monochromatycznych — wszystko zależy od ścieżki, na którą aktualnie zawitamy. Mażąc zaś palcem po ekranie, kreśląc najróżniejsze figury, dokładamy kilka swoich autorskich kształtów do tamtejszej przygody. Jeżeli widoki przypadną nam do gustu, możemy nawet zrobić pamiątkowe zdjęcie które zostanie zapisane w pamięci naszego urządzenia. Miło jest przed całą przygodą rozsiąść się wygodnie, skorzystać z dobrodziejstwa słuchawek albo solidnych głośników i dopiero wówczas kliknąć start. Nie trzeba też chyba nikomu podpowiadać, że im większy ekran — tym lepiej, mimo że tamtejszy świat składa się głównie z dość ostrych, niespecjalnie przypominających rzeczywistość brył. Ale to nie jest żaden minus, o nie. Jeśli lubicie efektowne, pełne klimatu wizualizacje, powinniście być zachwyceni. Ja sam siedziałem wpatrzony w ekran niczym zaczarowany. Jednak dość szybko przesiadłem się ze smartfona na 10-calowy tablet ;-).  PolyFauna to projekt bardzo specyficzny. Nie dla każdego, a i nie na każdą okazję. To po prostu psychodeliczna wizualizacja z możliwością odrobiny ingerencji w tamtejszy świat. Aplikację można pobrać w wersji dostosowanej zarówno do dużych jak i małych ekranów na platformie Google Play oraz AppStorze — w obu przypadkach całkowicie za darmo i jakichkolwiek mikropłatności. 