28.12.2012 Wybór nie był łatwy. Odchodzący powoli do historii rok 2012 obfitował w wiele ciekawych premier wśród aplikacji służących czystej rozrywce. Mobilny ekosystem Apple wzbogacił się o tytuły, które z miejsca stały się wielkimi hitami, a gracze otrzymali produkcje, od których dosłownie trudno się oderwać. Przedstawiam 12-ście gier na iOS, które w tym roku ukradły najwięcej dni z mojego życia;) 1. Ski Safari  Zręcznościowy odjazd w czystej postaci i gra, która zabrała mi chyba najwięcej godzin życia w 2012 roku. Tytuł, w którym wcielamy się narciarza uciekającego przed lawiną charakteryzuje się świetną grafiką i animacjami oraz bajecznie intuicyjnym sterowaniem, co sprawia, że przyjemność płynąca z rozgrywki jest na najwyższym poziomie. Od czasu kwietniowej premiery Ski Safari doczekało się czterech dużych aktualizacji dodających nowe postacie i poziomy – częste i dużo wnoszące aktualizacje są dodatkowym argumentem przemawiającym za tą produkcją. 2. Rayman Jungle Run  Legendarny bohater platformówek powrócił w wersji na urządzenia wyposażone w ekran dotykowy. We wrześniu pisałem, że Rayman Jungle Run to najlepsza platformówka w jaką miałem przyjemność grać na urządzeniu mobilnym. Od tego czasu nic się nie zmieniło. Skrząca feerią barw oprawa, bajkowa muzyka, wygodne sterowanie i wysoki poziom trudności – czego można chcieć więcej. Tytuł wart każdej wydanej na niego złotówki. 3. Fieldrunners 2  W zestawieniu najciekawszych gier mijającego roku nie mogło zabraknąć przedstawiciela jednego z najpopularniejszych gatunków gier na urządzenia z ekranem dotykowym – tower defence. Fieldrunners 2 to kontynuacja  wydanej w 2008 (!) roku pierwszej części lubianego przez graczy tytułu. W drugiej części dostajemy praktycznie to samo co w pierwszej, tylko w większej ilości. Cieszące oko animacje, tysiące żołnierzy atakujących bazę gracza, ponad 20 godzin potrzebnych na ukończenie kampanii oraz bardzo wysoki poziom trudności – to najważniejsze cechy opisujące grę wydaną przez Subatomic Studios. 4. Angry Birds Space  Pierwsza gra z uniwersum Wściekłych Ptaków, która naprawdę mnie wciągnęła. Nowe zasady, ciekawa oprawa i świeże pomysły sprawiły, że tytuł na dłużej zagościł na moim tablecie. Ogromnym plusem Angry Birds Space, podobnie jak wszystkich ptasich gier od Rovio są regularne aktualizacje dodające do gry nowe poziomy i rozwiązania. 5. Bad Piggies Druga i ostatnia gra fińskiego developera w moim zestawieniu na rok 2012. Bad Piggies to kolejny tytuł, którego akcja umiejscowiona została w lubianym przez miliony graczy uniwersum. To, co odróżnia Złe Świnie od ich poprzedników to całkowicie zmienione zasady rozgrywki. Tym razem głównym zadaniem gracza nie jest niszczenie, a budowanie. Zmiana ta wyszła moim zdaniem na dobre. Zabawa jest wciągająca i wymaga chwili zastanowienia, a uczynienie ze złych zielonych świń głównego bohatera tego odcinka ptasiej serii (to już piąta gra z tego cyklu!)  okazało się moim zdaniem strzałem w dziesiątkę. 6. He-Man  Platformówka z kultowym bohaterem w roli głównej pojawiła się w AppStore w październiku i z miejsca zdobyła wysokie miejsce w moim osobistym rankingu najbardziej udanych produkcji tego roku. Klimatyczna produkcja, w której przemierzamy 7 stosunkowo rozległych krain pokonując przy tym setki mniej i bardziej wymagających przeciwników okazała się bardzo grywalnym tytułem. He-Man: The Most Powerful Game in the Universe cechuje się nietypowym sterowaniem, które nie każdemu przypadnie do gustu. Warto poświęcić kilkanaście minut na zaadaptowanie się do sposobu kontroli bohatera zaproponowanego przez twórców – gdy już załapiemy „w czym rzecz” radość płynąca z rozgrywki bedzie naprawdę ogromna. Polecam szczególnie dla osób pamiętających bajkę o przygodach pozornie tchórzliwego księcia Eterni. 7. Need for Speed: Most Wanted  Najbardziej oczekiwana „wyścigówka” sezonu nie zawiodła oczekiwań. W Need For Speed: Most Wanted można zakochać się od pierwszego uruchomienia. Wybitna grafika, zdecydowanie lepsza niż w poprzednich grach serii cieszy zmysł wzroku. W najnowszym Most Wanted przemierzymy ulice fikcyjnego miasta Fairhaven gdzie czeka na graczy 10 różnych map. Na drogi wyjedziemy ponad 35-ioma, przygotowanymi z wyjątkową dbałością samochodami, które dodatkowo możemy edytować. Dodajmy do tego stojącą na najwyższym poziomie muzykę i dobre sterowanie, a otrzymamy produkt niemalże doskonały. Wysoka cena najnowszego Need For Speed została niedawno obniżona do symbolicznego 0,89 euro. 8. Funky Smugglers Niezwykle miły akcent w tegorocznym zestawieniu. Dlaczego miły? Ponieważ ten, nadspodziewanie udany i okraszony bardzo dużą dawką humoru tytuł wykluł się w głowach programistów 11 bit studios z siedzibą w Warszawie:) Funky Smugglers to niespotykany w innych produkcjach sposób rozgrywki wymagający od gracza podejmowania szybkich decyzji i dużej precyzji. Podczas gry towarzyszy nam wpadająca w ucho muzyka bez której FS straciłoby większość swojego niecodziennego klimatu. Rozgrywkę urozmaica możliwość dołączenia się gracza do jednego z dwóch walczących między sobą zespołów tworzonych przez użytkowników z całego świata. 9. Flight!  Flight! wciągnęło mnie bez reszty już od pierwszego uruchomienia. Niepozorna zręcznościówka, w której pilotujemy papierowy samolocik to małe arcydzieło. Tytuł nie ma moim zdaniem słabych stron – wszystko, począwszy od oprawy, poprzez fenomenalne sterowanie, a kończąc na udanym udźwiękowieniu stoi na najwyższym poziomie. Flight! to jedna z tych produkcji od których ciężko się oderwać. Polecam szczególnie w wersji na iPad’a. Tytuł jest obecnie dostępny za darmo! 10. Extinction Squad  Smakowity kąsek dla miłośników zręcznościówek. W Extinction Squad wcielamy się w obrońcę natury i ratownika zagrożonych gatunków. Ptaki Dodo, goryle, pandy, lwy, kangury i inne gatunki będą skazane na zagładę jeżeli nie weźmiemy sprawy w swoje ręce… a raczej palce, no dobra, tak właściwie to w… jeden palec. Gra oferuje dwa tryby rozgrywki i mnóstwo zabawy – znakomity przykład prostego pomysłu, który świetnie sprawdza się na urządzeniach z ekranem dotykowym. Uwaga – wciąga! 11. Grand Theft Auto: Vice City „Powroty do starych gier bywają trudne. Pomijając już tytuły z którymi stykamy się pierwszy raz, to nawet odwiedzanie znanych nam kątów czasami wypada nieco inaczej, niż żeśmy to sobie wyobrażali.” – tak zaczął swój wpis o Vice City Kamil i nie sposób mi się z nim nie zgodzić. Na szczęście, mimo iż oprawa nie oszałamia, a zmian jak na lekarstwo, to wciąż stare, dobre GTA. Pościgi, napaście, wymuszenia, szemrane transakcje – wszystkie te akcje na ekranie dotykowym nadal sprawiają dużo radości. Jedynym problemem może być sprawiające problemy w trakcie szybszych akcji – sterowanie. W przypadku tego tytułu można jednak przymknąć oko na tą niedogodność. 12. Heroes Call  Wyśmienity hack’n’slash przypominający mi nieco kultowe i uwielbiane przeze mnie pecetowe Dungeon Siege. Setki zróżnicowanych przeciwników do pokonania, rozległe lochy do przemierzenia, niezliczone ilości przedmiotów do znalezienia i wypróbowania – wszystko to znajdziemy w Heroes Call. Choć gra oparta została na systemie mikropłatności, to już przy odrobinie wysiłku korzystanie z niego nie będzie koniecznością. Ogromną zaletą produkcji jest oprawa audiowizualna – efekty czarów i otaczający naszego bohatera świat prezentują się znakomicie. 