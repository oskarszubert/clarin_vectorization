09.02.2012 Czwartek, czyli typowy dzień premier nowych gier na App Store. Tym razem moją uwagę przykuło Raid Leader, czyli produkcja wyglądająca dość ambitnie, wykonana w 3D, ale nie tyle prosta siekanina, co gra taktyczna. Wszyscy fani Battleheart powinni kontynuować czytanie, bo to właśnie do nich skierowana jest ta produkcja.  Tym razem mamy 3 śmiałków – dość typowy zestaw maga, rycerza i łuczniczki będącej czymś w rodzaju łowczyni. Postawiono tutaj nie na różnorodność postaci, a dopasowanie ich umiejętności do rozgrywki – każdy z walczących ma około 10 zdolności i niektóre są bardzo drogie, ale bardzo potężne i potrafiące zmienić oblicze potyczki. Same pojedynki to w zasadzie jeden prosty ekran widoczny w rzucie izometrycznym, nasze trzy postacie oraz główny boss planszy. Od wielkiej śnieżnej bestii, przypakowanych rycerzy z potężnymi włóczniami po jedno oko unoszące się w przestrzeni i palące słupami ognia. Projekty przeciwników są całkiem niezłe, choć no można powiedzieć, że odrobinkę generyczne.  Historia trzyma się ustalonych ram, czyli mamy teksty do przeczytania plus bardzo ładne, ale jednak statyczne grafiki pełnoekranowe. Szału w tej sytuacji nie ma, ale mimo wszystko warto docenić kunszt oprawy, bo jest całkiem ładna i dobrze wykonana. Modele mają wystarczającą ilość szczegółów, a efekty specjalne wyglądają naprawdę nieźle – każdy atak ma jakiś drobny odróżniający szczegół typu korzenie wyrastające spod ziemi czy błyskawice spadające z nieba.  Interesującym aspektem rozgrywki jest jej dynamika – co chwilę na ekranie pojawiają się nowi mniejsi przeciwnicy, więc musimy na to reagować i dopasowywać strategię. Czasem też wymaga to od nas uderzania w ekran, bo tylko w ten sposób przykładowo rozbijemy lód, w którym został zamknięty nasz bohater albo rozgnieciemy pijawki odbierające im życie. Czy warto? Raid Leader nie jest grą przełomową, ale jest bardzo dobrze wykonana, jest ładna w przyjemnej grafice 3D i kosztuje tylko 0.79 Euro. W takiej sytuacji fani gatunku lubujący się w tego typu grach, czyli tytułach akcji z lekką nutką strategii nie powinni się zawieść. Link do aplikacji (wersja uniwersalna). 