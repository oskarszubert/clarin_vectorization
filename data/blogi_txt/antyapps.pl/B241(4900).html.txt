06.01.2012 My Paper Plane to seria zdobywająca coraz większą popularność, która niedawno doczekała się już trzeciego wydania. To przynosi nam w pełni trójwymiarowy świat, bogaty w setki unikalnych elementów oraz podzielony na wiele planszy. Samych tytułowych samolotów z papieru też jest niemało. Warto zobaczyć, jak prezentuje się najnowsze dziecko studia Wavecade. Jak w to się gra? Najnowsze wydanie gry wprowadza wiele atrakcji. Rozgrywka nie ogranicza się już do przelotu białym samolotem z papieru przez jedną planszę. Mamy ich zdecydowanie więcej, tak jak samych modeli samolotów, o czym już wspominałem. Plansze są generowane automatycznie na bieżąco z przygotowanych przez twórców elementów, których mnogość sprawia, że jakiekolwiek uczucie rutyny nie pojawia się szybko.  Sterowanie samolotem oparte jest o grawitację. To w zasadzie wszystko odnośnie kontrolowania. W grze liczy się długość przelotu, ale również i liczba zebranych gwiazdek. Przekłada się ona na liczbę zdobytych punktów, a zebranie kilku pod rząd zwiększa mnożnik combo – jedna gwiazdka zwiększa go o jedną jednostkę. Ominięcie gwiazdki powoduje, że mnożnik wraca do pierwotnej wartości, czyli 1. Omijanie przeszkód w grze wcale nie jest takim łatwym zadaniem. Nie tylko będziemy musieli mieścić się między różnymi konstrukcjami, ale nawet i wyskakującymi z wody delfinami. Jak już mówiłem, obiektów w grze jest naprawdę sporo, dlatego tytuł ten zbyt szybko się nie nudzi. Każdą przeszkodę omija się w trochę inny sposób, każdy obiekt jest kolejnym wyzwaniem. Czy warto? My Paper Plane nie jest może tytułem rewelacyjnym i nie wciągnie każdego, ale warto spróbować, gdyż rozgrywka jest szybka, a sam tytuł niedrogi. Gra zdobywa spore uznanie w Android Markecie. Najnowsze, trzecie wydanie dostępne jest w dwóch wersjach. Darmowa jest niestety ograniczona, dlatego należy ją traktować jako wersję demonstracyjną. Zachęcam do jej instalacji i ewentualnie kupienia pełnej wersji, jeśli gra się spodoba. Gdybyście byli zainteresowani poprzednimi wydaniami, to pierwsze można znaleźć tutaj, natomiast drugie – tutaj. Pełna wersja gry zarówno na Androida, jak i iOS kosztuje niecałe 4 złote.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 