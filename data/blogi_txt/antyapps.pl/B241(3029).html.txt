29.08.2012 Niedawno opisywałem bardzo ciekawą aplikację fotograficzną, łączącą w sobie aparat wyposażony w wiele funkcji z rozbudowanym edytorem zdjęć i mechanizmem wyciągania ujęć z filmów. Nie spodziewałem się, że szybko zobaczę coś lepszego niż Pocket Snapper. Ale właśnie natrafiłem na aplikację, która pod względem funkcji edycji zdjęć jest znacznie lepsza. Nazywa się PicShop HD i jestem pod dużym wrażeniem tej aplikacji. Zaskoczyła mnie mnogością narzędzi, dzięki którym możemy edytować i „upiększać” nasze fotografie. Czego możemy się spodziewać po tej aplikacji? Przede wszystkim PicShop HD daje nam 4 zestawy narzędzi, które kryją w sobie ogrom funkcji i możliwości zmieniania wyglądu zdjęć. Na początek musimy załadować nasze zdjęcie do aplikacji. Możemy je zrobić, pobrać z telefonu lub z Facebooka. Pierwsza kategoria narzędzi kryje się pod kartą edycji. Znajdziemy w niej autofix, ustawianie jasności, natężenia kolorów, efekt plamy, punkt ogniskowy, różne opcje rozmazania, efekt rybiego oka, przycinanie, likwidację red eye i wiele innych. Liczba funkcji jest naprawdę spora, a każda z nich daje nam dodatkowe opcje natężenia efektu.    Oprócz tego aplikacja wyposażona jest, a jakże, w filtry, które generują się w postaci miniaturek zdjęcia z nałożonym odpowiednim efektem. Jest ich niecałe 20, ale to i tak jeden z pokaźniejszych zbiorów, jakie widziałem. Oczywiście możemy kontrolować natężenie filtrów. Trzecia zakładka daje nam możliwość nałożenia na obraz ramki. I w tym przypadku mamy pokaźny wybór, a niektóre z nich możemy modyfikować, chociażby wybierając inny kolor.  Ostatnią opcją są dodatki. Możemy obraz wypełnić wybranym kolorem, nałożyć na jedno zdjęcie inne, wkleić motyw graficzny, rysować po fotografii, pisać, zrobić z niego mema, określić RGB czy wprowadzić komiksową chmurkę. Zdjęcia możemy powiększać za pomocą uszczypnięć ekranu, aby lepiej i dokładniej nakładać efekty. Gdy już skończymy „znęcać” się nad naszym zdjęciem nie pozostaje nam oczywiście nic innego, jak je po prostu zapisać, wysłać mailem lub do serwisów społecznościowych.  PicShop HD to nie tylko mnogość narzędzi i funkcji, ale naprawdę dobrze przemyślana nawigacja i design. Połączenie użyteczności z estetyką i minimalizmem. Do tego aplikacja działa płynnie i szybko, a korzystanie z niej to czysta przyjemność. Niestety, za tą przyjemność trzeba zapłacić i to nie mało, bo prawie 4 euro. Ale mam dobrą wiadomość, obecnie aplikacja jest dostępna za darmo, więc nie wahajcie się i ją pobierzcie, nie powinniście się zawieść. Polecam. Aplikacja dostępna jest również na Androida oraz w okrojonej, darmowej wersji. Ocena: 5+ 