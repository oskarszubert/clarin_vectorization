17.02.2014 Vimeo.com to jeden z najciekawszych adresów dla miłośników sieciowego wideo. Serwis będący głównym konkurentem YouTube charakteryzuje się bardzo dobrą jakością (tak techniczną, jak i merytoryczną) materiałów zamieszczanych w nim przez użytkowników, co sprawia, że jest dla wielu (w tym i dla mnie) numerem jeden jeżeli chodzi o internetowe filmiki. Niestety, metamorfoza jakiej została poddana aplikacja mobilna Vimeo z okazji premiery iOS 7 zepchnęła ten program w otchłań braku użyteczności. Okrojenie aplikacji z podstawowych funkcji i irytujący brak stabilności sprawiły, że niegdyś uwielbiany przeze mnie program bez wahania skasowałem, zastępując go mobilną wersją strony internetowej. Na szczęście wszystko wskazuje na to, że osoby odpowiedzialne za kształt aplikacji mobilnej poszły po rozum do głowy. Najnowsza, oznaczona numerem 4.0.8 wersja programu, została nie tylko pozbawiona najbardziej dokuczliwych niedoróbek, ale zyskała kilka całkiem ciekawych rozwiązań.  Po pierwsze i najważniejsze: wróciła wyszukiwarka! Tym samym odeszła w niebyt jedna z największych wad poprzednika, czyli brak możliwości wyszukiwania nowych materiałów wideo. Nie wiem co kierowało pomysłodawcami usunięcia tej podstawowej funkcji z poprzedniej wersji aplikacji, ale jak widać przy okazji aktualizacji do głosu doszedł zdrowy rozsądek. Wyszukiwarka wróciła, działa szybko i choć nie oferuje filtrów oraz możliwości sortowania wyników, to JEST i to wydaje się najważniejsze.  Drugą, nie mniej ważną od wyszukiwarki niedoróbką, która została poprawiona jest stabilność aplikacji. Nareszcie Vimeo w wersji mobilnej działa sprawnie, szybko i nie przejawia tendencji do zawieszania się przy każdej możliwej okazji. Brak stabilności był ogromną bolączką poprzedniej wersji aplikacji, teraz jest pod tym względem znacznie lepiej. Z nowości najważniejszy wydaje się całkowicie nowy system nadawania filmikom oznaczeń „ulubiony”, „obejrzyj później” oraz „udostępnij”. Teraz wystarczy lekko przesunąć kafelkę z podglądem w prawo, by oczom użytkownika ukazały się odpowiednie oznaczenia. System jest wygodny, szybki i bardzo intuicyjny. Pod względem wizualnym nowa wersja aplikacji nie doczekała się istotnych zmian. To akurat zaliczam na plus, bo wygląd Vimeo po „rewolucji iOS 7″ bardzo przypadł mi do gustu czego dałem wyraz w mojej poprzedniej recenzji programu. Vimeo w wersji uniwersalnej dostępne jest w AppStore za darmo. 