21.02.2012 Bycie baristą z pewnością nie należy do prostych zadań, choć patrząc dzisiaj na przemiłego pana podającego mi kawę o poranku byłem przekonany, że ja również mógłbym się tego nauczyć. Zatem szybkie poszukiwania na iTunes i wpadłem na aplikację o nazwie Art of Coffee. Jak sama nazwa wskazuje to sztuka robienia kawy, ale bardziej tej artystycznej. Jeśli macie ochotę zaskoczyć znajomych i nie płacić za drogie kursy to ta aplikacja może być, jak znalazł.  Po pierwszym uruchomieniu aplikacji trafiamy na ekran przedstawiony jako podstawy kawy („coffee basics”). To pierwsza sekcja większej całości, pomiędzy pozostałymi trzema zakładkami możemy z łatwością zarządzać za pomocą dolnego menu. Inne sekcje to odpowiednio: niezbędnik sztuki, sztuka zaawansowana oraz podręczna pomoc. Jeśli faktycznie nie znacie się zupełnie na kawie to podstawy mogą się przydać. Jest to taki przewodnik jak zacząć, który przy okazji nauczy Was czym jest espresso, jakiego mleka używać, czego używać do rysowania obrazków. Każdy z tych elementów jest osobno opisany w przejrzysty sposób, choć przydałoby się więcej fotografii pokazujących szczegóły. Po przejściu przez podstawy możemy ruszyć do prawdziwego wyzwania, czyli tworzenia kształtów. Różnica pomiędzy zaawansowaną sztuką, a wersją podstawową polega na tym, że w tej pierwszej mamy już mieszanie różnych technik co mocno utrudnia stworzenie własnego arcydzieła, ale daje dużo więcej satysfakcji po sukcesie. Każdy rysunek opisany jest sekwencją kroków oraz finałowym obrazkiem pokazującym, jak powinien wyglądać efekt końcowy. W aplikacji znajdziemy około 30 wzorów do wykonania, co może nie jest wynikiem ogromnym, ale należy pamiętać, że to nie jest tak proste, jak składanie figur z klocków czy nawet origami. Na dopracowanie jednego rysunku będziemy potrzebowali wielu filiżanek kawy, ale za każdym razem będzie coraz lepiej. Ostatnia sekcja to pomoc podręczna, gdzie znajdziemy odpowiedź na typowe problemy młodych rysowników – złe linie, problemy z rozchodzącymi się fragmentami, przechylanie się rysunku na jedną stronę itp.  Czy warto? 2.39 Euro to wysoka cena za kilka sztuczek, ale z drugiej strony czy można wycenić sztukę? Moim zdaniem Art of Coffee nie jest dla wszystkich, ale pewna docelowa grupa ludzi powinna odnaleźć w tej aplikacji dokładnie to, czego szuka. Ja pewnie nigdy nie wyjdę poza teoretyczną wiedzę i kilka prób, ale mimo wszystko teraz już wiem, że to nie jest żadna magia, ale po prostu doskonała i wyuczona umiejętność. Jeśli i Wy chcecie popróbować to polecam. Link do aplikacji (iPhone). 