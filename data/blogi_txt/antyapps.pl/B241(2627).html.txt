06.03.2013 Dzięki bardzo dobrym zeszłorocznym wynikom sprzedaży specjalnego wydania Newsweek’a – Newsweek Historia, cykl wydawniczy magazynu od bieżącego numeru przechodzi z trybu dwumiesięcznego w miesięczny. Na tym nie koniec zmian. Wraz z nowym cyklem wydawniczym czasopismo wkracza na nowy rynek – aktualny numer dostępny jest nie tylko w kioskach i empikach, ale i w dwóch najpopularniejszych sklepach z aplikacjami mobilnymi – AppStore oraz Google Play. Newsweek Historia na iPada jest magazynem przejrzystym, prostym w nawigacji i dzięki temu bardzo przyjaznym użytkownikowi. Aplikacja działa bardzo sprawnie – kolejne artykuły wczytują się szybko, prawie niezauważalnie, a treść została wzbogacona o materiały multimedialne. Wśród nich na szczególną uwagę zasługują wysokiej jakości fotografie oraz materiały wideo. Wszystkie elementy interaktywne zostały stylowo oznaczone – podobnie, jak w klasycznym Newsweek’u, każdy komponent, z którym możemy wejść w interakcje symbolizowany jest odciskiem palca.  Obecnie w kiosku aplikacji dostępny jest jeden pełnowartościowy numer czasopisma (koszt zakupu to 1,79 euro – po przeliczeniu wychodzi nieco taniej niż w kiosku) oraz jego bezpłatna zajawka, w skład której wchodzi kilka wybranych artykułów z marcowego numeru. Aplikacja umożliwiająca pobieranie kolejnych numerów „Historii” dostępna jest za darmo. Niestety program nie obsługuje iOS-owego Newsstand, co w dzisiejszych czasach powinno być już standardem. Jeżeli posiadacie urządzenie z systemem Android opisywany magazyn możecie pobrać w Google Play. 