17.02.2014 Microsoft nie poprzestaje w rozwijaniu ekosystemu swoich aplikacji bing. Do sklepu Windows Phone trafiła właśnie kolejna aplikacja znana dobrze posiadaczom Windows 8 i RT. Mowa o Zdrowie i kondycja Bing Beta. Nie wiem, czy nie jest to najważniejsza z dotychczas wydanych. Po pierwsze zawiera w sobie wiele informacji i danych o których później, po drugie, żadna z pozostałych nie zyskuje tyle na współpracy wersji komputerowej z tą na smartfony. Zdrowie i kondycja Bing Beta to tak naprawdę trzy aplikacje w jednej. Widać to już po podziale menu głównego, w którym znajdziemy takie zakładki jak: dzisiaj, kondycja, wartości odżywcze i medycy. Pierwsza z nich zbiera aktywność z pozostałych i daje do nich szybki dostęp, tak jak i do informacji potrzebnych w danym dniu. Odnajdziemy tu też monitor gps, czyli moduł odpowiadający za śledzenie naszych ćwiczeń ruchowych. Domyślnie ustawiony jest bieg, ale wybierać możemy spośród 18 innych. Poza standardowymi (bieg, chód, rower) znajdziemy tam też bardziej abstrakcyjne skoki narciarskie czy też spływ tratwą. ;). Dodatkowo wyznaczamy cel oraz jego zakres. Nasze postępy możemy śledzić na mapie i wraz z historią synchronizować z aplikacją na Windows 8.  Dodatkowo o formę pomoże nam zadbać zestaw ćwiczeń z zakładki kondycja. Podzielono je na kilka kategorii. Każde posiada szczegółowy opis planu treningowego. Gdy już myślimy, że to koniec informacji, okazuje się że możemy kliknąć na kolejne z nich i otrzymać bardziej szczegółowe dane. Pod tym względem Zdrowie i kondycja Bing Beta prezentuje się świetnie. Wartości odżywcze oferują pomoc w skompletowaniu posiłku na każdy dzień. Prezentują wartości kaloryczne dla popularnych produktów żywnościowych. Wszystko to łączy się z częścią ćwiczeniową i spersonalizowanymi informacjami o nas (w tym celach jakie sobie postawiliśmy, bo te też są różne, a nie tylko utrata wagi). Wykresy, tabelki, analizy, rady to największa zaleta Zdrowie i kondycja Bing Beta. Gdy już je wszystkie poznamy znacznie ułatwią kontrolowanie naszego trybu życia.  Ostatnia z zakładek do mały poradnik medyczny. W podstawowej wersji przedstawia nam postać (w zależności od naszej płci) na której możemy wybrać obszar w którym odczuwamy dolegliwości. Objawy możemy wyszukiwać i dodawać także w bardziej klasyczny sposób. Taką drogą docieramy do choroby, która jak wszystko pozostałe posiada obszerny i wyczerpujący opis diagnozy, leczenia, czynników ryzyka itp. Oczywiście encyklopedia nie zastąpi wizyty u lekarza, jednak przy roztropnym korzystaniu może okazać się bardzo pomocna. Zdrowie i kondycja Bing Beta korzysta ze wspomnianej synchronizacji z wersją na tablety i komputery. Dzięki temu dane możemy wprowadzać wygodnie z klawiatury, a telefonu używać do rejestracji ćwiczeń i treningów. Tak jak i pozostałe aplikacje z rodziny bing, cechuje ją świetne wykonanie i dopasowanie do standardów Windows Phone. Polecam ją absolutnie każdemu posiadaczowi smartfonów z tym systemem. Za darmo otrzymujemy 3 aplikacje w jednej, do tego lepsze od wielu pojedynczych konkurentów w sklepie. Wprawdzie to wciąż beta (czasem ma problem z ładowaniem informacji, tekst nie zawsze jest dobrze dopasowany do okna itp.), ale już teraz działa bardzo dobrze. 