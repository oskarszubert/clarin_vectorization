28.08.2012 Odtwarzacze muzyki to jedne z tych aplikacji, którym szczególnie się przyglądam i wobec których mam sprecyzowane wymagania. Trudno jest znaleźć aplikację, która łączyłaby w sobie mnogość narzędzi do zarządzania z czytelnym i minimalistycznym interfejsem. Zwykle natrafiam na produkty, które spełniają tylko jedno z tych wymagań.   Niedawno natknąłem się na całkiem ciekawy produkt, który niemalże spełnia większość moich wymagań, które stawiam tego typu aplikacjom. Nazywa się Tunebooth Player i jak zapewne się domyślacie, służy do odtwarzania muzyki. Jednak jest to również całkiem rozbudowany manager naszych muzycznych zbiorów i dlatego warto wspomnieć o nim w kilku słowach. Zacznę może od interfejsu. Niestety, tutaj twórcy aplikacji się nie popisali. Pomijając kwestię layoutu, bo ten można mocno spersonalizować, nieszczególnie podoba mi się design całej aplikacji, który bywa nieczytelny i utrudniający korzystanie z funkcji. A tych w tej aplikacji nie brakuje, dzięki czemu uznałem ją za wartą opisania. Tunebooth Player pozwala nam na dość swobodne zarządzanie muzyką z naszego telefonu. Podstawowy układ aplikacji oparty jest na czterech kwadratach odsyłających nas do piosenek, albumów, wykonawców czy gatunków. Przeszukując nasze zbiory aplikacja tworzy drzewa odniesień, dzięki którym dość szybko możemy nawigować między utworami i artystami. Dodatkowo wszędzie gdzie się da zaimplementowana została wyszukiwarka.  Gdy uszczypniemy ekran na głównej karcie u góry pokaże nam się zminimalizowany player u dołu zaś odniesienia do biblioteki, ustawień i playlist. Zacznę może od playera. Aby go wyświetlić należy przeciągnąć go w dół, wówczas zajmie cały ekran. Odtwarzać wyświetla nam okładkę albumu, którego słuchamy, a po kliknięciu w nią u góry pokażą nam się informacje dotyczące tegoż jak również podstawowe funkcje, jak powtarzanie utworu, dodawanie do ulubionych lub do playlisty. Oprócz tego możemy nawigować między kolejnymi piosenkami przesuwając palcem w prawo lub lewo. Dodatkowo aplikacja wyświetla nam utwory będące następnymi w kolejce do odtwarzania. Możemy wyświetlić ich podgląd, usunąć je z kolejki lub otworzyć widok, w którym możemy zarządzać utworami, które mają być odtworzone jako następne. Oczywiście ta funkcja jest najbardziej pożyteczna w przypadku, gdy mamy włączony shuffle. Drugim ważnym elementem tej aplikacji są listy. Jest to jedna z nielicznych mi znanych aplikacji muzycznych na iOSa, która pozwala nam w takim stopniu zarządzać playlistami. Oprócz odtwarzania tych, które stworzyliśmy w natywnej aplikacji, Tunebooth Player generuje kilka dodatkowych, takich jak najczęściej grane utwory czy historię odtwarzania. Ale to nie wszystko, gdyż możemy tworzyć własne playlisty i swobodnie dodawać do nich utwory, zarówno w managerze, jak i podczas odtwarzania danego kawałka. Oprócz tego aplikacja generuje specjalną listę z tych utworów, które oznaczyliśmy jako ulubione. Poza tym możemy szybko dodawać kawałki z danej playlisty do aktualnie odtwarzanej. Jak wspomniałem wcześniej, aplikacja ta ma dość koszmarną nawigację i naprawdę trzeba się jej nieco pouczyć, aby móc szybko i sprawnie operować w Tunebooth Player. Niemniej jednak aplikacja ta działa naprawdę szybko, bez spowolnień, ma dużo ciekawych funkcji i narzędzi, pozwala na daleko idące zarządzanie naszymi muzycznymi zbiorami, ma również sporo funkcji personalizacji wyglądu i dlatego uważam, że jest to dobry produkt i warto się nim zainteresować. Obecnie jest na przecenie, więc polecam do wypróbowania. Ocena: 5 