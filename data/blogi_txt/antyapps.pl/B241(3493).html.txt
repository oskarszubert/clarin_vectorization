23.01.2012 Staram się Was nie zamęczać zapowiedziami wielu gier, które na platformach przenośnych wychodzą, bo w końcu rzadko wiadomo, że będzie to hit, o którym warto napisać już teraz. Dużym problemem jest chociażby kwestia sterowania – często po filmikach trudno ocenić, jak się będzie grało. Szczególnie w wyścigach. Cały ten przydługi wstęp miał pokazać, że Reckless Racing 2 to gra wyjątkowa i dlatego robię dla niej wyjątek. Dowód? Znajdziecie chociażby w mojej Reckless Getaway od tego samego dewelopera. Dla przypomnienia, pomimo wysokiej ceny wynoszącej 2.39 Euro nie miałem problemów z wystawieniem Getaway mojej rekomendacji: Reckless Getaway jest całkowicie natychmiastowe – nie musimy nic analizować, zastanawiać się czy też przyjmować konkretnych strategii. Po prostu zasuwamy do przodu w stylu czystego arcade i podziwiamy ładną grafikę, a minuty szybko nam upływają. Na szczęście gra oferuje sporo różnorodnych plansz, które wystarczą pewnie na kilkanaście powrotów do domu wieczornym autobusem. Jak dla mnie to nie ma się nad czym zastanawiać i spokojnie można brać w ciemno, gdy lubicie gry wyścigowe na iOSie. Pamiętajcie tylko, że to bardziej Burnout niż symulator dobrego zachowania na drodze. To po prostu doskonałe gry, ze świetnym sterowaniem i przede wszystkim dostarczające mnóstwo radości w tym najlepszym, bo natychmiastowym wydaniu. Wracając do Reckless Racing to jedno zastrzeżenie, jakie do gry miałem dotyczyło liczby trybów – było tego, jak dla mnie za mało, żebym przy grze spędził więcej czasu. Teraz będzie dostępna ustrukturyzowana kampania dla pojedynczego gracza, więc koniec z szukaniem samemu sobie wyzwań. Twórcy obiecali również bardziej niebezpieczne trasy oraz dłuższe wyścigi, więc walka będzie jeszcze bardziej zacięta.  Premiera ma nastąpić 2 lutego i już teraz wiem, że będę miał problemy z oderwaniem się od gry. Po prostu szykuje się kolejny hit. Cieszy natomiast, że twórcy jeszcze bardziej podkręcili grafikę, która choć i tak stała na wysokim poziomie to zestarzała się po jakimś czasie, a i konkurencja pokazała kilka lepiej wyglądających wyścigów. Jakich zmian dokonało Pixelbite możecie przekonać się na poniższym obrazku: 