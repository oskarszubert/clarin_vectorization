09.09.2013 Pasek menu ukrywany z lewej strony ekranu to rozwiązanie, które doskonale znamy z niejednej dobrze zaprojektowanej aplikacji. Trzeba przyznać, że zazwyczaj sprawdza się ono w praktyce zarówno pod względem wygody, jak i łatwości użytkowania. Czemu więc nie przenieść tego typu rozwiązania na pulpity naszych smartfonów i tabletów? Jakiś czas temu Tomasz opisywał bardzo dobre i wygodne Appsi. Ja trafiłem dziś na Sidebar Plus, który po odpowiedniej konfiguracji naprawdę może ułatwić nam codzienne korzystanie z urządzeń mobilnych. Nowością jest tu możliwość dodania więcej niż jednego menu bocznego i dowolne ustawienie każdego z nich pod swoje własne preferencje. Biorąc pod uwagę, że apka w swojej podstawowej wersji jest zupełnie darmowa, myślę, że użytkownicy Androida powinni dać jej szansę w swoich urządzeniach.  Pierwszą niespodzianką, jaką spotkałem po odpaleniu apki, była jej polska wersja językowa. Konfiguracja menu nie jest może czymś skomplikowanym, jednak wiem, że anglojęzyczne aplikacje wbrew pozorom często stanowią problem dla tych, którzy nie posiadają dostatecznej znajomości tego języka.  Wielkość zakładek wystających z lewej strony naszego pulpitu możemy dowolnie zmodyfikować, podobnie jak ich położenie oraz wyrównanie. Każdy z pasków może mieć także indywidualnie dostosowany poziom przezroczystości oraz motyw kolorystyczny. Na każdym z pasków możemy umieścić skróty do wybranych aplikacji. Standardowo jest to po prostu alfabetyczna lista wszystkich gier i programów, jakie mamy zainstalowane w naszym urządzeniu, jednak nic nie stoi na przeszkodzie, żeby zmodyfikować ją po swojemu. Na tym jednak nie kończą się możliwości apki. Do wysuwanych zakładek możemy także przypisać widgety takie jak zegar, pogoda czy skrzynka odbiorcza GMail. Z poziomu wysuwanego menu możemy również zarządzać takimi funkcjami telefonu jak Bluetooth, rozjaśnianie lub obracanie ekranu czy wybór sieci. Wszystkie funkcje aplikacji dostępne są jedynie przez pierwsze pięć dni użytkowania. Po upływie tego czasu zostaniemy z dwoma bocznymi zakładkami, na których będziemy mogli umieścić dziesięc różnych elementów. Żeby rozszerzyć możliwości apki po wspomnianym okresie próbnym, będziemy mogli dokupić dodatkowe paski menu (0,99 € za jeden) lub zainwestować w możliwość dodawania kolejnych ikonek do poszczególnych zakładek (0,99 € za 30 elementów). 1,49 € przyjdzie nam zapłacić, jeśli zdecydujemy się na nielimitowaną liczbę zakładek. Tyle samo będzie kosztować nieograniczona ilość elementów, jakie pojawią się na naszych wysuwanych paskach.  Sidebar Plus zrobił na mnie naprawdę dobre wrażenie. To, co oferuje darmowa wersja aplikacji po upływie 5 dni próbnych, osobiście wystarczy mi do skonfigurowania podręcznego menu. Jeśli jednak będzie to dla was za mało, niespełna 3 euro, które trzeba będzie wydać na pełną wersję apki, nie zrujnują waszego budżetu, przyczyniając się jednocześnie do zaprowadzenia porządku na pulpicie waszych smartfonów i tabletów. 