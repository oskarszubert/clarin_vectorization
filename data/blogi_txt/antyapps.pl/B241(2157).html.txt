03.02.2014 Było już kilka „prawdziwych historii” Czerwonego Kapturka. W przytłaczającej większości ocierały się one o absurd i dość mocno wypaczały tę, bądź co bądź, naprawdę niezłą bajkę. Oto kolejna. TA: Little Red Riding Hood to zręcznościowa produkcja w dość specyficznym (rzekłbym mrocznym) klimacie, w której odziana w czerwony płaszcz postać jest właściwie jedynym optymistycznym akcentem. Czerwony Kapturek w opisywanej produkcji trafia w znacznie bardziej przygnębiające realia niż miało to miejsce dotychczas. W zniszczonych i pogrążonych w mroku krainach zły futrzasty stwór (brzmi znajomo?) uwięził białe króliki i inne zwierzęta w klatkach. Naszym zadaniem jest przebrnąć przez tą nieprzyjemną scenerię, a przy okazji uwolnić kilka stworzeń i przechytrzyć nieprzyjaciół.  Gameplay w Little Red Riding Hood nie różni się szczególnie od opisywanego przeze mnie jakiś czas temu Little Galaxy. Obie gry dzieli ogromna przepaść pod względem klimatu i scenerii, ale rozgrywka sprowadza się do tego samego. Przeskakujemy z jednej „planety” (w tym wypadku krainy) na drugą w odpowiednich momentach, aby zebrać jabłka i gwiazdki po drodze, a przy tym nie dać się złapać wrogim stworzeniom. Nie jest to proste – szczególnie w późniejszych etapach, gdzie czyhają na nas pająki, pszczoły, nietoperze i inne kreatury, które wcale nie będą biernie czekały, aż „przypadkiem” na nie wpadniemy.  Łącznie twórcy przygotowali 60 plansz, które podzielono na 5 części (światów). Wszystko zwieńcza oczywiście wizyta w jaskini wilka. Szczegółów jednak nie zdradzę. Dodam jedynie, że komiksowe scenki ilustrujące postępy w fabule będą nam towarzyszyły niemalże do samego końca.  Graficznie Little Red Riding Hood prezentuje się bardzo osobliwie. Nie jest to bajkowa, urocza produkcja, w którą można przyjemnie zagrać podczas leniwego popołudnia. Klimat gry trochę przytłacza i jest zdominowany przez surowe oraz nieprzyjazne scenerie.To nietypowe podejście do Czerwonego Kapturka okazuje się jednak jednym z większych atutów całej produkcji – w końcu ile można oglądać cukierkowate animacje z ujmującymi postaciami i kolorowym otoczeniem.  Little Red Riding Hood to Czerwony Kapturek jakiego jeszcze nie znaliście. Mimo, że gameplay nie jest właściwie niczym oryginalnym i już dobrze sprawdził się w innych tego typu produkcjach, potrafi wciągnąć i przykuć do smartfona czy tabletu. Specyficzna oprawa oraz dość ciekawa historia czynią ten tytuł godnym uwagi. Choć nie zalecam kupować go z myślą o najmłodszych. Co istotne, jeszcze przez jakiś czas gra będzie dostępna w promocji za 2,99 zł. 