09.07.2013 Platformówki zawsze charakteryzowało wplatanie gdzie się da niewielkich łamigłówek, z którymi zmuszeni byliśmy się uporać nim ruszymy w dalszą podróż do której niezbędna nam była małpia zręczność. Nia: Jewel Hunter jest tytułem typowo mobilnym, gdzie na pierwszy plan wysuwa się uproszczone sterowanie, ale błądzenie po trójwymiarowych labiryntach będzie od nas wymagało nieco sprytu i przemyślenia, gdzie udać się dalej, by niczego nie pominąć. Tytułowa Nia nieustannie błądzi po labiryntach wewnątrz egipskich piramid. Tamtejsze korytarze potrafią przyprawić o prawdziwy zawrót głowy. Nie chodzi już nawet o to, że są okrutnie zakręcone. Znalazło się tam również nieprzyzwoicie wiele miejsca dla różnorakich dźwigni i innych niespodzianek, które kontrolują najróżniejsze zapadnie i inne przejścia. Naszym zadaniem zaś jest przemierzyć je wszystkie bezpiecznie, zbierając przy tym możliwie jak najwięcej złotych żetonów (bez odpowiedniej ilości takowych możemy zapomnieć o odblokowaniu dostępu do kolejnej planszy) oraz kolorowych kryształów.  Sama nawigacja do trudnych nie należy. Autorzy przygotowali dla nas dwa schematy sterowania — pierwszy z nich oparty na wirtualnych przyciskach, wyświetlanych na ekranie naszego smartfona lub tabletu; drugi natomiast słuchający się naszych gestów. W zależności od tego w którą stronę przeciągniemy palcem, tam Nia zacznie się kierować, zaś jeśli chcemy by oddała wzorowy skok, wystarczy po prostu kliknąć w ekran.  Jak już wcześniej wspomniałem, labirynty, jak to w tajemniczych piramidach, z każdą planszą są coraz bardziej zakręcone i wymagające. I to naturalna kolej rzeczy, w każdej grze wideo poziom rośnie w miarę równomiernie, podobnie jest w Nia: Jewel Hunter. Ogrywając tę produkcję nie mogłem się jednak oprzeć, że czegoś w niej zabrakło. Najwięksi na rynku gier mobilnych dokładnie wiedza jak wykorzystać możliwości dzisiejszych telefonów. Niestety, nie mogę tego samego powiedzieć o Joshu Presseisenie, autorze tegoż tytułu, który przywodzi na myśl produkcje typu „shareware”, jakie znajdowałem przed laty na płytach dołączanych do różnych magazynów komputerowych. Rusza się topornie, jest kanciata i tego negatywnego wrażenia nie zatrze żadne, choćby najlepiej zaprojektowane, środowisko. Na szczęście jeśli faktycznie się przyłożymy i będziemy skrupulatnie zbierać monety na naszej drodze, to nie będziemy musieli korzystać ani razu z mikropłatności. Pod tym względem gra jest idealnym przykładem pay-to-win.  Zdecydowanie nie jest to tytuł, który na dłużej wpisze się w historie mobilnych gier. Mimo całej swej odpychającej toporności, gra potrafi wciągnąć i z ciekawością odpalałem kolejne labirynty, by zobaczyć co czeka mnie dalej. W wersji uniwersalnej Nia: Jewel Hunter wyceniona została na 1,99$, ale obecnie dostępna jest za okrągłe zero, a jak wiadomo, darowanemu koniowi… 