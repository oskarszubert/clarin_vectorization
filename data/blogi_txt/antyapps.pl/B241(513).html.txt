14.12.2011 Jedna z przyjemniejszych gier logicznych ostatnimi czasy  – Blueprint 3D właśnie otrzymała świąteczną aktualizację pełną drobnych zmian oraz nowych planów do przygotowania. Jest nawet sam Święty Mikołaj, a ten jak wiadomo przynosi prezenty i tutaj również ich nie zabraknie.  Jak się w to gra? Nie chcąc się powtarzać, skorzystam z recenzji Jakuba, który sprawdził dla Was tę grę: Rozgrywka w Blueprint 3D jest bardzo prosta – przed oczami pojawiają nam się zawieszone w próżni kreski/koła/inne kształty geometryczne położone w 3 wymiarach, tworzące pozorny chaos. Zadaniem gracza jest takie nimi obracanie w każdym kierunku, aby “nałożone” na siebie stworzyły obrazek. I tak jest od tutoriala po ostatnią zagadkę – cały czas robimy to samo odkrywając kolejne obrazki. Te podzielone są na kilka “światów”, m.in. kosmos, technologie czy pojazdy. W sumie na ułożenie czeka 240 ilustracji. Jedyna wada, jaką wypominał przy okazji podsumowania to długość rozgrywki, co zresztą i ja zauważyłem. Grę można przejść naprawdę w krótkim czasie, na szczęście twórcy nie zapomnieli o darmowych aktualizacjach. Przykładowo teraz na święta otrzymamy 32 nowe obrazki związane z Bożym Narodzeniem. Najbardziej oczywisty przykład poniżej.  To nie koniec nowości, bo twórcy wzięli sobie do serca uwagi odnośnie poziomu trudności, który raczej był za prosty i po zapoznaniu się ze schematem rozgrywki kolejne plany udawało się ułożyć często poniżej 10 sekund. W związku z tym teraz mamy do dyspozycji dwa dodatkowe poziomy trudności – zaawansowany oraz profesjonalny. W jednym usunięto większość podpowiedzi, a w drugim dodano jeszcze więcej warstw. Jaka jest nagroda? Większy mnożnik punktów.  Dla mnie Blueprint 3D to świetna gra o nienagannej konstrukcji, elegancka, a przy okazji wystarczająco prosta, żeby nie drażnić długimi przestojami. Jeśli jeszcze nie próbowaliście to może być najlepszy moment, ale ostrzegam, że mikołajowe wyzwania będą dostępne dopiero po przejściu większości gry. Link do aplikacji (iPhone, 0.79 Euro), Link do aplikacji (iPad, 2.39 Euro). 