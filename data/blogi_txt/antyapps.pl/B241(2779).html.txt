30.11.2012 Ile razy przyszło Wam się wściekać na to, że standardowo nie można wybierać głośności dla poszczególnych rodzajów powiadomień: smsów, rozmów telefonicznych i budzików. Wszystkie je ściszamy lub podgłaśniamy jednym suwakiem, o personalizacji tych elementów możecie w większości przypadków zapomnieć. Znam nawet ludzi, którzy kombinowali z wykorzystywanymi przez siebie materiałami dźwiękowymi. Na szczęście ze Smart Volume Control takie praktyki można przypisać wiekom ciemnym. Ale to nie wszystko na co go stać! Bo tak naprawdę ustawienia głośności aktywności z podziałem na 6 kategorii (dzwonek, powiadomienia, media, alarm, systemowe oraz rozmowa) są wierzchołkiem góry lodowej jeżeli mówimy o możliwościach Smart Volume Control. Co prawda darmowa wersja to w dużej mierze właśnie zdefiniowane z góry profile, które możemy dostosować do swoich potrzeb pod względem głośności, ale oprócz tego działa również tryb słuchawek pozwalający po odłączeniu ich z gniazda wyciszyć automatycznie smartfon oraz świetnie zaprojektowany speed volume, w którym ustawiamy głośność ze względu na prędkość z jaką się poruszamy. Każdy kto słucha muzyki w środkach transportu publicznego przyzna, że to nie jest głupie rozwiązanie, nieprawdaż?  Ale prawdziwa magia smartfona jako inteligentnego telefonu czeka na nas po wykupieniu pełnej wersji aplikacji. Jeżeli regularnie powtarzamy te same akcje w podobnych godzinach, możemy nareszcie odetchnąć z ulgą — nigdy już nie będziemy musieli pamiętać o tym, by ściszać, podgłaśniać czy wyciszać nasze urządzenie. Otrzymujemy tam możliwość tworzenia profilów i automatycznego ich włączenia według podanego przez nas planu lub bazując na naszej lokalizacji (GPS) a także… naszych wpisach w kalendarzu — jeśli dodamy do nich odpowiedni znacznik! Oprócz tego możemy przyciszać / podgłaśniać dzwonek osobno dla każdego z kontaktów a nawet ustawić automatyczne robienie kopii danych z urządzenia! Wszystko podane jest w czytelnej formie, z podziałem na zakładki, między którymi nawigujemy gestem przesunięcia w prawą/lewą stronę ekranu. W odpowiednich działach ustawiamy wszystko tak, by było nam wygodnie, a następnie zapamiętujemy ustawienia i do zaplanowanych do nas aktywności wracamy kiedy tylko chcemy. Oprócz ustawień głównego dania, czyli profili dźwięków, w opcjach również możemy poszaleć. Zmiany kolorów, zmiana jednostek szybkości, notyfikacje i inne administracyjne elementy znajdziemy właśnie tam. By całość doprowadzić do ładu, składu i w pełni spersonalizować będziemy potrzebować sporo czasu — nie twierdzę, że nie. Ale mówię z czystym sumieniem — warto. A jeśli nie ufacie automatom, lub po prostu żałujecie pieniędzy na pełną wersję, zawsze możecie skorzystać z kilkunastu przygotowanych widżetów, którymi z pulpitu będziecie mogli nawigować między zdefiniowanymi profilami.  Smart Volume Control to nie jest aplikacja typu: zainstaluj i działa. No, działać to działa, ale by w pełni wykorzystać jej potencjał przyjdzie nam spędzić sporo czasu nad personalizacją i przyzwyczajenia się do nawigacji po niej. Czy warto? Myślę, że tak. Choć jako osoba która tryb zupełnego wyciszenia dezaktywuje w alarmowych sytuacjach traktowałem to w ostatnich dniach bardziej jako ciekawostkę. Ale wiem, że jestem w mniejszości także do dzieła — pobierajcie wersję darmową, która pozwoli Wam się zorientować o co w tym wszystkim chodzi. Później, nawet z poziomu aplikacji, możecie zakupić rozszerzoną edycję — ta obecnie jest w promocji i możecie ją nabyć za około 8 złotych. Czy warto? Zdecydujcie sami! 