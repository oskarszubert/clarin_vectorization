20.04.2012 Świat mobilny zwariował na punkcie robienia zdjęć. Aplikacji, które podkręcają nasze aparaty w smartphone’ach są w sklepach setki. Wybranie naprawdę dobrej aplikacji wymaga żmudnego przedzierania się przez ocean propozycji, a i tak w ostatecznym rozrachunku wybór jest kwestią indywidualnych preferencji. W tym zalewie foto-appek chcę Wam przedstawić dzisiaj jedną, która wydaje mi się naprawdę interesująca. Squara to jedna z tych aplikacji, która na swoim koncie ma tytuł aplikacji tygodnia i która jeszcze do niedawna znajdowała się w polecanych przez AppStore aplikacjach z kategorii zdjęcia i kamera. Zacznijmy od tego, że wizualnie Squara wygląda dość przeciętnie. Ale nie dajcie się zwieść, gdyż aplikacja ta oferuje sporo ciekawych funkcji. Przede wszystkim aplikacja ta ma kilka trybów robienia fotografii. Możemy zrobić pojedyncze ujęcie, ale możemy wybrać podwójny lub potrójny „obiektyw” (jest ich jeszcze kilka), który robi nam odpowiednią ilość zdjęć z rzędu i tworzy z nich kolaż. Kolaż ten następnie możemy przepuścić przez różnego typu funkcje.    Po pierwsze, możemy obracać samym układem zdjęć wewnątrz niego, możemy obrócić każde pojedyncze zdjęcie na drugą stronę, możemy również dodać różne rodzaje rozmycia do naszego zdjęcia. Oprócz tego Squara aż pęcznieje od różnych efektów i filtrów. Samych filtrów naliczyłem 20, a oprócz tego jest jeszcze jest 8 różnych „ramek”, 7 filtrów dotyczących jasności i 12 różnych efektów świetlnych, które możemy nakładać na zdjęcie. Jeżeli nie chce nam się tego wszystkiego używać, to zawsze możemy wybrać losowy zestaw. Sam program umożliwia nam zrobienie zdjęcia tylną i przednią kamerą oraz oczywiście wybranie jakiegoś z naszej galerii. Sam aparat, poza dodatkowymi obiektywami, nie ma żadnych bardziej rozbudowanych funkcji, możemy ustabilizować balans bieli i włączyć lub wyłączyć lampę, nic szczególnego.  Jeżeli miałbym szukać minusów, to oprócz naprawdę słabego designu (nawet możliwość wybrania jednej z 3 skórek nic nie pomaga) i sporadycznych spowolnień (swoją drogą to jest jedna z nielicznych aplikacji z tej kategorii, która potrafi rozgrzać aż tak mój telefon) to muszę poskarżyć się na nawigację. Zajęło mi parę chwil nim ją opanowałem. Przyciski opcji są naprawdę małe i trudno się w nie wstrzelić. Dodatkowo zdublowano, według mnie niepotrzebnie, listę filtrów. Z jednej strony można je wybierać od razu obserwując jak zmieniają nasze zdjęcie, z drugiej strony,  można rozwinąć je uszeregowane w jednej liście. Może to ułatwić wprawdzie wybór tychże, ale wydaje mi się to zbyteczne. Niemniej jednak aplikacja ta daje sporo możliwości, zwłaszcza dzięki wyborowi trybu wielu obiektywów. Można za jej pomocą zrobić naprawdę interesujące zdjęcia, a efekty i filtry są raczej dodatkiem do tego, niż stanowią istotę Squary. Jeżeli chcecie wypróbować tę aplikację, to dostępna jest ona w AppStore za 1,59€, ale można ją czasem dostać za darmo. Moja ocena: 4 