30.05.2013 ZoLO nie jest niczym nowym. Zabawa ta nieprzerwanie bawi od czasu debiutu, który zaliczyła najpierw w „fizycznej” formie jako ekspozycja w nowojorskim The Museum of Modern Arts. O co chodzi? O ruszenie wyobraźni! O tworzenie czegoś z niczego. Poskładanie z dostępnych elementów co nam się tylko podoba. Kombinacje i skale są kwestią, którą rozwiązujemy za pomocą kilku kliknięć i gestów. Po prostu się bawimy dostępnymi formami… a może raczej w głównej mierze, dajemy się nimi bawić naszym pociechom, bo to do nich głównie skierowana jest ta zabawa. A jak sami twórcy zapewniają, tej nie ma końca. Teoretycznie nie obowiązują żadne ograniczenia wiekowe, grze obce są także bariery takie jak podział na płeć. Prawda jest taka, że każdy lubi tworzyć i kombinować. A tutaj mamy możliwość takiej zabawy w najlepszej, bo wyjątkowo nieskomplikowanej w obsłudze, formie.  Wystarczy wybrać z listy dostępnej w górnym panelu interesujące nas elementy i przeciągnąć do głównego pola znajdującego się nieco niżej. Tam zaś możemy dany fragment naszej układanki obracać, powiększać oraz ustawiać w najbardziej odpowiadającym nam miejscach. Niektóre z naszych “klocków” oprócz urokliwego wyglądu wzbogacone są o animacje oraz dodatkowe dżwięki które wydają przy każdorazowym ich dotknięciu. Aplikacja wykonana jest estetycznie, a całość jest naprawdę intuicyjna. Jednak problemem jest stanowczo zbyt mała liczba elementów które są naszym budulcem — jasne, możemy z nimi do woli kombinować, ale chyba nie do końca o to w tym chodzi. Prawdopodobnie nie jestem targetem wiekowym ZoLO, ale mimo wszystko sam po kilku minutach wypróbowałem już dziesiątki opcji i wszystkie, tak czy siak były bliźniaczo podobne, bo pozbawiono nas nawet takich opcji jak dodawanie kilkukrotnie tych samych figur do obrazka. W tezie o wtórności projektów utwierdza mnie dostępna w aplikacji galeria, gdzie można zobaczyć prace innych użytkowników, którzy postanowili się nimi podzielić ze światem. Raczej próżno tam szukać czegokolwiek, co moglibyśmy nazwać innowacyjnym, także po chwili robi się po prostu nudno.  Żebyśmy się jednak dobrze zrozumieli — ZoLO nie jest aplikacją złą, ba, wręcz przeciwnie. To naprawdę przejrzysty projekt, który wymaga od nas trochę ruszenia szarymi komórkami, by ciągle próbować tworzyć coś nowego z dostępnych elementów; bawić się kilkoma formami, z ich pomocą starać się tworzyć zupełnie nowe światy, istoty czy co tam jeszcze chcemy. Problem polega na tym, że na tablety i smartfony można znaleźć wiele aplikacji w podobnym stylu, często równie mocno wymuskanych z tą jednak różnicą, że posiadających więcej klocków z którymi możemy kombinować. ZoLO dostępne jest za darmo w AppStorze, miejcie jednak na uwadze, że jest to aplikacja dedykowana jedynie tabletom z nadgryzionym jabłkiem. 