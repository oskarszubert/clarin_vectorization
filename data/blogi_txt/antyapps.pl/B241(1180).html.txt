05.02.2014 O tym jaką piętą achillesową są baterie w smartfonach napisano już setki artykułów. O sposobach ich oszczędzania również. Ale ile czasu poświęcono kontrolowaniu ich stanu? Stosunkowo niewiele. Jasne, wielu z nas ma na pulpitach widżety czy innej maści dodatki, ale kto tak naprawdę je na bieżąco śledzi by nie dać się zaskoczyć padniętemu telefonowi? Chyba niewielu. Energy Bar to bardzo prosta aplikacja, która pozwoli nam cały czas mieć stan baterii naszego urządzenia na oku. Bo to nie mniej, nie więcej, a po prostu pasek stanu. Wyświetlany cały czas, mimo włączonych innych aplikacji, tuż przy krawędzi ekranu. W ustawieniach możemy dostosować jej grubość (w skali pięciostopniowej) oraz kolory. Tutaj możemy postawić na jedną, stałą barwę która zmieni się dopiero gry jej stan napełnienia będzie wynosił mniej niż 20%; lub wielokolorowe rozwiązanie gdzie co dwadzieścia procent będzie naszym oczom pojawiać się inna barwa. Naturalnie ich barwy możemy dostosować do własnego widzimisię — w tym celu przygotowano dla nas paletę z 30 różnymi kolorami i odcieniami. Może nie jest to oszałamiający wybór, jednak wszystkie one znakomicie komponują się ze stylistyką Holo przedstawioną kilkanaście miesięcy temu w świeżej wówczas Lodowej Kanapce.  By włączyć lub wyłączyć Energy Bar nie wystarczy po prostu uruchomić aplikacji. Tuż przy prawej górnej krawędzi ekranu czeka na nas przycisk activate — dopiero po kliknięciu nań pasek pojawi się na na ekranie. Istnieje również opcja ustawienia autostartu programu, także po resecie telefonu. Jeżeli zdecydujecie się na korzystanie ze Energy Bar, z pewnością okaże się pomocne. Zaimplementowano również tryb always alive, który odpowiada za skrót na pasku statusu. Możemy przyporządkować dwie opcje związane z kliknięciem nań: ukrycie naszego miernika ilości pozostałych procentów w baterii, albo też przeniesienie do ustawień aplikacji. Energy Bar to ciekawe rozwiązanie. Nie jest nachalne i pozwala mieć cały czas na oku jak radzi sobie bateria, dzięki temu możemy przerwać grę w odpowiednim momencie, by nasze urządzenie przetrwało do końca dnia. Szczególnie istotne, gdy nie mamy opcji skorzystania z gniazdka, albo po prostu nie wzięliśmy ze sobą ładowarki. Zamiast widżetów czy innych dodatków na ekranie blokowania ekranu, dyskretny, nie szpecący wyglądu cienki pasek. Aplikacja dostępna jest do pobrania za darmo na platformie Google Play. 