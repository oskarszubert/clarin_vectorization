08.11.2011 Czasami zdarza się taka sytuacja, gdy w pobliżu nie ma hotspota, a my musimy skorzystać z internetu na laptopie. Dlaczego by nie wykorzystać do tego smartfona z odpowiednim pakietem danych? Na ten problem odpowiada androidowa aplikacja Wireless Tether, która tworzy z naszego telefonu punkt dostępowy. To, co jest najlepsze w tej aplikacji, to fakt, iż zaspakaja realną potrzebę, która pojawia się w najróżniejszych sytuacjach. Przydaje się na przykład w małych miejscowościach, gdzie internet 3G funkcjonuje, ale jakichkolwiek hotspotów nie uświadczymy – tak jest w mojej rodzinnej, trzynastotysięcznej miejscowości, gdzie internet z Play śmiga pełną parą. Mi osobiście Wireless Tether przydał się podczas przeprowadzki, w czasie oczekiwania na podłączenie internetu z kablówki. Sama aplikacja jest naprawdę wygodna. Po skonfigurowaniu uruchomienie, bądź wyłączenie udostępniania sieci ogranicza się do naciśnięcia jednego przycisku na ekranie głównym – zupełnie tak jak w TexDro. Pod owym przyciskiem znajduje się licznik dotychczasowo przesłanych danych oraz aktualnego transferu. Szkoda tylko, że twórcy nie dodali do aplikacji widżetu, który wyświetlałby takie informacje na pulpicie. Wireless Tether posiada sporo opcji konfiguracyjnych związanych nie tylko z udostępnianiem połączenia, ale również z interfejsem użytkownika, na przykład uruchomienie wibracji smartfona w momencie podłączenia się laptopa czy innego urządzenia do sieci. Program zawiera również oczywiście listę do autoryzowania dostępu, która wyświetla nazwę i adres MAC urządzenia próbującego uzyskać połączenie. Samo połączenie udostępniane jest nie jako hot-spot, ale na zasadzie ad-hoc. Możliwe jest także dzielenie połączenia przez Bluetooth. Muszę w tym miejscu zaznaczyć, że w przypadku naprawdę szybkich transferów i wykorzystywania połączenia z siecią bardzo aktywnie, telefon potrafi się mocno nagrzać. Sama aplikacja zawiera nawet wskaźnik temperatury baterii. Druga uwaga dotyczy tego, iż program działa jedynie na zrootowanych urządzeniach. Jeśli nie przerażają Was te dwa istotne fakty, szczerze zachęcam do instalacji tego narzędzia, zwłaszcza biorąc pod uwagę fakt, że jest za darmo. 