18.01.2012 Jestem sentymentalny, dlatego do pomysłów takich jak Path podchodzę bardzo entuzjastycznie. Usługa ta daje użytkownikom możliwość zbierania wszelkich wspomnień, dzień po dniu – czy to w postaci zdjęć, cytatów, zapisków o spotkaniach czy też obecności w danych miejscach. A wszystko to okraszone naprawdę przyjemną szatą graficzną. Path to cyfrowy pamiętnik, który może składać się z różnego typu elementów. Pierwszą oczywistością są zdjęcia. Można tutaj zamieszczać także statusy, informacje o tym, z kim się spotkaliśmy, gdzie byliśmy czy jakiej muzyki właśnie słuchaliśmy. Program posiada jeszcze jedną funkcję – logowanie czasu snu.  Najważniejszą rzeczą w Path jest to, że nie jest to typowy serwis społecznościowy. Elementy zamieszczane w naszej linii czasu są znacznie bardziej osobiste, gdyż dajemy ją do wglądu jedynie najbliższym. Na tym polega filozofia tego serwisu. Odnośnie zamieszczanych elementów, do każdego możemy dodać krótką notkę czy informację o osobie, która nam towarzyszyła. Oprócz tego Path przy zamieszczaniu informacji o obecności w danym miejscu pozwala nam wybrać lokacje z listy, którą generuje na podstawie naszego położenia. Rozpoznaje także obiekty gastronomiczne, którym przydziela osobną ikonkę. Pomysł bardzo mi się podoba i powoli się do niego przekonuję. Lubię wracać do rzeczy, które robiłem, lubię je pamiętać, a jednocześnie chcę, żeby pozostały prywatne. Uważam jednak za przesadę zapisywanie, kiedy kładziemy się spać i kiedy wstajemy. Aplikacja jest dostępna do pobrania za darmo w Android Markecie. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 