24.10.2013 Vine, czyli aplikacja umożliwiająca dzielenie się 6-sekundowymi nagraniami ze znajomymi, otrzymała bardzo ciekawą aktualizację. Do tej pory kwintesencją idei była prostota. Użytkownicy, jak zawsze, po pewnym czasie stają się wybredni i chcą czegoś więcej – dlatego w aplikacji Vine pojawiły się dwie nowe funkcje: sesje i „podróże w czasie”.  Pierwsza z przywoływanych funkcji pozwala na powrót do edycji nagrania w każdej chwili. Nie musimy już od razu po uchwyceniu chwili zajmować się tworzeniem naszej kompozycji – od teraz możemy mieć w zanadrzu aż do 10 „sesji”, czyli wersji roboczych nagrań nad którymi pracujemy.  Druga z nowości to „podróże w czasie”. O co może chodzić? Dzięki niej możemy manipulować kawałkami nagrań, które utworzyliśmy. Można więc je usuwać, zamieniać kolejnością, a nawet zastępować innym wideo. Nadal jednak aplikacja nie pozwala na import nagrań z rolki aparatu, co umożliwia Instagram.  Vine zyskał naprawdę dobrego rywala w postaci Instagram, lecz nadal widuję sporo nagrań zamieszczanych przez znajomych właśnie za pomocą produktu Twittera. Nie do końca rozumiem dlaczego, skoro to właśnie Instagram jest obecny na niemal wszystkich smartfonach. Jednak efekty dobrej konkurencji mogą wyjść na dobre użytkownikom, czego jesteśmy świadkami. 