15.11.2011 Wirtualna Polska informuje o udostępnieniu swojej telewizji użytkownikom smartfonów poprzez natywne aplikacje dla systemów Android i iOS. Bardzo ciekawy ruch kolejnego z polskich internetowych gigantów (między innymi po Allegro), który świadczy o tym, iż popularność smartfonów w naszym kraju rośnie naprawdę zauważalnie. Aplikacja Wirtualnej Polski jest darmowa i uważam, że można dać jej szansę. Jak twierdzi właściciel usługi, WP.tv jest najpopularniejszą telewizją internetową w Polsce. Udostępnia swoje materiały w trybie wideo na życzenie. W telewizji tej znajdują się materiały przeróżnego typu – od wywiadów z politykami, po informacje ze świata, na kanałach rozrywkowych i serialach kończąc. Sam do tej pory nie oglądałem jednak telewizji Wirtualnej Polski i nie odczuwam takiej potrzeby. Być może dedykowana smartfonom aplikacja zmieni moje podejście, gdyż daje dostęp do telewizji w ruchu, na przykład podczas śniadania w restauracji, która udostępnia WiFi. Oglądanie telewizji na komputerze nigdy mi nie odpowiadało i to akurat nie ulegnie u mnie zmianie, natomiast telewizora Samsung Smart nie posiadam :) – na nim można uzyskać dostęp do tej telewizji za pomocą widżetu. Z dostępnych w WP.tv serii znam jedynie Uliczny Kombajn. Jest to zabawny rozrywkowy program, w którym prowadzący zadaje na ulicy pytania Warszawiakom na tematy bardzo prywatne związane między innymi z seksualnością – zaskakujące jest to, jak wiele osób na nie odpowiada. Nigdy nie oglądałem jednak żadnego odcinka z poziomu oficjalnej strony WP.tv między innymi ze względu na reklamy przed emisją, których na kanale w Youtube nie uświadczymy. Podobnie jest na przykład z teledyskami. Myślę, że nie tylko ja przywykłem do oglądania ich na Youtube i nie wiem czemu miałbym teraz zacząć oglądać je na WP.tv, a jest to możliwe. Jeśli korzystacie z telewizji Wirtualnej Polski, na pewno pobierzecie tę aplikację. Wszystkich innych jednak również zachęcam do tego, wszak tego typu materiały dostępne zawsze w kieszeni mogą okazać się naprawdę użyteczne.  Warto w tym miejscu dodać, iż aplikacja pozwala zapisywać wybrane materiały na pamięć urządzenia w celu ich późniejszego odtworzenia w trybie offline. Jest to jedna z ważniejszych cech programu, dzięki której może zdobyć znacznie większą popularność. Wystarczy kilka kliknięć przed wyjściem z domu, a możemy zapoznać się z niusami ze świata w formie wideo w drodze do pracy czy na uczelnię. Aplikacja jest już dostępna w Android Markecie oraz w iTunes. 