09.03.2013 Jak twierdzi autor, tytuł gry po japońsku oznacza właśnie eksplozję cyfr. Aż tak biegły w tym pięknym języku nie jestem, wierzę więc na słowo, jednak nie ma co się oszukiwać — tytuł znakomicie oddaje charakter gry. Kolejna po wyśmienitym Quento produkcja, w której litery odkładamy na bok i bierzemy się za bary z zestawem cyfr na niewielkiej, bo składającej się ledwie z dziewięciu pół, planszy. Naszym zadaniem, jest zredukowania wszystkich cyfr porozrzucanych na tablicy. Każda z kostek posiada jakąś wartość liczbową. Klikając na nią, uszczuplamy liczbę o jeden, zaś sąsiadujące pola wzbogacamy o jedynki. Kiedy uda nam się w pionowym lub poziomym rzędzie zgromadzić trzy pola o takich samych wartościach, dokonujemy redukcji tychże kwadratów. Należy kombinować tak, by w jak najmniejszej liczbie ruchów z naszej strony pozbyć się wszystkich pól na ekranie. W Subaku dostępne są dwa tryby zabawy: puzzle oraz endless. Pierwszy z nich to sto wyzwań, w których autor przygotował dla nas układanki o różnym trybie wyzwań oraz limit ruchów w których powinniśmy się zmieścić, jeśli zależy nam na „pełnym” ich zaliczeniu. Drugi zaś polega na losowo generowanych zagadkach z cyferkami, gdzie co pięć naszych ruchów raczeni jesteśmy niespodzianką. To może być przemieszanie wszystkich kostek na polu naszych zmagań, zredukowanie któregoś z pól czy odjęcie wartości od klocków, najlepiej jednak kiedy nie dzieje się nic — a i takie rarytasy czasami się zdarzają.  Największym, moim zdaniem, minusem produkcji jest dość marny design, przywodzący na myśl raczej czasy DOSa i tamtejszych możliwości graficznych, a nie najświeższych trendów. Jak udowadnia choćby recenzowany kilka dni temu 7×7, nawet proste gry logiczne można zamknąć w cieszącej oko oprawie, tutaj jednak wyraźnie coś poszło nie tak — inna sprawa to taka, że za Subaku odpowiedzialna jest jedna osoba. Widać nie wszyscy mogą być znakomitymi projektantami i programistami, a na dodatek jeszcze też grafikami. Dużym plusem dla wszystkich miłośników osiągnięć będzie pełne wsparcie Game Center. Lubię dobre gry logiczne i przesyt zabawami słownymi chętnie ostatnio odreagowuję dając się porwać różnym zagadkom „matematycznym”. Subaku sprawdza się znakomicie — i choć mam za sobą dopiero połowę z przygotowanych wyzwań, to już nie mogę się doczekać aktualizacji które, mam nadzieję, nadejdą. Produkcja dostępna jest tylko w wersji na iPhone’a — jednak przy powiększaniu ekranu na iPadzie trzeciej generacji całość prezentowała się nienagannie, obyło się bez „obgryzionych” krawędzi. Grę można nabyć za 0,89 euro w AppStorze. 