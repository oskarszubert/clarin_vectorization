18.09.2013 Mimo że nasze urządzenia mobilne w standardzie wyposażone są w kalendarz czy funkcję przypomnienia, dodatkowe aplikacje do zarządzania naszym czasem i tak stały się niezwykle popularne. Osobiście najbardziej zaprzyjaźniłem się ze Springpadem, który towarzyszy mi już od kilku miesięcy, jednak co jakiś czas pojawia się tytuł, który już samym opisem i screenami zachęca, aby dać mu szansę. Todoist ze swoim funkcjonalnym, ale i minimalistycznym wyglądem z pewnością miałby szansę zostać ze mną na dłużej, gdyby nie jedno „ale”… Zacznę jednak od pozytywnych aspektów Todoist. Pierwszym z nich jest wspomniany wcześniej interfejs. Jeśli chodzi o planowanie i przypominanie, nie ma nic gorszego niż przerost formy nad treścią. W tym wypadku mamy czytelny i prosty wygląd, który w pozytywny sposób wpłynie na odnalezienie się w naszych notatkach, kiedy menu po lewej stronie zapełni się informacjami.  Kolejny plus Todoist to jej wieloplatformowość. Twórcy zadbali o to, żebyśmy mogli skorzystać z programu gdziekolwiek będziemy i na jakimkolwiek urządzeniu przyjdzie nam pracować. Obecnie apka współpracuje z iOSem, MacOSem, Androidem i Windowsem (niestety chodzi tu o wersję desktopową, jednak deweloperzy rozważają wprowadzenie produktu na Windows Phone). Nie zabrakło również praktycznych pluginów do przeglądarki Firefox i Chrome, a także popularnych klientów poczty, czyli Outlook i Thunderbird.  Przejdźmy jednak do największej wady aplikacji jaką jest jej… cena. Wprawdzie z Google Play pobierzemy ją za darmo, żeby jednak skorzystać ze wszystkich funkcji, musimy zapłacić 29 dolarów rocznego abonamentu. Nie mówię, że aplikacja nie jest warta tej ceny, jednak biorąc pod uwagę tańszą lub darmową konkurencję w postaci Any.DO lub Springpad, osobiście wybrałbym rozwiązanie, które mniej obciąży mój portfel. Gdybyście jednak rozważali inną płatną aplikację, jak na przykład Wunderlist, w tym wypadku na pewno warto poważnie zastanowić się nad Todoist.  Darmowa wersja produktu jest naprawdę uboga, dlatego jeśli zdecydujecie się na korzystanie z Todoist w takim wariancie, nie będzie to zbyt pożyteczna apka. Brak możliwości dodawania tagów, ustawiania przypomnień czy filtrowania treści nie są niestety dostępne w podstawowej formie aplikacji. Na szczęście twórcy uruchomili opcję 30 dni darmowego trialu. Dzięki temu każdy będzie mógł się przekonać, na ile program wart jest swojej ceny. Jeśli apka przypadnie wam do gustu, warto również polować na promocje. Wiem, że jakiś czas temu abonament można było wykupić za 10 $. W tej cenie sam dałbym się namówić. 