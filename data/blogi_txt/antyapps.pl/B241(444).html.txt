12.06.2012 Nieszczęścia chodzą po ludziach. Niestety. Pożar, włamanie, komornik. W takich chwilach warto widzieć co się ma lub co się miało, a uległo właśnie zniszczeniu. Prowadzenie katalogu wartościowych rzeczy to nie tylko kwestia ostrożności, ale i organizacji, na przykład przy wyprowadzce. W posegregowaniu waszych dóbr pomóc może Wam Belongings. Belongings to nasz wirtualny spis rzeczy wartościowych. Za pomocą tej aplikacji możemy posegregować i skatalogizować nasze dobra. Aplikacja jest również powiązana z serwisem o tej samej nazwie, w którym pojawiają się nasze wpisy i którymi możemy swobodnie zarządzać. Jak działa ta aplikacja? Bardzo prosto. Robimy zdjęcie danej rzeczy i jeżeli mamy do niej rachunek możemy również go zeskanować lub sfotografować. Następnie określamy nazwę, cenę, opis. Szeregujemy daną rzecz zgodnie z listą kategorii (która swoją drogą jest dość niepełna) oraz ustawiamy, w którym miejscu dana rzecz się znajduje (jednak rozkład naszego domu musimy zrobić poprzez serwis).    Zapisane dobra tworzą listę uszeregowaną według kategorii. Aplikacja pokazuje nam, jaka jest wartość naszego majątku. Oprócz tego w każdy wpis możemy wejść. Wyświetla nam się wówczas interesujący interfejs przedstawiający zdjęcie naszego dobra, datę zakupu, etc. Wpis możemy swobodnie edytować i modyfikować. Jak wspomniałem aplikacja jest powiązana z serwisem, za pomocą którego możemy zarządzać naszymi dobrami. Serwis daje nam również możliwość wyeksportowania wszystkich rekordów do Excela, PDFa lub HTML: to jest naprawdę dobrym rozwiązaniem. Oprócz tego, jeżeli mamy stworzoną podobną listę w Excelu, możemy ją zaimportować do serwisu.    Aplikacja jest bardzo dobrze wykonana i działa bez większych zarzutów. Brakuje mi jednak możliwości dodawania własnych kategorii oraz eksportowania listy rzeczy z poziomu aplikacji. Niemniej jednak korzysta się z niej bardzo dobrze i intuicyjnie. Poza tym, jeżeli nie ufacie tego typu serwisom i raczej niechętnie dzielicie się informacją o swoich dobrach, to Belongings można wykorzystać do stworzenia katalogu mniej wartościowych rzeczy, jak chociażby książek, płyt czy gier. Aplikacja jest za darmo, więc myślę, że warto jest się jej przyjrzeć. Ocena: 4+ 