13.02.2012 Concordia Design to jedno z ciekawszych miejsc w Poznaniu. Jest to centrum designu i kreatywności, które znajduje się w ścisłym centrum Poznania. Budynek obecnie zajmowany przez Concordia Design jeszcze kilka lat temu był wręcz ruiną. Teraz w miejscu tym regularnie odbywają się eventy, konferencje czy warsztaty na przykład kucharskie. Mają tam swoje siedziby również firmy technologiczne. Jedna z nich stworzyła dla Concordii dedykowaną aplikację informacyjną – proszę traktować ją jako wzór :) Jakiś czas temu zbadano preferencje użytkowników Androida w kwestii korzystania z mobilnych wersji stron internetowych oraz aplikacji. Wyniki wyraźnie wskazywały, że użytkownicy wolą korzystać z dedykowanych aplikacji. Sam moimi preferencjami mogę potwierdzić te wyniki. Znacznie przyjemniej i wygodniej wykorzystuje mi się aplikacje. Nie lubię przeglądać stron internetowych na telefonie, zastępuję je programami, jeśli tylko się da. Concordia Design odpowiedziała na potrzeby użytkowników i zamiast tworzyć mobilną wersję strony, stworzyła aplikację informacyjną.  Program ten nie służy do niczego innego, aniżeli poinformowania użytkownika, czym Concordia Design jest. Nie stworzymy niczego w oparciu o tę aplikację czy też nie powinniśmy być przygotowani na dostarczanie jakichś niusów. Jest to prosta aplikacja stworzona w oparciu o treści statyczne i nic się w niej nie zmienia. Z poziomu ekranu głównego programu możemy przejść do informacji na temat obiektu, do listy i opisu firm działających w Concordii oraz do danych kontaktowych, a tam również i mapki. To tyle. Jest to rzeczywiście aplikacja służąca do zastąpienia strony internetowej, bo po zapoznaniu się z danymi na temat obiektu aplikacja nadaje się jedynie do wyrzucenia. Ale czy coś w tym złego? Teoretycznie twórcy mogliby pokusić się o wdrożenie systemu niusów i powiadomień o eventach. Po głębszym przemyśleniu rozumiem jednak, dlaczego coś takiego się tutaj nie pojawiło. Po co dublować treści? I tak zainteresowani Concordią dostają powiadomienia z bloga czy z poziomu Facebooka. Aplikacja jest naprawdę intuicyjna i zawiera najważniejsze informacje na temat obiektu i firm w nim działających. Zachęcam do skorzystania z niej – jest darmowa – a także do odwiedzenia samej Concordii! Byłem, warto :)  Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 