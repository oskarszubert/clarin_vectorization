03.02.2014 „Myję zęby, bo wiem dobrze o tym: kto ich nie myje, ten ma kłopoty.” W czasach mojego dzieciństwa, żeby zachęcić najmłodszych do odpowiedniego zadbania o higienę jamy ustnej, nagrywano takie właśnie edukacyjne piosenki. Oczywiście w dobie smartfonów i tabletów nie mogło zabraknąć odpowiedniej aplikacji, która pełniłaby podobną rolę. Toothsavers Brushing Game to gra dla najmłodszych, która poprzez zabawę nauczy maluchy jak ważne dla naszego zdrowia jest prawidłowe mycie zębów.  Po odpaleniu gry na ekranie otwiera się księga, a w tle pojawia się głos narratora w języku angielskim. „Dawno, dawno temu żyła okrutna wiedźma, która rzuciła zębową klątwę na całe królestwo.” Jak w każdej bajce, i tutaj pojawi się jednak wybawca. Tym razem to nam przypadnie rola bohatera. Naszym zadaniem będzie przywrócenie mieszkańcom królestwa świeżego oddechu. Po kilku slajdach wstępu, możemy przystąpić do dzieła. U góry ekranu znajduje się miejsce na wpisanie imienia naszej pociechy. Poniżej mamy mapę całego królestwa, gdzie z otwartymi buziami czekają kolejni bohaterowie, którym musimy pomóc w szorowaniu ich uzębienia. Na początku mamy dostęp do 3 różnych plansz. W odróżnieniu od innych gier, tu jednak nie odblokujemy kolejnych poziomów przechodząc inne. Aby udostępnić kolejne „buzie” do wyszorowania, będziemy musieli wykorzystać aplikację podczas mycia naszych własnych zębów. Na ekranie pojawia się animacja odpowiedniej postaci, a poniżej znajduje się pasek postępu odliczający nam 2 minuty. Muszę przyznać, że twórcy apki mieli wyjątkowo dobry pomysł na to, jak w atrakcyjny sposób zachęcić maluchy do odpowiedniego mycia zębów. Podczas trwania animacji cały czas słychać również głos narratora, dopingującego nas w szorowaniu. Niestety, jak nietrudno się domyślić, dostępna jest jedynie anglojęzyczna wersja.  Kiedy już odblokujemy kolejne poziomy, w każdym z nich dostępny jest również tryb gry, w mniejszym stopniu związany z aspektami edukacyjnymi. Polega on na umyciu zębów naszego bohatera w określonym czasie, poprzez przesuwanie palcem po ekranie i usuwanie zanieczyszczeń. Im szybciej i skuteczniej uda nam się pozbyć wszystkich bakterii i resztek jedzenia, tym wyższa będzie nota w trzystopniowej skali, jaka towarzyszy każdej planszy. Tu również nie zabraknie odpowiedniego dopingu ze strony naszego narratora.  Pamiętacie aplikację na iOS, która towarzyszyła promocji klipu grupy Cassius: I 3 U SO? Mogliśmy dzięki niej „przytwierdzić” sobie wirtualne usta, które poruszają się kiedy do mikrofonu w naszym urządzeniu dociera dźwięk. Toothsavers Brushing Game również umożliwia podobną zabawę. Z tą różnicą, że tu w taki właśnie sposób rozwiązano dwuosobowy wariant rozgrywki. Kiedy jedno z dzieci trzyma smartfon przy swojej buzi i mówi, żeby wirtualna „paszcza” mogła się otworzyć, drugie, wykorzystując ekran dotykowy, ma za zadanie wyszorować wszystkie wirtualne zęby. Myślę, że to kolejny mocny punkt apki, który na nas nie robi szczególnego wrażenia, ale na pewno da dzieciakom jeszcze więcej radości z gry edukacyjnej.  Toothsavers Brushing Game to tytuł, który śmiało mogę polecić wszystkim rodzicom, którzy chcieliby dodatkowo zmotywować swoje pociechy do poprawnego szorowania zębów. Nauka przez zabawę działa tu w stu procentach. 