07.05.2013 New Polish Films 2013 to multimedialny przewodnik po filmach i animacjach wychodzących spod ręki rodzimych reżyserów. Aplikacja przeznaczona na urządzenia działające pod kontrolą systemu iOS (lub Androida) dostarcza również informacji o nagrodach, festiwalach, instytucjach oraz placówkach edukacyjnych powiązanych z filmowym rzemiosłem. Program firmowany jest logiem Polish Film Institute, co pozwala wysnuć przypuszczenie, że przewodnik jest wydawnictwem oficjalnym i kompletnym. Aplikację przyszło mi testować na iPadzie drugiej generacji wyposażonym w najnowszą wersję systemu operacyjnego oznaczoną numerkiem 6.1.3. Interfejs New Polish Films 2013 jest prosty i przejrzysty. Duże przyciski znajdujące się (w zależności od orientacji urządzenia) na dole lub po prawej stronie ekranu są dobrze opisane, więc nikt nie powinien mieć problemu z nawigacją w obrębie aplikacji. Nikt, pod warunkiem, że posiada choć podstawową znajomość angielskiego, gdyż aplikacja dostępna jest tylko w tym języku. NPF 2013 do uzyskania pełnej funkcjonalności wymaga stałego połączenia z internetem. Z sieci pobierane są wszystkie informacje, do których dostajemy dostęp za pośrednictwem aplikacji, a więc krótki opis filmu, obsada, notka o reżyserze, ewentualne nagrody oraz zwiastun. Działanie aplikacji pozostawia nieco do życzenia. Program jest niestabilny – problem ten staje się szczególnie odczuwalny w momencie pobierania danych za pośrednictwem 3G. Pewne zarzuty mam również do czcionki, na którą zdecydowali się twórcy przewodnika. Na ekranie tabletu jest ona mało czytelna – litery są małe, a niewielkie odstępy między nimi dodatkowo pogarszają przejrzystość tekstu. Aplikacja New Polish Films 2013 dostępna jest za darmo na urządzenia z systemem iOS oraz Android. 