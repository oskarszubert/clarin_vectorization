28.02.2012 Potrzeba matką wynalazku. Ot, historia z dzisiaj. Otrzymałem maila z prośbą o przesłanie skanu swojego dowodu osobistego. W biurze żadnego urządzenia, które można nazwać choćby skanerem nie posiadam, ale jednocześnie od razu wpadło mi do głowy: „ej, przecież na pewno jest na to appka!”. Kilkanaście sekund poszukiwań w App Storze i już mam – darmowy Genius Scan. Czy uratował mi dziś życie?  Potrzebowałem jednej, podstawowej funkcji – robienia PDFów w rozsądnej wielkości ze zdjęć robionych iPhonem. Odpaliłem Genius Scan i dostałem do wyboru – albo zdjęcie z biblioteki, albo uchwycenie nowego. Położyłem dowód na stole, nie do końca prosto go sfotografowałem i… pyk, magicznie otrzymałem doskonale skrojonego PDFa. Nie musiałem nawet czarować telefonem, aby uchwycić sam dokument – aplikacja potrafi sama cropować, dzięki czemu wystarczyło dwa razy kliknąć „ok” i następnie wysłać na żądany email PDFowy skan. W razie potrzeby, aplikacja zezwala na lekką korektę zdjęcia – zależnie od tego, czy skanujemy dokument kolorowy, czy też czarno-biały. W tym drugim przypadku tekst jest mocno wyeksponowany co jeszcze bardziej uprzyjemnia pracę z aplikacją. Poza PDFem, pliki można zapisywać jako JPG, a funkcja dzielenia się obejmuje poza mailem także popularne serwisy społecznościowe. Genius Scan posiada też wersję płatną, a tam dodano m.in. możliwość eksportu plików do Dropboxa czy GoogleDocs, a także obsługę AirPrint. Ale to żadne funkcje pierwszej potrzeby – przenośny skaner pod postacią GS dostępny jest za darmo i jeśli zdarza ci się w ten sposób archiwizować dokumenty – warto go stąd pobrać. 