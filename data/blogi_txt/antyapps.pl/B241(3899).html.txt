12.11.2012 Wprawdzie ostatnimi czasy większość ma zapewne problem ze wstawaniem i przerywaniem snu, a nie popadaniem w błogi uścisk marzeń sennych, ale jesienna pogoda niejednego może wprowadzić w kiepski nastrój. Wtedy pomocą służą aplikacje takie jak Sleep Bug.  Sleep Bug jest zbiorem dźwięków inspirowanych naturą, które mają pomóc nam uspokoić nerwy, myśli i w razie potrzeby skłonić do snu. Do każdego dźwięku głównego przypisano kilka dodatkowych, dopasowanych tematycznie. Wybierasz dźwięk drewna płonącego w kominku? Możesz go ubogacić o odgłosy sowy, burzy, wiatru albo konika polnego, wszystkie razem lub w dowolnej kombinacji. W wersji darmowej mamy dostęp do 12 scenariuszy: Beach, Music Box, Zen Garden, River,Jungle, Fire, Weather, Lullaby, Horror, City, rain, Sci-fi, każdy oczywiście wzbogacony o dźwięki dodatkowe. Jeżeli sama aplikacja przypadnie nam do gustu, po dopłaceniu 6,99zł nie tylko pozbędziemy się reklam, ale odblokujemy też kolejne 10 dźwięków, co da łącznie 22 scenariusze.  Choć Sleep Bug stawia na doznania dźwiękowe, autorzy spory nacisk położyli na oprawę graficzną. Interfejs jest przemyślany, prosty ale stylowo przygotowany. Dodatkowo każdym odgłosom towarzyszy klimatyczna grafika. Oczywiście aplikacja nie służy do oglądania, ale miło, że autorzy zadbali też o takie detale. Z opcji mamy jeszcze możliwość śledzenia aktualnej godziny oraz ustawienia automatycznego wyłączenia dźwięku.  Sleep Bug to solidnie przygotowana aplikacja, dobrze spełniająca swoją rolę. Jednak w tej kategorii zawsze będę polecał, recenzowaną już Relax Melodies. Ktoś może jednak mieć inny gust, dlatego dobrze, że jest tak ciekawa konkurencja, do tego obie dostępne są w  wersjach darmowych. Jeżeli lubicie odpoczywać przy dźwiękach natury (i nie tylko) lub po prostu szukacie dobrego klimatu na odprężenie, pobierzcie i przetestujcie. 