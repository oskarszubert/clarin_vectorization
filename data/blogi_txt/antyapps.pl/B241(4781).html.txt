27.06.2012 Kolejna gra „chwilówka”, która umili jazdę tramwajem czy czekanie w kolejce na poczcie. Tym razem chodzi o tworzenie rur po to, aby obniżyć poziom wody w zbiorniku. Brzmi trywialnie? Zapewniam was, że tylko brzmi, bo Hydraulik wymaga czasami niesamowicie kreatywnego i szybkiego myślenia. Jedną z tego typu gier opisywał już kiedyś Szymon, a tym razem pojawia się tytuł, który dostarczy rozrywki na dużo dłużej. To jak wygląda to całe obniżanie poziomu wody w zbiorniku? Są dwa tryby rozgrywki. Pierwszy to tryb zręcznościowy, który wymaga od nas szybkiego podejmowania decyzji i szybkiego klejenia odpowiednich połączeń po to, aby woda zgromadzona w zbiorniku znalazła ujście. Po drodze pojawiają się także „rury specjalne”, które zwiększają liczbę punktów, sprawiają, że cała woda zgromadzona w zbiorniku odpada albo „zatykają” rurę tak, że woda przez nią nie przepłynie. Z każdym kolejnym zmniejszeniem ilości wody w zbiorniku, zaczyna ona szybciej się w nim pojawiać, więc poziom trudności wzrasta. Drugi tryb to wyzwanie. Tym razem naszym zadaniem jest, jeszcze szybsze niż poprzednio, stworzenie sieci rurociągowej, która połączy zbiornik wody z odpływem. Za każde stworzenie odpowiedniej sieci otrzymujemy notę złożoną z gwiazdek. Takie same gwiazdki pojawiają się w zbiorniku i jeśli woda dotknie takiej gwiazdki, to ona znika, a my tracimy możliwość otrzymania najwyższej oceny za dany poziom. Z kolejną gwiazdką, najwyższa możliwa nota znów się zmniejsza. Hydraulika z Google Play pobrać można za darmo i warto spróbować, bo ja się zakochałem. To taki typ gier, które lubię – są szybkie, przyjemne i mało angażujące. Do tego w ulubionej, studenckiej cenie i z całkiem przyjemną grafiką. Pobierajcie i bawcie się dobrze grając w hydraulika. 