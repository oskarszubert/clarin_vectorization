06.06.2013 „Boom” na zakupy w Sieci spowodował potrzebę przekopywania się przez dziesiątki, jeśli nie setki sklepów internetowych w celu odnalezienia najlepszej oferty. Na całe szczęście niedługo później powstały porównywarki cen, indeksujące sporą ilość sklepów i pozwalające na odnalezienie tej najatrakcyjniejszej zdecydowanie łatwiej i szybciej. Zakupy robimy także na urządzeniach mobilnych, a będąc w terenie niejednokrotnie chcemy szybko sprawdzić czy cena przed naszymi oczami w sklepie jest faktycznie „promocją”. Mobilny Nokaut ma nam w tym pomóc. Strona główna mobilnej wersji serwisu to czytelna prezentacja kategorii produktów, lecz najważniejsza jest oczywiście funkcja wyszukiwania. Po wpisaniu konkretnej frazy przechodzimy do podstrony z wynikami, gdzie każdy z produktów jest wyraźnie oddzielony od pozostałych, co pozwala na szybkie odnalezienie tego poszukiwanego. Ułatwia to przeglądanie, naturalnie zwiększając jednak czas potrzebny na przewinięcie strony z wynikami, lecz nie na tyle by stało się to uciążliwe.   Zaraz pod polem, gdzie wpisujemy nazwę przedmiotu dostępne są opcje sortowania i kategoryzowania produktów. Do naszej dyspozycji są cztery sposoby posortowania listy wyników – według najtrafniejszych, najtańszych, najpopularniejszych i najczęściej oferowanych. Nie jest to imponująca ilość opcji, ale te z którycyh korzysta się najczęściej znalazły się w nowym mobilnym Nokaucie.   Bardzo spodobała mi się nowa podstrona produktu – oprócz dużego zdjęcia możemy tam przejrzeć oferty związane z produktem w naszej okolicy, a także w Internecie. Wyszczególniony został opis produktu oraz najpopularniejsza oferta (na jakiej zasadzie jest ona wybierana niestety nie wiemy, najprawdopodobniej chodzi o klikalność). Na samym dole możemy szybko przejrzeć podobne do wybranego produkty. Równie dobrze zaprojektowana jest strona z ofertami sklepów, gdzie ceny są dobrze widoczne, a my od razu dowiadujemy się czy towar jest dostępny od ręki.   Wizualnie i funkcjonalnościowo mobilny Nokaut zasługuje na wystawioną poniżej ocenę, ale tylko w przypadku gdy spojrzymy na niego przez pryzmat stron mobilnych, wśród których jest aktualnie numerem jeden. „Piątki” nie mogłem wystawić ze względu na pewne błędy przy wyświetlaniu ceny (za przykład posłuży konsola PS Vita, której cena w wynikach wyszukiwania to 89zł i dotyczy zestawu akcesoriów, a nie samego sprzętu). Wielka szkoda, że niedostępna jest mobilna aplikacja, która np. umożliwiałaby dodanie kilku przedmiotów do listy życzeń, czy „koszyka” do którego moglibyśmy wracać, by sprawdzić ponownie ceny przedmiotów, które obserwujemy. W pewnym stopniu może wynagrodzić to Nokaut Skaner, ale jej przeznaczenie jest nieco inne. 