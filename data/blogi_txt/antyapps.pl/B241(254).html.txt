02.08.2013 Lipiec, choć jest miesiącem wakacyjnym był okresem wielu ciekawych premier zarówno gier jak i aplikacji. Jeżeli dodać do tego kilka starszych, ale równie świetnych pozycji które dopiero teraz zrecenzowaliśmy, wychodzi naprawdę dobra mieszanka dla każdego posiadacza Windows Phone. Zapraszam do chyba najdłuższego z dotychczasowych zestawień Aplikacje miesiąca na Windows Phone.  Zombie HQ  Darmowa strzelanka z bardzo rozbudowanym systemem ulepszeń broni oraz postaci. Oczywiście darmowość zawdzięczamy mikropłatności, która na szczęście nie jest niezbędna by czerpać przyjemność z gry. A ta jest niezwykle miodna, o ile ktoś lubi eksterminację hord Zombies. Tego typu gier Windows Phone bardzo potrzebuje i dobrze że z dnia na dzień przybywa ich coraz więcej. Find My Music  Odtwarzacz muzyki, a także skarbnica wiedzy o jej zasobach w naszym telefonie. Ile mamy piosenek, jaki jest ich całkowity czas trwania, które są naszymi ulubionymi, to wszystko wyczytacie z Find My Music. Do tego aplikacja kusi świetnym, wpisanym w metro interfejsem, a dostępna jest całkowicie za darmo. Nawet jeżeli nie przypadnie Wam do gustu jako odtwarzacz, warto ją mieć w kolekcji dla samej funkcji informacyjnej. Fifa 13   Windows Phone bardzo potrzebował Fify. Od czasu premiery tego systemu wciąż nie ma dobrych gier z tego gatunku. PES-y które były dostępne przez 2 lata znikły z powodu dziwnej polityki Konami (kolejne części po roku były usuwane ze sklepu). Real Football od Gameloftu to z kolei kpina z graczy. I tu pojawia się Fifa. Dobrze wykonana, rozbudowana i w przyzwoitej cenie. Jednak czy EA nie powtórzy zagrania Konami i nie skasuje nam gry za rok? Battery Performance  Jedna z ładniejszych aplikacji jakie przyszło mi testować na Windows Phone, a do tego bardzo przydatna. Pomaga w kontrolowaniu stanu naszej baterii. Owszem takich aplikacji w Marketplace jest multum, jednak mało która posiada tak rozbudowany zestaw opcji i narzędzi. Czasem może i mało przydatnych, ale starających się wycisnąć z tematu „baterii” jak najwięcej. lubimyczytać.pl  Aplikacja dla moli książkowych. Wspiera społecznościową usługę o tej samej nazwie. Jeżeli macie już tam konto nie muszę Was zachęcać, jeżeli nie, warto zajrzeć. Łatwe tworzenie własnych bibliotek, recenzowanie przeczytanych tytułów i czytanie opinii innych to tylko część z jej możliwości. lubimyczytać.pl to taki Filmweb tylko, że dla książek. Aplikacja mobilna znacznie ubogaca wersję www i sprawia, że korzystanie z serwisu jest jeszcze bardziej przyjemne. Sparkle 2  Kontynuacja jednego z najlepszych klonów Zumy. Autorzy znakomicie wywiązali się z założenia „więcej, ładniej, lepiej”. Poprawili i rozbudowali sporo elementów, zarazem pozostawiając bez większych zmian to co najlepsze. Gra nie należy do najtańszych (17,49zł), ale żaden fan gatunku nie powinien żałować zakupu. W razie wątpliwości dostępna jest rozbudowana wersja testowa. Insider  Aplikacja do wszystkiego, która o dziwo nie jest do niczego. Pełen zakres jej możliwości znajdziecie w recenzji, ja tylko dodam że z powodzeniem zastąpi Wam programy do: wyświetlania szczegółowych informacji o telefonie, tworzenia kafelków szybkiego dostępu do różnego rodzaju połączeń, diagnozowania, zamiany lampy w latarkę czy też pobierania tapet binga. A to tylko część z jej możliwości. Battleloot Adventure  Proste RPG z mocno rozbudowaną mikropłatnością. Cała zabawa polega na walkach w stylu Final Fantasy. Spośród kilku bohaterów (im dalej w grze, tym więcej) wybieramy 3 i tworzymy z nich drużynę. Ulepszamy zdolności, kupujemy nowy sprzęt, a także wybieramy miejsce i rolę w zespole. Tak przygotowani stajemy do kolejny walk. Bez mikropłatości ciężko grać w późniejszych etapach gry, ale i tak całość zasługuje na uwagę. FreshPaint  Paint wreszcie oficjalnie trafił a Smartfony w swej nowej, odświeżonej wersji. Aplikacja jest świetnym narzędziem zarówno dla laików, którzy po prostu chcą sobie pomalować na ekranie smartfona, jak i osób ze sporą widzą odnośnie kolorów, barw i ich mieszania. Szkoda że zabrakło znanego z tabletowej wersji trybu kolorowanki. FreshPaint jest darmowy, tym bardziej polecam dołączyć go do swojej kolekcji. Halo: Spartan Assault  O tej grze napisałem sporo krytycznych słów. Dotyczyły jednak głównie postawy Mikrosoftu. Dalej uważam że zmarnowano potencjał tej serii, nie zmienia to jednak faktu że Halo: Spartan Assault jest grą godną uwagi. Niestety wersja na smartfony jest tą gorszą, znacznie gorszą. Jeżeli macie też tablet, bądź komputer z Windows 8, bez zastanowienia zakupcie tę drugą. Cena jest identyczna, a wrażenia z gry o wiele, wiele lepsze. Z0MB1ES (on teh ph0ne)  Jedna ze starszych gier na Windows Phone z nieprzeciętną dawką absurdalnego humoru. Niestety tryb demo pozwala nam zagrać jedynie w jedną z 3 dostępnych w niej gier. Jeżeli jednak przypadnie Wam do gustu, nie zawiedziecie się też pełną wersją. Gra dobra zarówno na 5 minut jak i 50. TVN Meteo Najlepsza rodzima aplikacja pogodowa i jedna z lepszych dostępnych na Windows Phone. Bardzo dobre wykonanie, kafelki zawierające wszelkie niezbędne informacje, a do tego piorunująco szybkie działania. To wszystko za darmo. TVN Meteo to nie tylko prognoza pogody, ale też materiały wideo ze stacji. Jeżeli wciąż szukacie swojej głównej pogodynki, musicie sprawdzić tę aplikację. Tower Defense Klasyczny, a zarazem bardzo rozbudowany Tower Defense. Sporo misji, kilka trybów gry, wiele różnych wież, to wszystko sprawia że Tower Defense to gra na długie godziny. Do tego chodzi bardzo płynnie nawet pomimo wielu elementów na planszy. Szkoda tylko że grafika prezentuje się słabo, zwłaszcza na urządzeniach z wyższą rozdzielczością. Polecam każdemu fanowi gatunku. 