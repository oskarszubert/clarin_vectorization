11.04.2013 Kraków jest jednym z najbardziej zanieczyszczonych miast Polski. Jego mieszkańcy przez 2/3 roku oddychają smogiem, którego stężenie rośnie dramatycznie podczas kończącego się właśnie sezonu grzewczego. Wysokie, przekraczające kilkukrotnie dopuszczalne normy, stężenie  pyłu zawieszonego w powietrzu w minionych miesiącach niemal non-stop przekraczało wszystkie możliwe normy, a wyjście z domu nieuchronnie narażało mieszkańców byłej stolicy Polski na nieprzyjemne podrażnienia dróg oddechowych i groźne powikłania. Wygodnym sposobem na monitorowanie aktualnego stanu zanieczyszczeń powietrza dla Krakowa i okolic jest skorzystanie z jednej z dostępnych w AppStore aplikacji zaprojektowanych specjalnie do tego celu. Kraków Smog i Smok Smog to dwa niewielkie programy o bardzo wąskiej specjalizacji. Ich główną (i w praktyce jedyną) funkcją jest pobieranie danych z automatycznych stacji pomiarowych Wojewódzkiego Inspektoratu Środowiska w Krakowie i prezentowanie ich w przystępnej formie na ekranie naszego iPhone’a. I tutaj muszę przyznać, że obie aplikacje wywiązują się z postawionego przed nimi zadania niemal bezbłędnie. Kraków Smog Oprawę Kraków Smog można opisać w kilku słowach: cyferki na tle efektownych zdjęć Krakowa. Taka skromna grafika bardzo dobrze sprawdza się w praktyce – wszystkie wyświetlane na ekranie informacje są czytelne i w miarę dobrze opisane (uwagę zwraca błędnie podana jednostka prędkości wiatru, gdzie zamiast m/s mamy km/s). Jeżeli już jesteśmy przy informacjach – za pomocą aplikacji stworzonej przez Marcina Pyla sprawdzimy nie tylko aktualne zanieczyszczenie powietrza, ale i prognozę pogody na najbliższe dni. Dane te dobrze się uzupełniają i umieszczenie ich w obrębie jednego programu wydaje mi się dobrym pomysłem. Nawigacja po Kraków Smog jest wygodna (trzy ekrany, pomiędzy którymi przełączamy się prostym gestem) i intuicyjna. Lekki niedosyt pozostawia powiązanie aplikacji tylko z jednym miastem w Polsce (dane wyświetlane na ekranie mogą dotyczyć jednego z czterech dostępnych obszarów: Śródmieścia, Krowodrzy, Nowej Huty lub Skawiny), nie jest to jednak cecha, która w negatywny sposób wpływa na moją ocenę programu.      Smok Smog Smok Smog to aplikacja mniej rozbudowana niż jej konkurent. Program napisany przez duet Apanowicz i Banasiewicz prezentuje się bardzo skromnie. Pierwsze co rzuca się w oczy po uruchomieniu Smok Smog to pomysłowa i staranna grafika. Wizerunek smoka, z którego paszczy buchają kłębu smolistego dymu jest wystarczająco jednoznaczny. Stopień zanieczyszczenia powietrza podawany przez aplikację jest mniej szczegółowy niż w przypadku Kraków Smog, ale zdecydowanie bardziej czytelny dla laika – ilość pyłu zawieszonego w powietrzu wyświetlona jest tutaj w postaci procentowej (% normy).  W Smok Smog próżno szukać informacji na temat prędkości wiatru, pogody czy szczegółowego składu wdychanego przez nas powietrza (wszystkie te informacje znajdziemy u konkurencji). W zamian za to otrzymujemy większą przejrzystość samego programu oraz odnośniki do oficjalnej witryny Krakowskiego Alarmu Smogowego i możliwość przyłączenia się do trwającego na Facebooku protestu mieszkańców Krakowa. Atutem aplikacji jest także większa ilość stacji pomiarowych (możliwość wyboru spośród: Krasińskiego, Nowej Huty, Kurdwanowa, Skawiny, Nowego Sącza oraz Zakopanego, możemy także zdać się na automatyczne pobranie danych z najbliższej stacji) niż w przypadku Kraków Smog. 