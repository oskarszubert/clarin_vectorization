02.01.2013 Fotografie bywają dla mnie natchnieniem. Ciekawe zdjęcia z różnych zakątków świata nie raz były preludium do odwiedzenia kraju na nich przedstawionego. Inspiracja to jednak nie wszystko. W obecnych czasach fotografie przypisane do konkretnych miejsc na mapie pozwalają z dużą dokładnością zaplanować wycieczkę obejmującą najciekawsze miejsca w wybranym kraju. Ostatnio wpadła w moje ręce aplikacja, będąca agregatorem zdjęć z całego świata, której głównym zadaniem jest udzielenie użytkownikom inspiracji do kolejnych egzotycznych wypraw. Aplikacja Trippy for iPad jest mobilnym odpowiednikiem serwisu internetowego www.trippy.com. Program dzięki przejrzystemu interfejsowi i w sumie niewielkiej ilości opcji jest bardzo prosty w obsłudze. Główny ekran Trippy wypełniony jest (prócz górnej wąskiej belki) w całości fotografiami. Zdjęcia wyświetlane są w postaci estetycznych kafelek o zróżnicowanej wielkości. Strumień obrazów w zależności od wybranego filtra (o tym za chwilę) może ciągnąć się praktycznie w nieskończoność. Rodzaj wyświetlanych zdjęć zależy wyłącznie od użytkownika. W celu dostosowania aplikacji do naszych potrzeb możemy skorzystać z gotowych filtrów lub własnoręcznie zdefiniować swój. W domyślnym ustawieniu Trippy for iPad wyświetla obrazy z całego świata. Nic nie stoi na przeszkodzie by ograniczyć zasięg programu do konkretnego kontynentu, kraju czy miasta. Doprecyzować kryteria selekcji możemy za pomocą słów kluczowych wpisywanych obok wybranej lokalizacji.  Obok opisanego wcześniej widoku siatki fotografii aplikacja daje użytkownikowi możliwość wirtualnej eksploracji świata za pomocą mapy. Ten sposób wyszukiwania interesujących rejonów naszego globu również jest wygodny, choć nie tak efektywny jak w przypadku domyślnego widoku. Mniejsza wydajność tego rozwiązania jest spowodowana stosunkowo niewielkim ekranem tabletu – podczas gdy większą część ekranu zajmuje mapa, na wąskim pasku z lewej strony wyświetlacza mieści się jednocześnie zaledwie od dwóch do czterech fotografii.  Wszystkie zdjęcia możemy oczywiście wyświetlać w trybie pełnoekranowym. Wystarczy pacnięcie palcem w wybrany obraz by ten został wyświetlony w całej okazałości na ekranie iPad’a. W tym momencie w wielu przypadkach wychodzi na światło dzienne największa wada aplikacji, a tą okazuje się źródło pochodzenia zdjęć. Fotografie pochodzą z przeróżnych miejsc – w źródłach znajdziemy serwisu pokroju Flickr’a czy Wikipedii, ale też prywatne blogi użytkowników serwisu trippy.com. Ogromne zróżnicowanie pochodzenia zdjęć skutkuje przeróżną jakością obrazów trafiających ostatecznie na ekran trzymanego w rękach tabletu. Bardzo często fotografie dobrze wyglądające w miniaturce, po powiększeniu okazują się nieczytelnym zlepkiem pikseli.  Najciekawsze miejsca znalezione za pomocą Tripp for iPad możemy dodać (po uprzednim założeniu konta w serwisie lub zalogowaniu za pośrednictwem Facebook’a) do listy „chcę zobaczyć”. Państwa, miasta czy wręcz konkretne lokacje (np. zabytki) które już mieliśmy okazję poznać za pomocą jednego pacnięcia palcem oznaczymy znacznikiem „byłem”. Trippy for iPad to aplikacja ciekawa, choć nie pozbawiona wad. Program z pewnością może stanowić inspirację dla podróżników podczas planowania kolejnego celu egzotycznej (i nie tylko) wyprawy. Aplikację pobierzecie z AppStore za darmo, a jej „mniejsza” wersja zaprojektowana z myślą o smartfonach dostępna jest pod tym adresem. 