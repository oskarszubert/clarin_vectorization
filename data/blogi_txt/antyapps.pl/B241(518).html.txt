16.07.2013 Miyamoto Usagi — czyli dzielny królik z komiksów Stana Sekai od 1984 roku nieustannie zaskakuje swoimi przygodami. Ale jeśli obrazkowe historie Wam nie wystarczają i chcielibyście spędzić trochę więcej czasu z tą postacią, to chwytajcie Wasze gadżety z iOS na pokładzie i przenieście się do ery Edo, Usagi Yojimbo: Way of the Ronin już czeka! Gra jest typowym przedstawicielem zręcznościówek w postaci beat’em upa (czyli, po naszemu „chodzonej bijatyki”). Z historią, niespecjalnie skomplikowanym sterowaniem i wieloma wyzwaniami, które będą wymagały od nas sprytu, refleksu i mocy. Podczas nowych elektronicznych przygód królika napotkamy na drodze kilkadziesiąt rodzajów przeciwników, którzy z każdą planszą będą coraz silniejsi oraz sprytniejsi. Nie zabraknie także potyczek, w których będziemy musieli stawić czoła kilkunastu bossom. Jak się pewnie domyślacie, ci to dopiero będą potrafili narobić nam kłopotu.  Jak w większości współczesnych przedstawicieli gatunku, tutaj również nie zabrakło elementów rozwoju bohatera, przez co to nie nasza zręczność będzie kluczowym elementem zabawy, a zdobywanie punktów doświadczenia i nauka co rusz to nowych ciosów specjalnych oraz combosów. Naturalnie z nimi przebrnięcie przez kolejnych przeciwników będzie o wiele łatwiejsze. Nowych ciosów uczymy się wraz z rozwojem fabuły, natomiast zbierane po drodze złote monety też mają szansę się przydać. Za nie możemy poszerzyć nasz pasek życia czy zwiększyć obronę — wybór należy do nas.  W zeszłym tygodniu miałem okazję pisać o grze Kavinskiego, w której również znalazły się sekwencje gdzie bohater tłukł napotkanych na drodze bandziorów. Skrytykowałem ją za brak płynności, ciężkie wprowadzanie ciosów i naprawdę marne wykonanie tychże plansz. Tutaj takich problemów nie ma — gra działa jak należy, pokazanie rywalom gdzie pieprz rośnie jest naturalne i to zdecydowanie jeden z tych tytułów, którym warto poświęcić czas. Jeżeli zaś obawiacie się o tamtejsze fabułę, to mam dla Was dobrą wiadomość — autorzy twierdzą, że Stan Sekai zaakceptował przedstawioną tam historię. Sam komiksy z Miyamoto Usagim czytałem bardzo dawno temu i niewiele z nich pamiętam, także pod tym kątem produkcji ocenić niestety nie mogę.  To solidnie skrojona gra, która powinna przypaść do gustu nie tylko fanom serii, ale beat’em upów w ogóle. W wersji uniwersalnej można ją nabyć w AppStorze za niespełna dwa dolary, ale jeśli nie jesteście przekonani czy warto wydać tę kwotę, to zawsze możecie sprawdzić co się z czym je w darmowej wersji demonstracyjnej. 