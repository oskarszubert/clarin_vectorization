27.01.2014 W pierwszej chwili Caillou House of Puzzles wywołał we mnie mieszane uczucia. Układanie puzzli było w moim przypadku jednym z ulubionych zajęć w czasach dzieciństwa i być może dlatego nie wyobrażałem sobie układanek bez setek elementów rozrzuconych na podłodze. Kilka minut z puzzlami na smartfonie wystarczyło jednak, żeby przekonać się, że wirtualna forma zabawy również może dać naszym najmłodszym tyle samo radości, co klasyczne układanki, jakie pamiętam z dzieciństwa. Aplikacja pobrała się z Google Play zaledwie w ciągu kilku sekund, niestety moja radość była w tym przypadku przedwczesna. Dopiero po odpaleniu gry rozpoczęło się pobieranie właściwe, gdzie okazało się, że mamy do ściągnięcia jeszcze 45 MB danych. Decydując się na sprawdzenie tytułu warto więc znajdować się w zasięgu sieci Wi- Fi, żeby zaoszczędzić sobie czasu i oczywiście limitu transferu. Kreska, jaką narysowano Cailou oraz całe jego otoczenie, szczególnie nie przypadła mi do gustu, jednak dopiero robiąc research na temat tej postaci dowiedziałem się, że jest to bohater kanadyjskiej kreskówki, którą, co ciekawe, mogliśmy oglądać również w Polsce na kanale Mini Mini oraz TVP1 pod tytułem „Kajtuś”. Nie jest to więc pierwszy bohater maluchów, który średnio mi się podoba, jednak z gustem najmłodszych nie wolno dyskutować. Przejdźmy więc do tego, co oferuje nam sama aplikacja.  W domu Cailou znajduje się kilka pokoi, a w każdym z nich najróżniejsze przedmioty i meble. Klikając na poszczególne części wnętrz możemy dowiedzieć się, do czego służą. Nie wszystkie jednak dostępne są od razu. Na niektórych z nich znajduje się wzór puzzli. Żeby usłyszeć, do czego służą, musimy najpierw ułożyć układankę. Za każdym razem mamy do wyboru jeden z trzech poziomów trudności. Puzzle układa się naprawdę przyjemnie, a dźwięki towarzyszące każdej aktywności na planszy z pewnością zachęcą maluchy do zabawy. Nie zabrakło również komentarzy motywujących do dalszego układania oraz pochwał za prawidłowe dokładanie kolejnych puzzli. Po ukończeniu każdego z obrazków możemy obejrzeć animację i dowiedzieć się, do czego służy przedmiot z obrazka.  Do wyboru mamy 3 różne języki: angielski, francuski, hiszpański oraz portugalski. Myślę, że proste dialogi, jakie towarzyszą rozgrywce, z powodzeniem mogą posłużyć jako narzędzie do nauki nowych języków dla naszych maluchów, dlatego brak polskiego nie będzie w tym przypadku wadą apki. Jej obsługa jest na tyle prosta i intuicyjna, że dzieci same dojdą do tego, jak obsługiwać wirtualne puzzle. Darmowa wersja apki obejmuje niestety tylko dwa pomieszczenia. Kolejne układanki możemy dokupić wykorzystując mikropłatności. Niestety po wejściu do wirtualnego sklepu na moim ekranie pojawiał się komunikat informujący o tym, że w tej chwili kupno nowyh układanek jest niemożliwe.  Mimo że zasoby podstawowej wersji gry nie są zbyt imponujące, wciąż mamy do dyspozycji 3 poziomy trudności, dzięki czemu gra wcale nie musi się znudzić zbyt szybko. I chociaż wciąż uważam prawdziwe puzzle za najlepszą rozrywkę tego typu, to jeśli nie macie miejsca na rozłożenie układanki lub chcecie zająć czymś dziecko w podróży, Caillou House of Puzzles sprawdzi się znakomicie. 