17.10.2013 Użytkownicy okienek zapewne bardzo dobrze kojarzą Anti-Malware firmy Malwarebytes. Jest to rozwiązanie, które ma na celu wyszukiwanie wszelkiego rodzaju złośliwych plików w naszym systemie. Przez minione lata twórcom udało się dopracować algorytmy i ugruntować swoją pozycję na desktopach. Teraz przypuszczają szturm na platformy mobilne i zaczynają oczywiście od Androida. Co robi program od Malwarebytes na Androidzie? Teoretycznie przecież wirusy oraz malware nie powinno się imać systemu opartego na Linuksie. Teoretycznie. W praktyce liczba zagrożeń atakujących system Google’a i jego użytkowników rośnie w zastraszającym tempie. Nie powinno zatem dziwić, że dostawcy oprogramowania inwestują w mobilne wersje, widząc tutaj duży popyt.   Trudno przeprowadzić test programu zwalczającego złośliwe oprogramowanie, dlatego ograniczę się do jego funkcjonalności, ergonomii i możliwości. Twórcy zapewniają, że ich aplikacja jest w stanie wykryć złośliwe pliki, trojany oraz spyware na naszym urządzeniu (baza ma rozpoznawać łącznie 200 różnych typów zagrożeń). Co więcej, odpowiedni algorytm dba o analizowanie aplikacji pod katem występowania niebezpiecznego kodu, śledzenia naszej lokalizacji oraz występowania luk bezpieczeństwa i sygnalizuje nam konieczność pozbycia się ich. Program potrafi także blokować nieautoryzowany dostęp do naszych danych. Najciekawiej prezentuje się tutaj Menedżera prywatności, który daje nam wgląd w to, do czego dajemy dostęp innym aplikacjom. Program potrafi również wykonać audyt urządzenia i wyświetlić nam kilka zaleceń, do których należy się zastosować by podnieść swój poziom bezpieczeństwa. Ciekawa jest również funkcja sprawdzenia obciążenia, jakie generują wybrane aplikacje. W ten sposób można nie tylko pozbyć się malware’u, ale też podnieść wydajność i odciążyć zasoby urządzenia. Użytkownik może większość czynności zaplanować tutaj na przyszłość, by odbywały się np. w nocy, kiedy na pewno nie korzystamy z telefonu/tabletu.   Interfejs programu jest prosty i przejrzysty. Dominują tutaj ciemne barwy, ale mimo to widać sporo nawiązań do Holo UI. Poszczególne funkcje i polecenia rozlokowano dość intuicyjnie i nawet przy pierwszym kontakcie z programem nie pojawiają się trudności w jego obsłudze. Malwarebytes Anti-Malware to silna marka na desktopach, co zawdzięcza m.in. swojej skuteczności. Czy na Androidzie uda jej się również zająć mocną pozycję? Twórcy wykonali porządną, rzemieślniczą pracę, ale zabrakło gdzieś tutaj elementu „wow!”, jakiegoś wyróżnika, który mówiłby nam, że mamy używać właśnie tej aplikacji, a nie setek innych. Może nim być w zasadzie silna marka idąca za twórcami, ale w przypadku mniej świadomych użytkowników może to nie wystarczyć. 