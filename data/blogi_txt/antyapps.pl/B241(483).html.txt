20.02.2014 Smartfony i tablety z Androidem to coraz bardziej kompleksowe narzędzia do komunikacji ze światem. Prędzej czy później zatem musiały tutaj zadebiutować takie aplikacje, jak BitTorrent. Teraz oficjalny klient tej sieci doczekał się dużej aktualizacji, która znacząco wpływa na jego interfejs, a także zarządzanie plikami. Nowa wersja oficjalnej aplikacji BitTorrent dla Androida pod względem wizualnym została praktycznie całkowicie przebudowana. Twórcy tym razem postawili na prostotę, minimalizm oraz białe kolory. Zmianie uległo też logo programu. Redesign odbył się zatem kompleksowo, ale czy na lepsze? Nowy interfejs można nazwać wręcz ascetycznym. Poza głównym, składającym się z kilku stron (wszystkie torrenty, pobierane i ukończone) ekranem znajdziemy tutaj właściwie jedynie belkę nawigacyjną z menu i wyszukiwarką. Całość utrzymano w spłaszczonej stylistyce (Flat), która pozytywnie wpływa na przejrzystość oraz intuicyjność. Pobierane torrenty są wyświetlane na rozbudowanej liście, a pasek postępu przybrał formę okręgu przywodzącego trochę na myśl menedżer pobierania z przeglądarki Chrome. O ile większość elementów interfejsu jest spójna, to ekran z ustawieniami na czarnym tle wydaje się być trochę oderwany od całości. Czyżby twórcom zabrakło konsekwencji? Zmian doczekał się również sam mechanizm pobierania. Od teraz użytkownik może samodzielnie wybrać, które pliki z danego torrenta chce pobrać. Co więcej, nareszcie możliwe stało się wskazywanie lokalizacji dla każdej ściąganej pozycji z osobna. Praktycznym dodatkiem jest również usprawniony model usuwania, dzięki czemu możemy w prosty sposób usunąć tylko torrenty lub również dane w pamięci urządzenia. Wzorem poprzedniej wersji program nie jest do końca darmowy. Interfejs szpeci banner wyświetlany przy górnej belce. Aby się go pozbyć musimy zapłacić ok. 9 złotych. Pozwoli nam to cieszyć się interfejsem bez reklam oraz dostępem do pomocy technicznej. Żadnych innych ograniczeń wersji darmowej nie zaobserwowałem co pozwala odetchnąć z ulgą. Nowa wersja klienta BitTorrent dla Androida to solidny krok naprzód, który czyni program bardziej przystępnym, funkcjonalnym oraz zwyczajnie ładniejszym. Odnoszę jednak wrażenie, że twórcom zabrakło trochę konsekwencji i miejscami pozwolili sobie na lekką niespójność. Problemem są też dość rażące reklamy, ale trzeba je zrozumieć – producent musi jakoś zarabiać na swojej aplikacji. 