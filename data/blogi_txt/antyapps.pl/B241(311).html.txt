13.07.2012 artCircles to aplikacja za pomocą której odbędziemy podróż przez świat sztuki wizualnej. Mam tu na myśli przede wszystkim obrazy, fotografie, plakaty i wszelkiego rodzaju grafiki wykonane najróżniejszymi technikami. Program zaprojektowany został specjalnie z myślą o dotykowym ekranie iPada, co zaowocowało wyjątkowymi doznaniami podczas obcowania z tą bezpłatną aplikacją. Na przykładzie artCircles na własnej skórze można się przekonać jak ogromne znaczenie ma dobrze zaprojektowany interfejs aplikacji. Ten, w przypadku opisywanej aplikacji składa się z kilku okręgów, za pomocą których użytkownik selekcjonować może interesujące go materiały. Wspomniane kręgi mamy do dyspozycji w menu w liczbie czterech sztuk – za pomocą pierwszego wybierzemy barwę, za pośrednictwem drugiego – kuratora, kolejny okrąg pozwoli wybrać słowo kluczowe, a ostatni służy do przeglądania dzieł konkretnych malarzy z dużym powiększeniem.  Myślę, że powyższy zrzut ekranu dobrze oddaje sposób korzystania z artCircles. Po wybraniu przez użytkownika konkretnej kategorii przeglądania, po prawej stronie ekranu pojawia się kolejny okrąg, na którym prezentowane są miniaturki obrazów czy zdjęć pasujących do tajże kategorii (np. zdjęcia wyłącznie w czerni i bieli, lub obrazy których tematyka bądź barwa nawiązuje do wybranego słowa kluczowego). Poruszanie się między kręgami i dziełami jest płynne i sprawia dużo przyjemności – widać, że interfejs został przemyślany zarówno pod względem ciekawej prezentacji, jak i wygody użytkowania.  Po włączeniu konkretnej kolekcji, w przypadku korzystania z kategorii „Kuratorzy”, podczas pokazu dzieł towarzyszy nam nagranie audio, w którym  wybrany kurator opowiada o pojawiających się na ekranie fotografiach i obrazach. Aplikacja, prócz prezentacji wybranych dzieł umożliwia kupno ich reprodukcji. Do ekranu, na którym możemy dokonać zakupu możemy dostać się z podglądu danego obrazu czy fotografii. Warto to zrobić, nawet gdy nie zależy nam na zakupie jakiegokolwiek dzieła. W menu sklepu znajduje się bowiem ciekawa opcja pozwalająca zobaczyć na ekranie iPada, jak wyglądałoby wybrane dzieło sztuki na ścianie naszego pokoju. Pomysłowe!  artCircles jest aplikacją wyjątkową. Dopiero po zagłębieniu się w program okazuje się, że jest on bardzo starannie przygotowanym sklepem internetowym. Sklepem pozbawionym krzykliwych banerów, bez jaskrawych napisów ‚Wyprzedaż!’, sklepem, z którego dzięki genialnie zaprojektowanemu interfejsowi, co bardziej kreatywni użytkownicy mogą korzystać w ramach poszukiwania inspiracji do własnej twórczości. Polecam przekonać się na własnej skórze! Ocena: 4+ P.S. Jedna kwestia, której zapomniałem poruszyć w opisie artCircles. Niestety, do korzystania z aplikacji niezbędny jest dostęp do internetu, gdyż grafiki pobierane są z internetu w czasie rzeczywistym i nie są zapisywane w programie. Stąd też nieco niższa ocena. 