04.06.2013 W opisie twórcy zapewniali, że gra dzieje się z prędkością światła. Coś w tym jest — bo przy najwyższych poziomach trudności naprawdę potrzebujemy sporego refleksu. Ale spokojnie, to rzecz nabyta, którą można wypracować, jeśli tylko damy Static Motion szansę. Pytanie tylko, czy jesteście gotowi na pościgi obiektów wroga, póki jeszcze macie w zanadrzu trochę energii?! Rozgrywka w Static Motion jest tak prosta, jak tylko można to sobie wyobrazić. Po ekranie z zawrotną prędkością i nieprzewidywalnym torem fruwają tajemnicze obiekty, które musimy po prostu… dotknąć. Wówczas to pozbywamy się ich, wciągając przy okazji ich energię, przez co mamy siłę by dalej walczyć. Na górnej belce widnieje pasek energii, który w przypadku całkowitego zaczerwienienia się obwieszcza porażkę i zmuszeni jesteśmy zaczynać zabawę od początku.  W grze znalazły się dwa tryby: arcade oraz survival. W tym pierwszym przygotowano dla nas blisko osiemdziesiąt poziomów, w których co rusz musimy zmagać się z coraz szybszymi i sprytniejszymi obiektami, że już o nieustannie rosnącej ich liczbie nawet nie będę wspominać, bo to raczej oczywiste. Przed rozpoczęciem zabawy każdorazowo wybieramy jeden z czterech poziomów prędkości, z jaką te będą fruwać. Drugi z trybów to tradycyjna zabawa na punkty, w której staramy się wytrwać jak najdłużej w starciu z kolejnymi falami napierających na ekran przeciwników. Tam również dostępnych jest kilka rodzajów zabawy, różniących się od siebie typem wrogów z którym musimy sprostać. Jedni poddają się już po jednym kliknięciu, inni dopiero kiedy „złapiemy” wszystkie obiekty w danej fali. Tor ich ruchu również jest losowy.  Static Moon charakteryzuje minimalistyczna oprawa, po brzegi wypełniona lśniącymi, kolorowymi obiektami napływającymi z każdej strony, efektownie kontrastującymi z ciemnym tłem. Całość dopełnia elektroniczna muzyka z kosmicznymi dźwiękami, które towarzyszą tamtejszej rozróbie. Tylko tyle i aż tyle — rzekłbym, że po prostu w sam raz.  Produkcja na obrazkach prezentuje się bardzo enigmatycznie. Na tyle, że zaintrygowany po nią sięgnąłem, nie wiedząc do końca czego mam się spodziewać. Dostałem zaś przyzwoicie wykonaną, soczystą zręcznościówkę, która jest skrojona w sam raz na ekrany dotykowe. Niczego nie udaje, po prostu daje ogromnie dużo frajdy, szczególnie, jeśli Wasi znajomi również podejmują wyzwanie i macie z kim rywalizować o punkty w Game Center. Static Moon w wersji uniwersalnej możecie nabyć za 0,89 euro w AppStorze. 