16.01.2014 Z aplikacjami takimi jak opisywane dziś Binaural Sleep Beats – Insomnia Sounds mam duży problem. Testowanie ich nie zajmuje chwili, sam sprawdzałem jej działanie przez kilka nocy, a jak się udało, to jeszcze po drodze zaliczałem drzemki. Efekty były różne i dlatego ostatecznie postanowiłem nie pisać o własnych doświadczeniach, a samym programie i jego założeniach. Przetestować jego funkcje i efektywność będziecie musieli jednak na własnej skórze.  Na czym zatem polega idea programu i czego powinniśmy od niego wymagać? Jak twierdzą w jego opisie zamieszczonym w AppStorze twórcy, składają się na niego zestawy dźwięków, które — jak naukowo udowodniono — pozwolą naszemu mózgowi wprowadzić się w odpowiedni stan podczas snu. Dlatego też dostępne są trzy tryby: general sleep, power nap oraz racing mind. Po wyborze interesującej nas opcji ustawiamy suwakiem czas trwania (od minuty do godziny), klikamy na niebieski przycisk z napisem „start session” i to już cała filozofia. Nasze urządzenie wówczas emituje dziwne dźwięki i choć mogą na początku wydawać się bardzo kosmiczne, w praktyce są naprawdę znośne. Jeżeli zdecydowalibyście się dać szansę programowi, to pamiętajcie tylko o tym, że najlepszy efekt uzyskacie w słuchawkach. Binaural Sleep Beats – Insomnia Sounds dostępne jest w AppStorze w wersji uniwersalnej, za którą przyjdzie nam zapłacić niespełna dwa dolary. 