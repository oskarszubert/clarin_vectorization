05.08.2013 Zaangażowani użytkownicy smartfonów i tabletów z Androidem na pokładzie z pewnością docenią moc, jaką w sobie skrywa aplikacja pozwalająca dostosowywać pewne ogólne parametry telefonu pod kątem wybranych aplikacji znajdujących się w pamięci urządzeń. I właśnie w tym rola App Override — choć póki co łatwiej mi tutaj pisać w konwencji „dobrych chęci”, niż faktycznie efektywnego działania… Wielkość czcionki, domyślna klawiatura, orientacja ekranu, czas po którym zostanie wygaszony ekran czy maksymalna prędkość procesora? To jedne z najważniejszych funkcji, które pozwala nam kontrolować program. Wystarczy wybrać które z nich chcielibyśmy „nadpisać” w stosunku do poszczególnych aplikacji (naturalnie do części z nich wymagany jest root) i możemy przejść już do wyświetlanej w App Override listy aplikacji. Tam zaś wystarczy kliknąć na tę, dla której chcielibyśmy przypisać świeże akcje i czekają na nas różnego rodzaju menu z wyborami. Sam przetestowałem większość narzucanych przez program akcji i… co tu dużo mówić, ich efektywość jest kwestią bardzo sporną. Sama idea programu jak najbardziej do mnie przemawia, jednak w kwestii wykonania jest jeszcze sporo „ale”. Przede wszystkim nie zawsze działa on tak sprawnie, jak byśmy sobie tego życzyli. Tak, to prawda, że mój telefon był automatycznie wyciszany kiedy włączałem aplikację Instagram (dźwięki w tamtejszych filmach potrafią doprowadzić do szewskiej pasji ; ) — o to go właśnie prosiłem, jednak kiedy już ją zamykałem liczyłem na powrót do stanu pierwotnego — a tego już niestety nie doczekałem. Jasne, mogłem skorzystać z kolejnego zadania — przy odpalaniu launchera odpowiednia głośność. Jednak takie rozwiązanie prowadziłoby do naprawdę dziesiątek kombinacji, z których ciężko byłoby się wyrwać i działałoby raczej jak błędne koło, w którym połowę z nich i tak musielibyśmy robić ręcznie. Przy zmianie orientacji ekranu na poziomą przy otwieraniu aplikacji do SMS, sprawa miała się… różnie wówczas gdy ją zamykałem. I mimo kilkunastu prób nie zauważyłem żadnego schematu, który mógłby tym władać. App Override to znakomity pomysł który ma szansę ułatwić życie wielu użytkownikom smartfonów i tabletów. Narzucane ograniczenia czy rozkazy już na starcie mogą zmienić sposób w jaki korzystamy z urządzenia i usprawnić sporą część naszych akcji. Mimo wszystko przed twórcami App Override jeszcze sporo pracy, bowiem aplikacja w moich testach wypadła dość marnie — a przytoczyłem tylko dwa prozaiczne, niespecjalnie skomplikowane przykłady. Mam nadzieję, że wraz z aktualizacjami takie wpadki przejdą do historii. Program można pobrać za darmo na platformie Google Play. 