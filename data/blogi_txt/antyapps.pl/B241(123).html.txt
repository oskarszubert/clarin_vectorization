13.02.2012 Amazon to gigant i mogłoby się zdawać, że monopolista na rynku ebooków. Pojawiają się jednak podmioty próbujące uszczknąć trochę tego rynku. Aldiko jest jednym z nich, bo nie tylko udostępnia wygodną aplikację do czytania na smartfonach i tabletach, ale także dostarcza na nie treści we współpracy z partnerami. Jest to warty zainteresowania projekt. Aldiko to naprawdę niezła aplikacja do czytania ebooków. Posiada sporą funkcjonalność. Podczas czytania możemy zmieniać typ i wielkość czcionki, przełączać się między trybami dziennym i nocnym, zmieniać kolor tła, marginesy, justowanie czy nawet jasność. Oprócz tego do naszej dyspozycji pozostaje niesamowicie intuicyjny i wygodny interfejs. Idąc dalej, program pozwala tworzyć i zarządzać biblioteką książek elektronicznych. Mogą to być pliki zaimportowane z pamięci telefonu. Mogą, bo tak na prawdę Aldiko prosto z pudełka oferuje dostęp do kilku sklepów partnerskich.   Wśród owych sklepów znajduje się między innymi O’Reilly, czyli największe wydawnictwo informatyczne w Stanach Zjednoczonych, którego pozycje pojawiają się w Polsce jako tłumaczenia Helionu. Oprócz tego mamy tutaj także dostęp do księgarni Feedbooks, która oprócz płatnych tytułów oferuje również dziesiątki tysięcy publikacji darmowych. Nic dziwnego, że Aldiko zyskał sporą popularność. Nie tylko zaczął pojawiać się preinstalowany na smartfonach i tabletach, ale również został pobrany przez przeszło pięć milionów użytkowników Androida. Liczby te robią spore wrażenie. Najlepsze w tym programie jest to, że jest naprawdę wygodny i przyjemny w obsłudze. Design aplikacji cieszy oko i jest wzorowany na znanym z iPada iBooks. Aldiko w wersji darmowej zawiera reklamy. Płatna wersja kosztuje natomiast około 10 złotych.  Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 