19.10.2011 Nie jeden z nas znajduje się nie raz w sytuacji, gdzie jest w całkiem nowym miejscu, a sytuacja zmusza go do szybkiego wypłacenia pieniędzy z bankomatu. Problem pojawia się nie tyle w tym miejscu, że trzeba znaleźć bankomat, ale że bankomat ten musi należeć do wybranego banku, bo w przeciwnym wypadku najczęściej pobierane są prowizje za wypłatę gotówki. Naturalne jest zatem, że stworzono narzędzie rozwiązujące ten problem. Jest nim właśnie aplikacja iBankomaty wyświetlająca najbliższe bankomaty w oparciu o dane na temat naszego położenia. Narzędzie jest maksymalnie proste, a przy tym niesamowicie użyteczne. Na podstawie naszej lokalizacji pobranej z anteny operatora lub ewentualnie odbiornika GPS wyświetla listę najbliższych bankomatów. Każda pozycja na liście jest wzbogacona o dokładny adres oraz przybliżoną odległość w linii prostej na mapie. Po wybraniu danej pozycji bankomat zostaje pokazany na mapie. Nie potrzeba tu niczego więcej. Według twórców aplikacji, w jej bazie danych znajduje się aż 14 tysięcy bankomatów. To jednak nie wszystko – użytkownik ma możliwość zgłaszania nowych pozycji, jeśli te nie zostały ujęte w bazie. Mechanizm działa także w drugą stronę, to znaczy można łatwo poinformować twórców z poziomu narzędzia, iż dany bankomat już nie funkcjonuje. Aplikacja jest najprawdopodobniej wciąż w fazie rozwoju, gdyż na głównym ekranie widzimy oprócz Bankomatów również takie pozycje jak Wpłatomaty i Oddziały Banków, pod którymi widnieje informacja, że dostępne są w pełnej wersji. Wszystko byłoby jasne, gdyby nie fakt, że nie ma żadnej płatnej wersji tej aplikacji czy też opcji wykupienia dostępu do pełnej funkcjonalności z poziomu aplikacji. Tak czy inaczej, zachęcam do instalacji iBankomatów właśnie dla tej podstawowej funkcjonalności, jaką jest wyszukiwanie bankomatów. 