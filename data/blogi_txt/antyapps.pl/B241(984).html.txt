21.12.2012 Tegoroczne szaleństwo związane ze świętami Bożego Narodzenia można już zauważyć dosłownie wszędzie. Centra handlowe już od końcówki listopada są przystrojone w świąteczne łańcuchy i świecidełka, w naszych domach coraz więcej choinek, a w AppStore wielkie wyprzedaże i specjalne, świąteczne edycje największych hitów. Pamiętacie Where’s my Water? największy hit autorstwa Disney Mobile doczekał się już własnego spin offa – Where’s my Perry? – a teraz sympatyczny krokodyl i niebieski dziobak łączą siły w specjalnym, liczącym 12 poziomów, świątecznym wydaniu gry – Where’s my Holiday?  Oboje równie sympatyczni, oboje w wielkiej potrzebie wody. O kim mowa? Krokodyl Swampy i dziobak Perry czyli bohaterowie jednych z najpopularniejszych gier dla iOS od Disney Mobile od dziś działają razem. Wszystko za sprawą najnowszej mini-gry – Where’s my Holiday?. Misja, jaką musimy wykonać niczym nie różni się od tej, z którą zmierzyliśmy się w przypadku dwóch, wymienionych we wstępie tytułów – budując odpowiednie tunele i przejścia musimy dostarczyć wodę w określone miejsce zbierając przy tym bonusowe punkty w postaci kaczek (u Swampyego) i krasnali (u Perryego). Where’s my Holiday? to pakiet darmowych,  12 poziomów dostępnych jako osobna aplikacja.  Choć grę spokojnie przejdziemy w kilkanaście minut, dostarcza ona dobrej zabawy równocześnie przypominając nam o zbliżających się świętach. Ponadto świetnie spełnia swoją rolę jako promocja dwóch samodzielnych tytułów, o których istnieniu jesteśmy informowani po pokonaniu każdego z poziomów. Oby więcej takich miłych niespodzianek! 