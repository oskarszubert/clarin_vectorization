20.12.2012 Nie chodzi mi o tytuły AAA oparte na wielkich budżetach. Ani o głośne marki i licencje, choć takich tytułów też na Windows Phone brakuje. Gry na systemy mobilne to w dużej mierze gatunek zręcznościowo- logiczny i to właśnie do niego zalicza się The Path of Kara. Dlaczego jest tak wyjątkowa na dla innych, często recenzowanych tytułów? The Path of Kara reprezentuje popularny gatunek match-3. Naszym zadaniem jest połączenie ze sobą minimum 3 elementów, ale nie poprzez ich przestawianie, a jedynie przekreślenie palcem po planszy. Lepiej zobrazuje to zamieszczony trochę niżej film. Co więc wyróżnia tę produkcję spośród innych i sprawia, że to właśnie takich gier brakuje (a ja piszę że to reprezentant znanego gatunku)? Skala rozbudowania projektu. Oczywiście to dalej gra logiczna, ale wzbogacona o fabułę, świat, misje oraz świetną oprawę audiowizualną. Takich gier na Androida czy też iOS są dziesiątki jeśli nie setki, na Windows Phone to wciąż bardzo słabo reprezentowany gatunek.  Jak już wspomniałem The Path of Kara posiada fabułę i świat gry, który nadaje sens zabawie w łączenie klocków. Fabułę którą od początku możemy pominąć.  Nie jest to element tak mocno osadzony w rozgrywce jak np. w Puzzle Quest, przy każdym dialogu mamy opcję „skip”, ale na pewno w ciekawy sposób urozmaica zabawę. Poszczególne plansze to miejsca na mapie, a ich główne elementy wiążą się z wydarzeniami ze świata gry.  Oprawa audiowizualna jest najmocniejszym elementem gry. Szkice, tła, postaci, elementy interfejsu i rozgrywki, to wszystko przyciąga świetnym wykonaniem. Podobnie jest z muzyką, która doskonale pasuje do świata gry. Potrafi zrelaksować, a zarazem dopingować do dalszej zabawy. Pod tym względem, The Path of Kara przebija większość znanych mi tytułów z tego gatunku na iOS i Androida.  Gra oferuje darmowy tryb testowy, niestety ograniczono go tylko do paru plansz, które nie do końca pokazują cały jej potencjał. Za pełną wersję przyjdzie nam zapłacić 8,99zł. Czy warto? Jeżeli jesteście fanami takich gier, uważam że tak. Jest to obecnie najlepsza gra z tego gatunku dostępna na Windows Phone. Wszyscy inni niech pobiorą edycję testową i sami sprawdzą, czy The Path of Kara przemawia do nich. PS: Sądząc po fanpage, za tytuł odpowiada lokalny developer. :) Szkoda, że gra nie doczekała się rodzimej wersji językowej. Windows Phone 7.5: działa, Windows Phone 8: działa, Lumia 610: działa 