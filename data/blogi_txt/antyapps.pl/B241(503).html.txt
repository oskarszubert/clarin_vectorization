04.02.2014 To zaskakujące, ale przyszło mi testować kolejną logiczną produkcję spod reki polskiego programisty i po raz kolejny utonąłem. Nie wiem jak robią to nasi rodacy, ale na ogół zagraniczne „układanki” nie działają tak na mnie skutecznie. Blocky Numbers to skuteczny pożeracz czasu, który zmusza do logicznego myślenia, liczenia i planowania. Gwarantuję, że będzie świetnym przerywnikiem od pracy oraz sposobem na relaks. Blocky Numbers to mało rodzimy tytuł, niemniej daje nam on już pewien obraz tego, o czym traktuje opisywana produkcja. Będziemy tutaj układali klocki (kafelki?) z numerami. Naszym zadaniem jest ułożenie z nich określonych liczb w taki sposób, aby na planszy nie pozostał żaden zbędny element. Domyślam się, że może to brzmieć niejasno, dlatego warto obejrzeć wideo – powinno wiele wyjaśnić.  Do dyspozycji mamy kilka trybów gry, które różnią się wiodącą liczbą jaką mamy układać z rozrzuconych na planszach kafelków. W przypadku siódemki, musimy zadbać, by dodać liczby do siebie tak, aby na planszy zostały same siódemki. To samo tyczy się ósemki, dziewiątki oraz dziesiątki. W ten sposób mamy łącznie do dyspozycji 80 plansz. Szybko tej gry nie skończymy.  A nawet jeżeli, to dzięki implementacji wsparcia dla API Google Play Games, możemy rywalizować ze znajomymi. Gra liczy bowiem w ilu ruchach udało się nam przejść dany poziom, a także odejmuje punkty w miarę upływu czasu. Im krócej i sprawniej sobie poradzimy, tym większa nagroda na nas czeka. Natomiast satysfakcja z pokazania wszystkim bliskim, kto jest najlepiej liczącą osobą w okolicy jest bezcenna. Graficznie Blocky Numbers raczej nie zachwyca, ale czego spodziewać się po produkcji typowo logicznej? Teoretycznie można – animacji podczas przesuwania klocków, interesujących teł oraz przykuwających oko okienek i przycisków. Tymczasem opisywana gra wygląda nieco archaicznie i surowo. Grafika nie stanowi o wartości gier logicznych, więc można to  w zasadzie uznać za połowiczną wadę.  Blocky Numbers jest dostępna w Google Play w dwóch wersjach – darmowej z reklamami oraz płatnej (4 zł). Jeżeli produkcja Was wciągnie na tyle, by spędzić przy niej długie godziny, myślę, że warto wesprzeć rodzimego twórcę. Być może przyczyni się to do powstania nowych, wartościowych logicznych układanek. Ta zdecydowanie bowiem zasługuje na uznanie, a przede wszystkim szalenie wciąga. 