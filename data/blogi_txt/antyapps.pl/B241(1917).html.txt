08.03.2013 Dzisiejsze zadanie nie należy do najprostszych, ponieważ podjąłem się opisania aplikacji, której funkcjonalność z praktycznego punktu widzenia jest zupełnie obca przedstawicielom płci powszechnie uznawanej za brzydszą. O ile więc sam nie skorzystałem na My Calendar (który w polskim Google Play figuruje pod nazwą Kalendarz Miesięczny), o tyle po konsultacjach jakie były niezbędne do napisania tej recenzji, wiem już, że przyda się ona wszystkim kobietom, które chcą dobrze poznać siebie, a także zadbać o swój komfort i zdrowie. Prowadzenie dziennika dotyczącego „spraw kobiecych” jest powszechnie stosowaną metodą antykoncepcji, jak również przydatnym narzędziem dla kobiet starających się o dziecko. My Calendar to właśnie cyfrowa wersja kalendarzyka menstruacyjnego. Dzięki wielu dodatkowym funkcjom aplikacja okazuje się być również wyjątkowo pomocna w bieżącej kontroli zmian, jakie zachodzą w kobiecym organizmie. Od pierwszych chwil po uruchomieniu widać, że deweloperzy bardzo się postarali. Oprawa graficzna My Calendar jest ładna i wyjątkowo przejrzysta. Przez cały czas korzystania z aplikacji towarzyszy nam zwierzak (domyślnie jest to kot, jednak możemy go podmienić na psa lub królika), który pełni funkcję przewodnika. Po uzupełnieniu informacji takich jak długość cyklu, czas trwania oraz początek i koniec okresu, można zacząć regularne prowadzenie dziennika. Aplikacja automatycznie oblicza kiedy wypada owulacja, a także wylicza dni płodne i oznacza to w kalendarzu stosowną ikoną. Jak jednak wspominałem wcześniej, na tym nie kończy się funkcjonalność wirtualnego dziennika dla Pań. Twórcy zadbali o cały wachlarz funkcji, do których przypisano czytelne oznaczenia, które możemy przypisać do danego dnia w kalendarzu. I tak użytkowniczki mogą oznaczyć kiedy należy wziąć pigułkę antykoncepcyjną, jaki nastrój towarzyszył im danego dnia (dostępnych jest wiele emotikon, które dodatkowo można opisać), a także zaznaczyć, kiedy ostatnio odbył się stosunek i czy użyto dodatkowego zabezpieczenia. Paniom przydadzą się również gotowe do opisu ikony związane z objawami zmian w organizmie (np. migreny, wysypka itp.).  Na szczególną uwagę zasługuje możliwość zapisu wagi ciała oraz temperatury. Te informacje możemy śledzić później na automatycznie wygenerowanych wykresach. Mamy także dostęp do obliczeń związanych ze średnimi długościami trwania cyklu i okresu, a także wyliczeniem dnia, na który przypadnie najbliższa owulacja. Innymi funkcjami, które z pewnością znajdą swoje entuzjastki są przypomnienia, możliwość prowadzenia kilku kont z jednego urządzenia, jak również przesyłanie zestawień z danego miesiąca na maila lub przechowywanie ich w chmurze. Kalendarz Miesięczny to aplikacja dopracowana pod każdym względem. Jest estetyczna i funkcjonalna, a jej możliwości daleko wykraczają ponad pierwotne zastosowanie. Nie otrzymuje najwyższej oceny tylko ze względu na płeć recenzenta, z którą łączą się niepełne kompetencje w podejmowanym temacie . W razie nieścisłości zachęcam wszystkie Panie do pozostawiania swoich uwag i komentarzy pod tekstem. Korzystając z okazji składam również najlepsze życzenia z okazji Dnia Kobiet! 