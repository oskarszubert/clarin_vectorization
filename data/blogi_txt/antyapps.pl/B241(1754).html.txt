08.01.2013 Muszę przyznać, że w dobie Facebooka nieco zapomniałem o muzycznej sieci społecznościowej Last.fm, na której jeszcze nie tak dawno spędzałem długie godziny w poszukiwaniu nowych, muzycznych inspiracji. Pamięć odświeżyła mi opublikowana pod koniec ubiegłego roku, nowa aplikacja firmowana logo portalu – Scrobbler for iOS – będąca fantastycznym, inteligentnym odtwarzaczem muzyki.  Idea serwisu Last.fm opiera się głównie na internetowym radiu, które pozwala nam słuchać muzyki, którą naprawdę lubimy. W oparciu o nasze muzyczne preferencje Last.fm tworzy inteligentne playlisty pozwalając nam nie tylko na odsłuchiwanie utworów naszych idoli, ale także poznanie zupełnie nowych, dźwiękowych horyzontów. Druga strona portalu, to tzw. scrobbling, dzięki któremu na naszym profilu pojawiają się utwory, których ostatnio słuchaliśmy czy to dzięki internetowemu radiu, czy też popularnym odtwarzaczom muzyki. Tym sposobem, naszym gustem możemy dzielić się z innymi, nawiązywać nowe znajomości z osobami zainteresowanymi podobnymi brzmieniami i artystami.  Dziś jednak nie o tym. Najnowszy program Last.fm dla iOS o wdzięcznej nazwie Srobbler for iOS to przede wszystkim aplikacja, która z wykorzystaniem internetowego połączenia na bieżąco będzie przesyłać informacje o słuchanych przez nas utworach na nasz profil na łamach portalu. Tą funkcję możemy jednak wyłączyć, bowiem nie jest ona najważniejsza (przynajmniej z mojego punktu widzenia). To co w Scrobblerze najfajniejsze to: nowoczesny wygląd, inteligentne playlisty, a także informacje o odsłuchiwanych przez nas utworach. Chcąc wybrać utwór do odsłuchania, do wyboru mamy kilka dróg. Wybierając pozycję Playlists z wysuwanego po lewej stronie menu, będziemy mieli możliwość wybrania jednej z „mądrych” list zbudowanych na podstawie informacji zgromadzonych na temat poszczególnych utworów z biblioteki na naszym telefonie. Kompilacja szybkich, wolnych, smutnych a może relaksujących kawałków? Wybór jest naprawdę spory. Będąc w Playlists można także przeglądać listy utworów zbudowane na podstawie tagów konkretnych piosenek,  a także te, które sami stworzyliśmy w iTunes. Zakładka Artists to ponownie dwie możliwości. Top Artists gdzie znajdziemy listę najchętniej słuchanych artystów w ostatnich dniach. Zgodnie z nazwą Artists A-Z to po prostu alfabetyczny zbiór wykonawców. Będąc przy twórcach muzyki, warto także wspomnieć o specjalnych zakładkach, które dostał każdy z nich, gdzie poza zdjęciem znajdziemy także najważniejsze informacje z biografii (tutaj minus, za zwykłe wczytanie strony o artyście na łamach Last.fm), a także bezpośrednie odnośniki do nieposiadanych jeszcze wydawnictw dostępnych w sklepie iTunes. Podobny podział jak przy muzykach, czeka na nas w zakładce Tracks.  Nieco inaczej sprawa prezentuje się w przypadku karty Albums. Tam alfabetyczny wykaz posiadanych płyt został wzbogacony o rekomendacje nowych wydawnictw bazujących na naszej muzycznej bibliotece i gustach. Choć wielokrotnie przymierzałem się do zmiany muzycznego odtwarzacza na moim telefonie z logo jabłka, nigdy nie trafiłem na kandydata, który miałby do zaproponowania na tyle atrakcyjną ofertę, by zapomnieć o domyślnym playerze. Scrobbler for iOS jest jednak na dobrej drodze by to zmienić. 