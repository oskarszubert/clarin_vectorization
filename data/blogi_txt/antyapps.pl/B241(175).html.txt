27.07.2012 Angry Birds Space, przy całej masie zalet miało jedną poważną wadę – produkcja była bardzo krótka i jej przejście w przypadku gracza choć trochę doświadczonego w mechanice rozgrywki nie wymagało zbytniego zaangażowania, ani poświęcenia tytułowi dużej ilości wolnego czasu. Na szczęście sytuacja powoli ulega poprawie za sprawą dodatków i aktualizacji, którymi obdarza graczy wydawca gry – Rovio Mobile. Wczoraj wydana aktualizacja, jak łatwo można się domyślić nie wprowadza do rozgrywki rewolucyjnych zmian. Twórcy podążają drogą powolnej ewolucji, dodając nowe plansze i niewielkie zmiany graficzne, podobnie jak to miało miejsce w przypadku pierwszej części Wściekłych Ptaków. Najnowsze uaktualnienie rozgrywa się na drugiej połowie planety Utopia.  Zasady pozostały niezmienne – do zadań gracza należy pokonanie świni. Wraz z aktualizacją gry otrzymujemy 20 nowych poziomów, na których stoczymy z nimi walkę oraz 10 etapów bonusowych, dostępnych dopiero gdy w innych zdobędziemy wszystkie gwiazdki. Będziemy mieli również okazję wykorzystać nieznane oblicze pomarańczowego ptaka w walce z nowym, gigantycznym przeciwnikiem… Angry Birds Space dostępne jest na urządzenia z systemami iOS oraz Android. Dostępna jest także wersja HD, przeznaczona na urządzenia z systemem mobilnym od firmy Apple, wersję HD pobrać możemy również na tablety z systemem z logo zielonego robota. 