23.12.2013 Traf chciał, że całkiem niedawno zostałem kocim tatą. Przyznaję, że poza zbiegiem okoliczności, wpływ na to wydarzenie miało również moje wygodnictwo, ponieważ od lat marzy mi się psi przyjaciel, jednak długi czas spędzany poza domem wciąż krzyżuje moje plany. Nie przeszkadza mi to jednak co jakiś czas przyglądać się najróżniejszym rasą czworonogów. Dziś aplikacja, która przyda się zarówno ciekawskim, jak i tym, którzy na poważnie przymierzają się do psiej adopcji. Encyklopedia Psów to atrakcyjnie przygotowany leksykon tych zwierząt urozmaicony o kilka dodatkowych, praktycznych funkcji. Pierwszą apką tego typu, na którą trafiłem w Google Play, było Dog Breeds. Aplikacja, delikatnie mówiąc, nie wypadła jednak zbyt korzystnie w moich oczach, dlatego postanowiłem rozejrzeć się za alternatywą. Encyklopedia Psów, na którą natrafiłem, zdecydowanie uratowała moją nadzieję na dobry program tego typu. Już od pierwszego uruchomienia apka zdobyła moją sympatię swoją kolorową oprawą, która, mimo że nie ma zbyt wiele wspólnego z nowoczesnym interfejsem holo, i tak wygląda dobrze (tj. czytelnie i przejrzyście).  Pierwszą zakładką dostępną w menu jest „ideal dog”. Dzięki tej funkcji będziemy mogli odnaleźć w leksykonie psa odpowiadającego naszym wymaganiom lub oczekiwaniom. Za pomocą suwaka możemy zdefiniować wielkość psa, obok ustalić jego kolor, a poniżej wybrać cechy, jakie powinny go charakteryzować. Tak wygląda podstawowy mechanizm wyszukiwarki. Możemy tu jednak przejść do trybu zaawansowanego. Dzięki niemu, w skali od 1 do 5 określimy cechy czworonoga, co sprawi, że wynik naszych poszukiwań będzie jeszcze dokładniejszy. Kolejna zakładka, jaką znajdziemy w menu, to ogólny przegląd ras. Podzielono je jednak nie tylko według kolejności alfabetycznej, ale także wedle zastosowań, wielkości czy pochodzenia. Ostatnim zastosowaniem aplikacji będzie spis psich imion. Podzielono je na cztery języki: angielski, hiszpański, niemiecki i francuski. Niestety, z racji braku polskiego, zagranicznym użytkownikom apki nie będzie dane poznać tak wspaniałych imion jak Pikuś, Azor czy Reksio.  Encyklopedia Psów świetnie spełnia swoje zadania, jednak nie obyło się bez małych niedociągnięć w postaci błędów, automatycznie i niespodziewanie wyłączających apkę. Drugim minusem są pełnoekranowe reklamy pojawiające się nieco zbyt często. Mimo wszystko, fani czworonogów i osoby poszukujące prostych informacji dotyczących wybranych ras z pewnością odnajdą tu wiele przydatnych informacji. Niestety na psach nie znam się na tyle, żeby zweryfikować zebrane dane, jednak mam nadzieję, że za stworzenie apki były odpowiedzialne kompetentne osoby. 