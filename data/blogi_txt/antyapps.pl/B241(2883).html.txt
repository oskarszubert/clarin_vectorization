14.11.2013 Onet VOD choć jest usługą stosunkowo młodą, z miejsca wyprzedził konkurencję i ciągle umacnia swoją pozycję na rynku. Spora baza darmowych filmów, dokumentów i seriali to jego najmocniejsza broń. Ważna jest także dostępność na kluczowych platformach mobilnych takich jak Android, iOS czy Windows 8, a teraz także Windows Phone. Posiadacze mobilnego systemu Microsoftu długo musieli czekać na swoją kolej. Na szczęście czekanie to osłodziła oficjalna aplikacja kinoplex.pl, którą otrzymali jako jedyni, a sama usługa poza darmowymi filmami zawiera także sporo płatnych, do wypożyczenia. Przejdźmy jednak do VOD Onet. Po uruchomieniu programu wita nas zakładka z propozycjami tytułów wartych obejrzenie. Obecnie jest to M jak Miłość. :) Pozostałe zakładki to poszczególne kategorie tematyczne: filmy, dokumenty, programy tv, seriale bajki. Pierwszą z nich dodatkowo podzielono na gatunki. W poszukiwaniu ulubionego filmu ma nam pomóc także wyszukiwarka, którą umieszczono na dolnej belce. Szkoda że jest dostępna tylko w tej części aplikacji. Poszczególne tytuły wzbogacono o krótki opis oraz bardziej szczegółowe dane techniczne i produkcyjne takie jak np. gatunek, dystrybutor, czas trwania. Nie zabrakło też tagów, niestety ich wyszukiwanie nie działa najlepiej. Aby obejrzeć materiał wystarczy nacisnąć przycisk Oglądam. Na chwilę obecną wszystko wskazuje na to że wersja na Windows Phone nie posiada reklam, dzięki czemu od razu możemy przystąpić do oglądania materiału.  Tutaj napotkałem na kolejny błąd. Nie wiem dlaczego, ale aplikacja nie chce wyświetlać filmów gdy jestem połączony z siecią Wi-Fi, zgłasza błąd o braku dostępu do sieci. Dopiero przełączenie się na standardową transmisję danych pozwala na obejrzenie materiału, wcześniej informując mnie o możliwych dodatkowych kosztach (bardzo dobrze że pomyślano o tym komunikacie). Podobny problem miałem kiedyś z aplikacjami VOD na Windows 8. Interfejs starano się dopasować do metro, ale wyszło to przeciętnie. Nie chodzi nawet o samą estetykę, ale niepraktyczność obecnej wersji. Duże ikony sprawiają że na ekranie mieszczą się 4 filmy, a dodatkowo ich tytuły są mocno ucięte, czasem ograniczają się do jednego słowa. Cała nadzieja w okładkach, które zazwyczaj zawierają pełen tytuł. Brak też wsparcia dla interaktywnych kafelków oraz najprostszych opcji. Dostajemy w nasze ręce prosty player z wyszukiwarką i nic więcej. Dużą zaletą VOD Onet jest dostępność także na Windows Phone 7, a nie jedynie 8. Za darmo posiadacze obu systemów otrzymują dostęp do sporej bazy filmów i seriali. Nie są może one kinowymi hitami, ale na pewno każdy znajdzie tam coś dla siebie. Osobiście bardziej sobie cenię bazę wspomnianego już kinoplexa, ale wybór i dobra konkurencja to stan który powinien cieszyć każdego. 