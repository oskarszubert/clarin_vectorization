02.07.2013 Od czasu pojawienia się ekranów dotykowych, niezliczoną liczbę razy trafiałem już na wirtualne kopie słynnej gry planszowej „Operacja”. Pobierając Hip Surgery spodziewałem się podobnej rozrywki. Okazało się jednak, że aplikacja nie do końca przypomina zabawę, która towarzyszyła mi w dzieciństwie. Programiści z Magic Fire przygotowali dla użytkowników Androida multimedialny przewodnik po operacji biodra umożliwiając nam wzięcie udziału w każdym jej etapie. Wszyscy fani zręcznościówek i przygodówek point and click, którzy pobrali grę sugerując się zachęcająco wyglądającymi screenami mogą być nieco rozczarowani. Hip Surgery tak naprawdę nie jest grą, a interaktywnym przewodnikiem prezentującym nam przebieg operacji.  Całe przedsięwzięcie prezentuje dla nas wirtualny lekarz, którego głos słyszymy na każdym etapie zabiegu. W czasie jego trwania będziemy pytani o wiele medycznych kwestii związanych z operacją, jednak nasze odpowiedzi nie będą miały wpływu na dalszy przebieg operacji. To samo dotyczy czynności, które wykonywać będziemy za pomocą dotykowego ekranu, takich jak cięcia skalpelem czy wiercenie.  Na pochwałę zasługuje edukacyjny aspekt zabawy. Osobiście uważam, że przygotowywanie podobnych aplikacji na pewno wyjdzie na dobre choćby małym pacjentom, którzy chcieliby dokładnie dowiedzieć się, co ich czeka jeszcze przed operacją. Aplikację wykonano naprawdę estetycznie. Zadbano o odpowiedni dobór głosu lektora, jak również o płynne animacje. Minusem są niestety liczne reklamy oraz prośby o umieszczenie na pulpicie ikon lub zakładek w przeglądarce naszego urządzenia, które zalewają nas po uruchomieniu apki. Na całe szczęście nie towarzyszą nam już podczas samej zabawy.  Hip Surgery z pewnością rozczaruje wielu, którzy pobiorą aplikacje myśląc, że jest to odpowiednik „Operacji” stworzony na smartfony i tablety. W tej zabawie nie możemy przegrać jeśli zrobimy coś źle. Będziemy za to mogli dowiedzieć się, jak krok po kroku przebiega operacja biodra. Mam nadzieję, że podobnych aplikacji będzie przybywać, bo jest to świetne remedium na lęki związane z operacjami, które mogą nas czekać, a tak naprawdę nie mamy o nich bladego pojęcia. Na pewno skorzystają na tym zarówno dorośli, jak i dzieci. Dodatkowo quizy, jakie towarzyszą aplikacji, przyczynią się do poszerzenia zakresu naszej wiedzy medycznej, która pewnego dnia może okazać się przydatna. 