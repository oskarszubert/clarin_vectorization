08.08.2012 Pamiętacie opisywaną kilka tygodni temu przez Kamila grę Saving Yellow? Tamten tytuł okazał się bardzo udanym połączeniem platformówki z grą w stylu Angry Birds. Sama gra, jak i jej główna bohaterka – złota rybka zyskały spore grono fanów, którzy docenili pracę twórców, w wyniku której powstała ta bardzo ciekawa i wymagająca produkcja. Dziś użytkownicy urządzeń z systemem iOS mają możliwość wcielenia się po raz kolejny w sympatyczną rybę – dzięki trwającej właśnie promocji każdy może to zrobić całkowicie za darmo. Chasing Yello to jednak gra zupełnie inna niż Saving Yellow. Łączy je właściwie jedynie główna bohaterka. O ile w „jedynce” zadaniem gracza było umieszczenie ryby w akwarium z wodą, teraz przed nami stoi zgoła odwrotne zadanie – musimy pomóc złotopłetwej bohaterce w ucieczce przed jej właścicielką. Pierwszy krok ku wolności rybka już uczyniła – wyskoczyła przez otwarte okno do rzeki. Do morza jednak droga daleka i najeżona przeszkodami, bez naszej pomocy szanse na dotarcie do celu wydają się znikome.  Reguły rozgrywki są proste i identyczne jak w wielu podobnych tytułach w AppStore. Rybka automatycznie porusza się przed siebie, a zadaniem gracza jest sterowanie jej ruchami na boki (za pomocą akcelerometru) oraz unikanie przeszkód. Paleta ruchów jest dosyć wąska – możemy jedynie wyskoczyć z wody lub zanurkować – wybór uzależniony jest od rodzaju zbliżającej się przeszkody. Przeszkadzajek twórcy Chasing Yello przygotowali całkiem sporo, znajdziemy wśród nich podwodne skały, powalone pnie drzew, mosty, płonace gałęzie, krwiożercze piranie oraz… rozwścieczoną właścicielkę rybki, która za wszelką cenę postanawia ją schwytać.  Gra jest trudna, ale dzięki temu daje naprawdę sporo satysfakcji. Mimo dość oblatanego schematu rozgrywki spędziłem z Chasing Yello sporo czasu – jest to prawdopodobnie zasługa dużego tempa gry, twórcy zadbali o to, by na ekranie cały czas coś się działo. Jednocześnie tempo nie jest sztucznie zawyżone, przez cały czas jesteśmy w stanie reagować na wydarzenia rozgrywające się na ekranie. Grafika i muzyka stoją na dobrym poziomie – jedynie do czego można mieć pewne zastrzeżenia to irytujące dźwięki wydawane przez goniącą nas dziewczynkę, na szczęście jest możliwość ich wyłączenia.  Chasing Yello w wersji uniwersalnej możecie pobrać za darmo stąd. Promocja jest ograniczona czasowo, a normalna cena gry wynosi 0,79 Euro. 