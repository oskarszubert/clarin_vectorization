15.07.2013 Współczesne tablety i smartfony obok funkcji konsoli do gier i podręcznej przeglądarki internetowej znakomicie nadają się do pełnienia posługi edukacyjnej. Rzecz jasna, bez dobrej woli użytkownika, który musi świadomie zrezygnować z licznych pokus (Facebook, Twitter itp.) skutecznie odciągających uwagę od poszerzania wiedzy nawet najlepsza aplikacja edukacyjna nie będzie w stanie pełnić swojej funkcji. Barefoot World Atlas, który trafił w moje ręce przy okazji zeszłotygodniowej obniżki cen z całą pewnością jest programem co najmniej dobrym, a poświęcenie mu chociażby kilku minut dziennie z całą pewnością pomoże nieco poszerzyć własne horyzonty. Barefoot World Atlas to interaktywny trójwymiarowy globus, którego zadaniem jest zachęcenie najmłodszych do odkrywania kontynentów i państw świata. Aplikacja odkrywa przed użytkownikiem setki ciekawostek i pozwala na pełne zanurzenie się w niezwykły świat kultury, historii, geografii, fauny oraz flory. Program jest wielojęzyczny (niestety zabrakło języka Polskiego) i uniwersalny, a to oznacza, że zainstalujemy go zarówno na iPadzie, jak i na iPhonie oraz iPodzie Touch. Całość najlepiej prezentuje się na iPadzie wyposażonym w ekran Retina, ale użytkownicy starszych generacji tabletu również nie powinni mieć powodów do narzekań.  W ciekawie przedstawiony świat aplikacji wprowadzi nas geograf i prezenter telewizji BBC, Nick Crane. Lektor na zawołanie przeczyta wszystkie opisy znajdujące się w bazie programu, a tych jest naprawdę sporo. Teksty dotyczące państw, zwierząt i kultury napisane zostały krótko, zwięźle i bardzo prostym językiem. Grupą docelową aplikacji są najmłodsi i nawet oni, jeżeli tylko posiadają podstawy języka angielskiego, będą w stanie zrozumieć znaczną część informacji zawartych w Barefoot World Atlas.  Poruszanie się w obrębie programu nie powinno stanowić problemu nawet dla początkujących użytkowników. Wszystkie czynności wykonujemy prawie automatycznie i analogicznie do tego, w jaki sposób nawigujemy po innych aplikacjach zaprojektowanych z myślą o systemie iOS. Pewnym brakiem jest niemożność zmiany kąta widzenia podczas przybliżania widoku, ale po kilkunastu minutach obcowania z programem przestałem zwracać uwagę na tą niedogodność. Barefoot World Atlas udało mi się pobrać w zeszłym tygodniu za darmo. Niestety promocja dobiegła już końca i aktualnie aplikacja dostępna jest w standardowej cenie wynoszącej 4,49 euro. 