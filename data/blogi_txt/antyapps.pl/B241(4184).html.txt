15.10.2012 W maju, recenzujący głównie aplikacje przygotowane dla Windows Phone – Paweł Piskurewicz – opublikował na łamach AntyApps ranking najlepszych sześciu gier w które zagramy wyłącznie na telefonach z systemem Microsoftu. Niekwestionowanym liderem rankingu okazała się gra Tentacles. Nie lekceważący innych platform mobilnych gigant z Redmond, postanowił przenieść przygody sympatycznego Lemmyego w ciele szalonego naukowca także na iOS.  Zaledwie 10 dni minęło od oficjalnej premiery gry Tentacles: Enter the Dolphin w AppStore, a gra może się już pochwalić dość konkretnymi osiągnięciami. Od paru dni dzielnie utrzymuje się w czołówce aplikacji kupowanych w AppStore, a poza tym została zauważona przez zespół Apple i wyróżniona w sekcji Editors’ Choice, gdzie trafiają wyłącznie pozycje warte naszej pełnej uwagi. Czy faktycznie gra jest aż tak dobra? Temu twierdzeniu nie można zaprzeczyć. Dziwny wypadek sprawił, że Lemmy wylądował w organizmie szalonego naukowca Phluffa. Unikając pojawiających się na drodze przeszkód, walcząc i jedząc nieco mniejszych mieszkańców „wnętrz” profesora, wypełniaj kolejne misje. Tentacles: Enter the Dolphin to pierwsza od dość długiego czasu gra, która wciągnęła mnie na tyle bym oderwał się od wszelkich obowiązków i po prostu zanurzył się w przyjemności pokonywania kolejnych poziomów. W czym tkwi sekret?  Po pierwsze – sterowanie – choć nie nadzwyczaj innowacyjne, to jednak inne i intrygujące. Lemmy, czyli postać którą kierujemy to jednooka, wyposażona w rozciągliwe macki kreatura, kolejnymi dotknięciami ekranu powodujemy przyczepianie się macek do otaczających nas fragmentów organów szalonego naukowca i płynne przemieszczanie się po kolejnych „kanałach”. Po drugie – fenomenalna grafika – żywe kolory, kształty, efekty 3D i animacje… to wszystko tworzy niezwykle zgrany zespół, który na ekranie iPhone’a wygląda (mówiąc najprościej) świetnie. Po trzecie – muzyka – podobnie jak dobry film, także porządna gra nie obejdzie się bez klimatycznej ścieżki dźwiękowej. Także o tym nie zapomnieli twórcy gry. Inteligentny soundtrack dopasowujący się do sytuacji mającej miejsce na ekranie to istny majstersztyk, który w połączeniu z ciekawą historią daje prawdziwie czarujący efekt. Gra dostępna jest zarówno dla iPhone, iPod Touch oraz iPadzie, gdzie prawdopodobnie wywiera jeszcze większe wrażenie. Na osłodę dodam tylko, że grę kupicie już za 0,79€. 