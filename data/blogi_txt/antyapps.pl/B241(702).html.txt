10.10.2012 Nowe mapy na iOS6 nie spotkały się z zadowoleniem użytkowników i trudno się temu dziwić. Kiepsko z nimi, jeżeli chodzi o bazę miejsc, a i samo lokalizowanie miejsc bywa zwodnicze. Doszło nawet do tego, że Apple zdecydowało się pokajać i przeprosić za to, że rzuciło na rynek nieskończony produkt, proponując korzystanie z rozwiązań konkurencji. W całej tej sytuacji wielu użytkownikom kręci się łezka w oku na wspomnienie starej aplikacji, która wykorzystywała mapy Google, chociaż i ona pozostawiała sporo do życzenia. Jest jednak sposób na to, aby, częściowo, wrócić do dawnych map. A jest nim aplikacja ClassicMap, która wykorzystuje mapy Google. Aplikacja ta wygląda niemalże identycznie, jak dawne mapy, które przepadły wraz z odejściem iOSa 5, niestety, identycznie nie działa. Po uruchomieniu aplikacji dostajemy, jak wspomniałem, widok dobrze znany z wcześniejszej aplikacji, a więc mapy, guzik lokalizacji, wyszukiwarkę i menu ukryte pod animacją przewracania strony. W menu tym znajdziemy możliwość upuszczenia pinezki, druku, a także podział map na standardowe i klasyczne, czyli googlowskie. Oprócz tego mamy zwykły widok map, satelitarny i hybrydowy.  Jak działa aplikacja? Cóż, całkiem nieźle. Mapy ładują się dość szybko, geolokalizacja nie sprawia większych problemów, a aplikacja dokładnie odnajduje wybrane miejsca. Pod tym względem niewiele można tej aplikacji zarzucić. Niestety, została ona jednak „wypatroszona” z bazy danych Google, to znaczy, na mapie dane restauracje, kina i tym podobne są zaznaczone, ale jeżeli staramy się ich poszukać poprzez wyszukiwarkę w aplikacji, to musimy przygotować się na rozczarowanie. Niektóre, bardziej znane lokalizacje, jak uniwersytety czy szpitale, wyszuka, ale już raczej nie znajdzie waszej ulubionej restauracji (mojej nie znalazła). Dodatkowo, co jest ogromną zaletą nowych map, mimo, że działa jeszcze tak sobie, ClassicMap nie ma nawigacji, ani samochodowej ani pieszej, choć akurat dawna aplikacje też jej nie miała. Niemniej jednak wcześniejsze mapy pozwalały na ustalenie trasy, w tym przypadku nie ma o tym mowy. Niestety, jako w pełni funkcjonalna aplikacja z mapami, ClassicMap się nie sprawdzi. Brak kierunków, kiepskie wyszukiwanie. Jedyne, co daje, to mapy od Google – dużo bardziej szczegółowe, niż te od Apple, z lepszymi zdjęciami satelitarnymi, no i oczywiście możliwość zlokalizowania konkretnych miejsc. Jako podstawowej mapy aplikacji tej nie polecam, ale jeżeli tęsknicie do map od Google, to możecie wypróbować ClassicMap, zwłaszcza, że jest za darmo (póki jeszcze jej nie usunęli). Ocena: 3 