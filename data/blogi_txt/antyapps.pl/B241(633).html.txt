19.12.2013 Catch to kolejny przykład na to jak doskonale gry logiczne pasują do urządzeń mobilnych. Wystarczy dobry pomysł, a cała reszta schodzi na dalszy plan. Nie stoją za nimi duże budżety, znane marki, a jednak wśród fali setek podobnych tytułów co jakiś czas pojawiają się małe, miodne perełki, które potrafią wciągnąć na dłużej. Zasady rozgrywki są bardzo proste. Naszym zadaniem jest połączenie wszystkich gwiazdek o danym kolorze jedną linią. Poszczególne linie nie mogą się przecinać. Tak więc sterowanie ogranicza się do mazania palcem po ekranie. Poszczególne poziomy nie mają limitu czasowego tak więc odpada element zręcznościowy. Może spokojnie zastanowić się nad każdym ruchem. Z początku plansze przechodzi się w biegu, czasem z lekkim postojem na zapoznanie się z nowymi elementami otoczenia. W końcu co to za problem połączyć 2-3 gwiazdy w 2-3 różnych kolorach. Jednak gdy kolorów będzie 6 a gwiazd ponad 20 zaczynają się spore schody. Poza tradycyjnymi kwadratami, na planszach umieszczone są pomosty, dzięki temu linia może przechodzić i pod nim i nad nim. Czasem trafiają się też skośne blokady, które pozwalają puścić linię pod innym kontem. Już po paru minutach zabawy powinniście trafić na plansze które będę wyzwaniem na kilka prób. Catch oferuje 160 poziomów 40 dostępne jest za darmo, za pozostałe musimy dodatkowo zapłacić. Kolejne ponoć już są w drodze. Ewolucję kolejnych wyzwań najlepiej widać poniżej.  Grafika w Catch nie zachwyca widowiskowością, ale przygotowano ją starannie. Ma bardzo ładny styl, który nie przeszkadza zbędnymi elementami w rozgrywce, a zarazem jest miły dla oka. Ciekawym dodatkiem jest opcja podpisania kolorów, która zapewne okaże się pomocna dla osób z gorszym wzrokiem. W grze nie uświadczymy muzyki, jedynie dźwięki. Grafika niestety nie jest dostosowana do wysokich rozdzielczości, trzeba jednak przyznać, że na Lumii 920 wygląda lepiej niż znośnie. Catch to sporo dobrej, niezobowiązującej zabawy. Kolejny tytuł który sprawdza się zarówno jako krótki przerywnik jak i dłuższe wyzwanie. Pomimo prostego wykonania potrafi kusić częściej niż inne, bardziej rozwinięte produkcje. Po prostu zapewni to co w mobilnej rozrywce ważne. Niestety, gra jest dostępna tylko dla urządzeń z Windows Phone 8. 