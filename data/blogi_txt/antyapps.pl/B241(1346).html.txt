30.10.2012 Piłka nożna nie bez powodu określana jest mianem polskiego sportu narodowego. Może i nasi zawodnicy nie mogą poszczycić się najlepszymi wynikami, ale z pewnością posiadają grupę kibiców na tyle liczną, że wszystkie inne sporty mogą im pozazdrościć. Wiadomo, że wszyscy chcieliby zawsze oglądać mecze na żywo — czy to na stadionach, czy choćby ich relacje w telewizji/internecie, ale niestety nie zawsze jest to wykonalne. Wówczas warto zdać się na Football Messenger — polską aplikację, która nie tylko będzie nas informowała o przebiegu meczu, ale także pozwoli spojrzeć nam na całość w szerszej perspektywie. Po otworzeniu programu witają nas cztery główne zakładki: drużyny, wydarzenia, wyniki oraz na żywo. W pierwszej z nich z bazy danych wybieramy drużyny sportowe, których poczynania chcemy śledzić. Wszystko podzielone zostało na kategorie kryjące się pod postacią… nazwy ligi okraszonej logotypem. Naturalnie możemy śledzić kilka(naście) drużyn nawet z kilku lig — wystarczy tylko dodać je do naszej listy ulubionych. A wśród nich nie tylko nasza rodzima Ekstraklasa, ale także Bundesliga, Premier League i kilka innych. W wydarzeniach możemy szybko sprawdzić zarówno mecze w poszczególnych ligach chronologicznie, jak i nadchodzące wydarzenia sportowe w których wezmą udział nasze ulubione kluby. Ponadto można szybko sprawdzić do jakich spotkań dojdzie w wybranym przez nas dniu — w tej opcji wyświetlane są wszystkie mecze z każdej obsługiwanych przez aplikację lidze. Choć moim zdaniem najciekawiej został zaplanowany osobisty kalendarz, w którym standardowo znalazły się terminy i miejsca spotkań naszych ulubionych zespołów — ale to dopiero początek. Te możemy bowiem modyfikować — zarówno usuwać, jeśli uznamy je za niespecjalnie dla nas ważne, jak i dodawać kolejne odnajdując je w innych działach. Każdym zgromadzonym w bazie danych Football Messengera wydarzeniem możemy podzielić się na Facebooku lub dodać do systemowego kalendarza. Wyniki, jak sama nazwa wskazuje, są miejscem które gromadzi dane związane z przebiegiem meczu. Tam znaleźć można zarówno ilość goli jaka padła w danym spotkaniu, jak i rankingi związane z czerwonymi i żółtymi kartkami. Oprócz tego znalazła się cała tabela dla każdej ligi. Jeżeli nie chcecie błądzić, a jedynie sprawdzić informacje o odbytym meczu tych którym najbardziej kibicujecie — nie ma problemu. Wszystko również jest pod ręką, wystarczy jedynie wybrać jedną z dodanych wcześniej do ulubionych drużyn i kliknąć na wybrany mecz. A tam nie tylko czekają na nas informacje z wynikiem starcia, ale i cały zapis wydarzenia — z uwzględnieniem minut w których padły gole oraz posypały się żółte i czerwone kartki. Na żywo to dział, w którym na bieżąco zamieszczane są wieści o trwających właśnie starciach. Tam również możemy przejrzeć dzisiejsze mecze, według ligi, naszej ulubionej drużyny czy też wydarzenia które zdecydowaliśmy się obserwować. Ale po cóż byłoby nam to wszystko gdyby nie sprawnie działający system powiadomień, które możemy ustawić zarówno do kalendarza i relacji na żywo. Sami wybieramy o czym i w jaki sposób chcemy, by nam przypominano w opcjach programu. Szkoda tylko, że twórcy nie zdecydowali się zaimplementować na chwilę obecną możliwości zmiany dźwięku, bo uważam, że to dość istotny element. Cieszy mnie jednak, że możemy rozkazać tabletowi czy smartfonowi wibrować kiedy uznamy to za słuszne. Gol, kolorowe kartki, rzuty karne, a może wszystkie te akcje? Sami zadecydujecie! Football Messenger utrzymany jest w ciemnych barwach, na których czytelnie prezentują się jasne litery. Całość jest przejrzysta i niezwykle intuicyjna; do tego stale aktualizowana i rozwijana przez SoftWrighters. Jeżeli zatem należycie do miłośników piłki kopanej i chcecie być zawsze na bieżąco, nie ma na co czekać. Aplikacja dostępna jest w dwóch wersjach: darmowej (z reklamami i limitem ulubionych drużyn) oraz płatnej (4,99 zł). 