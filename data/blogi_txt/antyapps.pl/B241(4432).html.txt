08.08.2012 Przyznaję szczerze, że mam ogromną słabość do pięknych rzeczy. Czy to zegarek, czy sprytnie zaprojektowane biurko, jeśli wyróżnia się wyglądem, istnieje duże prawdopodobieństwo że widząc je rzeknę chciałbym. Niestety większość tych rzeczy, przynajmniej póki co, pozostaje w sferze marzeń. Nie oznacza to jednak, że nie mogę przeglądać grafik z nimi i zaznaczać które z tych produktów naprawdę mi się podobają. Żeby w przyszłości, kiedy będę już mógł pozwolić sobie zegarki za 800 dolarów, szybko odnaleźć przedmioty które chciałbym nabyć. I właśnie w tym pomaga nam Fancy.  Przyznam, że o serwisie thefancy.com dowiedziałem się dopiero teraz, pobierając promowaną i wysoko ocenianą aplikację na Androida ze sklepu Google Play. Fancy oficjalny program do obsługi wspomnianego serwisu, skupiającego się na dzieleniu się i promowaniu szeroko rozumianych wymarzonych (ang. fancy) rzeczy.  Po włączeniu prosimy jesteśmy o zalogowanie się/zarejestrowanie, by móc ruszyć dalej. Kiedy dorobimy się już konta, mamy szansę dodać znajomych — okazuje się niestety, że nikt z list moich najróżniejszych list kontaktów nie ma tam jeszcze konta. We właściwej części zaś czekają na nas tysiące obrazków z fajnymi rzeczami, które możemy oznaczyć jako Fancy lub dodać to jednej z utworzonych przez siebie wcześniej list. Naturalnie nic nie stoi także na przeszkodzie temu, byśmy sami dorzucili jakieś fajne produkty do katalogu.  Niczym Tumblr przeglądałem obrazki jak zahipnotyzowany przez kilkanaście minut, sprawdzając ceny i wzdychając do… niemalże wszystkiego. Bo znajdziemy tam po prostu tytułowe wymarzone rzeczy z najróżniejszych kategorii — od poduszki z motywem robota, przez zasłony prysznicowe, zegarki, meble, odzież, na fajnych, bajecznie wyglądających miejscach kończąc. Wszystkimi naszymi fascynacjami możemy dzielić się też w najpopularniejszych serwisach społecznościowych. Sama aplikacja działa płynnie, jest intuicyjna i zapewnia identyczne możliwości jak dostęp za pośrednictwem przeglądarki internetowej. Dla miłośników serwisu rzecz obowiązkowa. Dla tych którzy lubią spędzać czas na przeglądaniu fajnych rzeczy — warta sprawdzenia. Szczególnie, że nie brakuje tam przekierowań do miejsc gdzie można nabyć te rzeczy, a i jeszcze nierzadko można zarobić kilkadziesiąt procent zniżki. Fancy dostępne jest za darmo zarówno dla posiadaczy Androida jak i urządzeń z systemem iOS. 