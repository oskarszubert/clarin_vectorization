24.10.2011 Groove Coaster to kolejna już w wykonaniu Taito mieszanina retro-klimatów growych z nowoczesnymi rozwiązaniami w rozgrywce przeznaczona na iOS. Tutaj mamy do czynienia z prostą w założeniach grą rytmiczną – obserwujemy naszego awatara (np. statek ze Space Invaders, czy po prostu celownik) jak sunie po przygotowanej wcześniej trasie. My słuchamy doskonałej ścieżki dźwiękowej i… pomagamy ją tworzyć. Jak?  Jak w to się gra? Nasz awatar na trasie napotyka rozmaite obiekty. Po wjechaniu na odpowiedni, gracz musi klepnąć w ekran (lub przytrzymać na nim palec/przesunąć w wybraną stronę itp.), co doda fragment ścieżki do kawałka (np. wokal lub jakiś instrument). I to wszystko jak chodzi o zasady. Po kolei przechodzimy utwory, których umieszczono w grze 19 (dodatkowe można dokupić), na jednym z 3 poziomów trudności. Dodatkowo zależnie od wybranego awatara mamy różne dodatkowe umiejętności, a za prawdziwą gotówkę możemy także nabyć pomocne przedmioty.  Czy warto? Z opisu „jak się gra” wynika pewnie, że niespecjalnie. Prawdziwa siła tego tytułu leży jednak w ścieżce dźwiękowej i oprawie graficznej. Kawałki o szerokiej rozpiętości gatunkowej (od minimalowego techno, przez dubstepy i inne aż po rock) są doskonałe i świetnie sprawdzają się w roli podkładu. Psychodeliczna grafika zaś utrzymana w retro-konwencji dodatkowo potęguje immersję. Szczególnie ze słuchawkami na uszach. Aby nie było zbyt prosto, tytułowy coaster nie wije się tylko w jednej płaszczyźnie – dzięki trójwymiarowym trasom umieszczonym w przestrzeni nasze oczy niejednokrotnie są zwodzone, a tam gdzie miały nastąpić szybkie 3 klepnięcia wyrastają nagle interwały. Gra kosztuje obecnie 2.39 euro i jeśli miałaby być jedynym rytmicznym tytułem, w który zagracie – to warto. Naprawdę, doskonale przemyślana i prosta w założeniach, ale kapitalna w realizacji pozycja. Groove Coaster można pobrać stąd. 