20.09.2013 Patrząc na termometr i to co się dzieje za oknem, aż trudno uwierzyć że według kalendarza wciąż u nas trwa lato. Mimo wszystko czas powoli nastroić się na to, że w najbliższych miesiącach cieplej już nie będzie. Co prawda do zimy jak w opisywanej grze jeszcze trochę czasu, ale nie jest to żadnym usprawiedliwieniem, by przejść obok tej nowości obojętnie. No, klimat nie jest usprawiedliwieniem dla Yeti on Furry, ale i tak znalazłem dla Was znakomitą wymówkę… Naszego legendarnego śnieżnego potwora – Yeti – atakują hordy przeciwników. Naszym zadaniem jest nie dopuścić, by zrobili mu krzywdę. W tym celu musimy skorzystać z naszych kilku mocy, przekładających się na silne ataki pomagające nam rozprawić się z najeźdźcami, pnącymi się po wzgórzu. Za pomocą kilku wygodnych do wykonania na ekranie dotykowym gestów możemy mięzy innymi zrzucać na nie śnieżne kule (również w wersji MEGA, pozwalające rozprawić się z kilkoma przeciwnikami jednocześnie), słać wiatry i lawiny które zmiotą ich z ośnieżonych zbocz. Pomogą nam też inne żywioły, jednak — jak to mówią — nie ma dymu bez ognia…  Twórcy przygotowali dla nas sto misji, w których poziom trudności stopniowo wzrasta i wzrasta… aż nagle wymaga od nas albo niemiłosiernie dużo grindu, albo skorzystania z zaimplementowanego w grze sklepu w którym sypiąc groszem możemy sprawniej udoskonalać wszystkie umiejętności. Bez nich dalsze misje stają się prawie że niewykonalne — albo przynajmniej ja nie miałem pojęcia jak sobie z nimi poradzić. Gra pod względem technicznym prezentuje się i działa naprawdę sprawnie — nawet na starszych urządzeniach z Androidem na pokładzie, co dla wielu może okazać się dużym atutem. System gestów wykorzystany do ataków również sprawdza się znakomicie, jest intuicyjny i szybki do zapamiętania. Grafika jest miła dla oka, zaś przygrywająca w tle muzyka na tyle solidnie skomponowana, że nie drażni nawet przy kilkudziesięciuminutowych posiedzeniach. Yeti on Furry to kawał świetnej gry, który zepsuł model… monetyzacji. Wielokrotnie wspominałem w moich tekstach już, że nie korzystam z mikropłatności w grach i jak najbardziej nie planuję tego zmieniać. Dlatego też jeśli nie jesteście zrażeni do tego modelu, albo macie dostatecznie dużo czasu by spędzić go na grindzie — warto dać Yeti on Furry szansę. Aplikacja dostępna jest za darmo na platformie Google Play. 