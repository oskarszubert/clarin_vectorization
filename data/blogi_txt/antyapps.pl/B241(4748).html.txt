02.10.2013 Mimo dużej konkurencji ze strony społeczności krótkich, ruchomych obrazów od Vine, Instagram wciąż ma się dobrze. Świadczy o tym nie tylko liczba użytkowników, ale również fakt, że w marketach wciąż pojawiają się nowe aplikacje służące do modyfikowania kwadratowych zdjęć. Szał na zdjęcia w stylu retro zszedł chyba na drugi plan, ustępując miejsca programom pozwalającym skleić kilka różnych obrazków w jednym. XnBooth to kolejny tytuł tego typu, jaki pojawił się ostatnio w Google Play. Poza wspomnianą funkcjonalnością mamy tu również dostęp do kilku filtrów. Sprawdźmy, czy zagraniczna produkcja ma szansę równać się z opisywanym kilkanaście dni temu Photo Mix+ od rodzimych twórców aplikacji mobilnych. Zacznijmy od tego, że aplikacja w swojej bezpłatnej wersji posiada dość ubogie możliwości kreowania nowych kompozycji. Trzy układy ramek i dwa filtry to naprawdę mało, nawet jak na wersję demonstracyjną programu. Za wersję PRO (można ją pobrać TUTAJ) przyjdzie nam zapłacić trochę ponad pięć złotych. Za tę cenę będziemy mogli pozbyć się reklam, a także odblokować 9 nowych filtrów i przeszło dziesięć różnie ułożonych ramek. O wiele większe możliwości w kwestii układu obrazka oferuje aplikacja Photo Frame już w swojej podstawowej, bezpłatnej wersji.  Same możliwości programu niestety również są dość ubogie. Wybierając obrazy, z których ma składać się nasza kompozycja, nie będziemy mogli dopasować ich do obrysów po swojemu. Aplikacja automatycznie układa je na planszy. My mamy jedynie możliwość wykorzystania funkcji „random”, która ponownie może wylosować, jak obrazy rozłożą się w ramce. Filtry prezentują się nienajgorzej, jednak wciąż mam zastrzeżenia co do ich ilości w darmowej odsłonie apki. Jest to jednak miły dodatek, którego zabrakło w Photo Mix+, o którym wspomniałem we wstępie. Porównując obie apki wciąż jednak wybrałbym tę sprzed kilku dni, ze względu na jej prosty, a zarazem bardzo stylowy interfejs. XnBooth to aplikacja, która, szczerze mówiąc, nie daje nam zbyt dużych możliwości w tworzeniu nowych obrazów „po swojemu”. Jeśli jednak szukacie apki typu „one click”, która zrobi wszystko za was, a do tego jesteście gotowi za nią zapłacić, być może jest to rozwiązanie dla was. W innym wypadku polecam skorzystać z możliwości konkurencyjnych programów dostępnych w Google Play, o których wspominałem w tekście. 