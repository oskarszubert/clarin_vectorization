05.02.2014 Pod koniec stycznia zaprezentowaliśmy wam dwa zestawienia, w których zgromadziliśmy aplikacje pomagające poszerzać muzyczne horyzonty z wykorzystaniem smartfonu lub tabletu. Minął nieco ponad tydzień, a ze znalezionych nowych tytułów oraz waszych propozycji powoli można przygotowywać trzecią część tekstów o podobnych apkach. Dziś kolejna z nich, czyli doubleTwist Player. Tym razem, poza bogatą biblioteką najróżniejszych podcastów i internetowych rozgłośni radiowych, otrzymujemy również świetnie przygotowany odtwarzacz muzyczny.  Apka od początku przypadła mi do gustu ze względu na przejrzysty interfejs „holo” i brak niepotrzebnych udziwnień. Nie uświadczymy tu również banneru reklamowego, co często pojawiało się w aplikacjach do słuchania muzyki, z jakich przyszło mi korzystać do tej pory. Na głównym ekranie będziemy mogli obejrzeć listę lub szachownicę z okładek naszych albumów. Na dole umieszczono pasek z informacją o aktualnie odtwarzanym utworze, natomiast z lewej strony będziemy mogli wysunąć menu. Tam znajdziemy nasze listy odtwarzania, posegregowane albumy i wykonawców, podcasty, a nawet odtwarzacz wideo, gdzie możemy obejrzeć filmy, które przechowujemy w telefonie. Tu znajdziemy również wyjątkowo bogatą bibliotekę internetowych rozgłośni radiowych. Niestety duża część z nich po prostu nie działa.  Aplikacja może nie przypaść do gustu użytkownikom, którzy przywykli do starych, dobrych „empetrójek”, gdzie muzykę dodawało się w folderach, w ogóle nie myśląc o uporządkowaniu tagów. Tu aplikacja automatycznie posegreguje dodane utwory, bazując na informacjach, które zapisane są razem z plikiem. Zadowoleni będą za to użytkownicy iTunes. Aplikacja bardzo dobrze synchronizuje się z naszą biblioteką muzyczną (zakładając, że tam mamy jednak porządek). Równie dobrze radzi sobie z playlistami, które zapisaliśmy w naszym odtwarzaczu od Apple.  doubleTwist Player to również wiele dodatkowych aplikacji współpracujących z odtwarzaczem. Za darmo możemy pobrać AirPlay Recorder pozwalający nagrywać słuchaną muzykę. Bezpłatnie pobierzemy również specjalne widgety na pulpit. Apka współpracuje również z AirSync, czyli narzędziem, które pozwala synchronizować multimedia za pośrednictwem Wi-Fi lub AirPlay. Usługa kosztuje w Google Play niecałe 20 złotych. Możemy również zakupić aplikację doubleTwist Player w wariancie PRO. Znajdziemy tam wspomnianą wcześniej apkę AirSync, funkcję AirPlay, automatyczne pobieranie okładek i equalizer dźwięku. Cały pakiet wyceniono na niespełna 9 dolarów.  Gdyby nie fakt, że na co dzień wciąż korzystam z kabli do synchronizacji muzyki w poszczególnych urządzeniach, doubleTwist Player PRO z pewnością na stałe wylądowałby w moim smartfonie. Aplikacja dobrze wygląda i spełnia swoje funkcje jak należy. W najbliższym czasie na pewno zostanę przy jej darmowym wariancie jako moim nowym domyślnym odtwarzaczu muzycznym w smartfonie. 