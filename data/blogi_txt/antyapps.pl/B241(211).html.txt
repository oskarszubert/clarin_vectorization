02.08.2013 Aplikacje przygotowywane przez sklepy, supermarkety i dyskonty to żadna nowość. Sztuką jest jednak przygotowanie ich w taki sposób, by zachęcały do zakupów i były przydatne, a nie stanowiły jedynie chwilową ciekawostkę. Udało się tego dokonać Lidlowi, którego aplikacja jest nie tylko zbiorem informacji o cenach i promocjach. W Google Play program można znaleźć pod prostą i wszystko mówiącą nazwą „Lidl”. Jego zastosowanie jest dość szerokie, bo poza informacjami o bieżących promocjach, dostępem do gazetek i mapy sklepów znajdziemy tutaj również listę zakupów, odnośniki społecznościowe, a nawet system powiadomień. Jeżeli mamy w okolicy dyskont tej marki, z pewnością skorzystamy na instalacji tej aplikacji. Program skonstruowano w oparciu o interfejs Holo UI. Całą nawigację przeniesiono za lewą krawędź ekranu. W wysuwanym menu znajdziemy odnośniki do poszczególnych ekranów. Najbardziej wyeksponowano treści promocyjne, a więc bieżące tematyczne akcje, z jakich Lidl jest znany i towarzyszące temu przeceny na konkretne produkty. Możemy swobodnie je przeglądać oraz dodawać do listy zakupów, która przyda nam się po wyjściu do sklepu.   Aplikacja pozwala nam również na pobranie bieżących gazetek promocyjnych. Możemy je przeglądać w trybie offline, co znacząco ułatwia znalezienie interesujących promocji i nie wiąże się z koniecznością każdorazowego wykorzystywania pakietu danych. Oferta gazetek jest na bieżąco uaktualniania. Każda pozycja ma rozmiar od kilku do kilkunastu megabajtów. Ich przeglądanie na małym ekranie smartfona nie jest szczególnie wygodne, ale też nie przyprawia o frustrację. Mobilny Lidl wykorzystuje też Google Maps do wskazania nam najbliższych sklepów w okolicy. Mechanizm ten działa sprawnie i dobrze określa naszą bieżącą lokalizację. Właściwie Mapy Google’a są najlepszym możliwym tego typu rozwiązaniem, więc trudno mieć do tej funkcji jakiekolwiek zastrzeżenia.   Twórcy umieścili w aplikacji również odnośniki do kluczowych stron,w  tym kanału Lidla na YouTube, a także jego fanpage’a na Facebooku. Znajdziemy tutaj również pomocne informacje, wskazówki oraz metryczkę. Swego czasu miałem do czynienia z kilkoma innymi aplikacjami tego typu, ale żadna nie oferowała tak dużych możliwości jak ta od Lidla. Oczywiście ciągle jest trochę do poprawy, m.in. w kwestii przeglądania gazetek. Ale wydaje mi się, że to dość solidny produkt tego typu i powinien usatysfakcjonować klientów sieci niemieckich dyskontów. 