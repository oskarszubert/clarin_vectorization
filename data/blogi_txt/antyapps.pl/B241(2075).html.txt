09.07.2012 Moją ulubioną zabawą w podstawówce było rozwiązywanie labiryntów. Wciągały mnie na długie godziny, a ja sam ze znajomymi tworzyłem kolejne, których rozwiązanie było o wiele trudniejsze od tych, spotykanych na lekcjach. Niektóre były małe i nie wymagały ode mnie myślenia, ale były także takie na całą stronę A4, których rozwiązanie (bez oszukiwania) zajmowało dłuższą chwilę. Dziś mogę oddawać się tej wciągającej rozrywce dzięki bardzo, fajnej labiryntowej aplikacji. Labirynt to darmowa gra umieszczona w Google Play, która pozwala na rozwiązywanie absorbujących łamigłówek. Jesteśmy małym, żółtym kwadratem, którego zadaniem jest przejście labiryntu. Brzmi prosto? Zgadza się, tylko brzmi. Przy niektórych labiryntach musiałem poświęcić sporo czasu, żeby je przejść. Niestety – nie ułatwiało mi tego dość problematyczne sterowanie. Otóż naszym klockiem sterujemy przez swipe’owanie nad nim palcem. Oznacza to, że czasami trafienie w odpowiedni tunel jest nie lada wyzwaniem. Mimo wszystko gra jest ciekawa i pozwala się dobrze bawić. Grafika jest prosta, ale w sumie nie wymagałem od gry tego typu czegoś bardziej zaawansowanego. Poziomów jest sporo, o różnych rozmiarach i poziomach trudności. Jeśli miałbym się jeszcze do czegoś przyczepić, to do tego, że kwadracik porusza się strasznie wolno. Rozumiem, że to ma sens w momencie, kiedy sterowanie oparte jest o swipe’owanie, ale… Nadal jest to chyba o wiele za wolno i takie tempo sprawia, że czasami przechodzenie poziomu znacznie się wydłuża. Niemniej – warto, w końcu Labirynty nic nie kosztują. 