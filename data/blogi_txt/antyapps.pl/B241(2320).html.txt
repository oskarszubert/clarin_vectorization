20.11.2013 Wczoraj wieczorem opisywałem odświeżoną aplikację Googla na Windows Phone, dziś pozostaniemy w temacie tego giganta, a dokładniej poczty Gmail. Choć system od Microsoftu dobrze sobie radzi z obsługą tego konta, to jednak kilku, specyficznych dla niego opcji brakuje. W sklepie z aplikacjami możemy odnaleźć sporo różnych nakładek na mobilną wersję Gmaila, żadna jednak nie grzeszy możliwościami. MetroMail to zmienia. Użyte słowo nakładka nie jest zbyt sprawiedliwe względem MetroMail, program ten jest w wielu miejscach pełnoprawną aplikacją do obsługi maila, jednak brak trybu offline sprawia, że ciężko ją za taką uważać. Owszem bez internetu będziemy mogli uruchomić aplikację i przejrzeć listę maili, jednak każda inna czynność zakończy się komunikatem o braku połączenia sieciowego. Dziś jednak coraz więcej osób jest podpięta cały czas, dla niektórych nie musi być to minusem. MetroMail pozwala nam na wszystkie standardowe operacje, takie jak odbieranie poczty, pisanie maili oraz w przeciwieństwie do poczty systemowej zarządzanie zakładkami i wysyłanie maili z przypiętych kont. Jest to spore udogodnienie dla osób, które mają jedno konto zbiorcze, a dodatkowo mocno przyzwyczaili się do mechanizmu zakładek. W kwestii konstruowania maili jedyną niedogodnością jest brak możliwości przypięcia załączników.  Aplikacja wspiera powiadomienia w czasie rzeczywistym o nowych mailach. Robi to za pomocą komunikatu na górnej belce oraz odpowiednią informacją na kafelku. W przypadku kilku kont przypiętych do aplikacji, każde z nich może mieć swój oddzielny kafelek. Po lewej stronie MetroMail ukryto spis wszystkich zakładek wraz z informacją o ilości nieprzeczytanych wiadomości. Jeżeli któreś z nich są dla nas wyjątkowo ważne, możemy włączyć ich podgląd na ekranie głównym, zostanie zachowany nawet ich kolor nadany na Gmailu. Po prawej stronie ukryto opcje związane z zarządzeniem wielu kont. Interfejs choć wymaga krótkiego obycia uważam za udany. Co pewien czas otrzymamy informacje o różnych ciekawostkach i możliwościach aplikacji, co pomaga odkrywać część rozwiązań. Niestety podczas korzystania cały czas towarzyszyło mi uczucie ociężałości programu, brakowało mu szybkości i płynności Windows Phone. Nie przeszkadza to w sprawnym używaniu MetroMail, jednak lekki niedosyt pozostaje. Największa wadą programu jest jego stabilność. Aplikacja lubi się zrestartować, zwłaszcza gdy chcemy coś zmienić w opcjach. MetroMail nie posiada wersji próbnej, a jej zakup to wydatek 3,49zł. Czy warto? Wszystko zależy od tego jak ważną pocztą jest dla nas Gmail i z jak wielu jej rozwiązań korzystamy. Owszem w programie jest kilka irytujących błędów, ale należy pamiętać że to pierwsza wersja aplikacji i już na start oferuje sporo. Przykładowo, jeżeli pod konto Gmail macie podpięte kilka innych kont, systemowym programem możecie odpowiedzieć tylko z tego głównego. 3,49zł za możliwość odpisania z dowolnego przypiętego konta nie wydaje się kwotą zbyt dużą. 