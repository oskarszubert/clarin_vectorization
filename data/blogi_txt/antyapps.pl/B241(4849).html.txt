05.02.2012 Wyobraźcie sobie sytuację, w której Wasz wyświetlacz iPhone’a zaczynają obchodzić mikroskopijne robaczki praktycznie będące wielkości jednego piksela. Co robicie? Oczywiście nie zastanawiając się zaczynacie je rozbijać palcem, aby ochronić Wasz telefon. No i to jest cała koncepcja One-Dot Enemies.    W zasadzie po tym opisie wstępnym mógłbym już Was zostawić z taką wiedzą, bo w One-Dot Enemies nie znajdziecie wiele więcej. Interesującym aspektem gry jest to, że twórcy za każdego trafionego robaka pokazują różnokolorową czaszkę pojawiającą się na ekranie. To zabieg celowy, żebyśmy mogli poczuć małą satysfakcję z naszego zwycięstwa nad przeciwnikiem. Zresztą podobnie jest to nagradzane efektem specjalnym, gdy trafimy kilku przeciwników bez pudła lub jednym uderzeniem palca zgarniemy ich kilku. Tak, to możliwe, bo potem pojawiają się większe kropki, które rozbijają się na mnóstwo mniejszych. Grafika w One-Dot Enemies nie ma znaczenia, bo wszystko dzieje się w zasadzie w naszej głowie. Po prostu nie możemy przestać myśleć o tym, że po naszym ekranie lata jakaś kropka i musimy ją zniszczyć. Jeśli twierdzicie, że jesteście na to podatni to uruchomcie aplikację i wpatrujcie się w nią przez dłuższą chwilę. To siedzi w głębi nas i musimy te kropki po prostu rozgniatać. Duży na to wpływ mają wydobywające się z iPhone’a dźwięki – praktycznie słyszymy, jak te małe bestie się poruszają bezkarnie. Dopiero, jak ubijemy je wszystkie to jest chwila spokoju, aż do momentu, gdy nie zaczną wyskakiwać nowe. Z poziomu menu możemy zobaczyć ile już tych kropek rozbiliśmy i jak nasz wynik wypada na tle całego świata. Ludzie zniszczyli już ponad 101 milionów tych małych robaczków, a one wciąż wracają. Sami rozumiecie, że tej walki nie uda się wygrać, ale i tak każdy z nas może dołożyć małą cegiełkę. Czy warto? One-Dot Enemies to banalna produkcja, która jest bardziej ciekawostką niż prawdziwą grą, przy której spędzicie długie godziny. Z drugiej strony niesamowicie wciąga i odstresowuje, tak samo, jak każda aplikacja, w której przykładowo rozbijamy bąbelki (te same co są w foliach ochraniających koperty). Wiecie, jest w tym coś relaksującego, jak się człowiek nie musi godzinę zastanawiać nad złożonością rozgrywki i po prostu stukać sobie w ten ekran. Link do aplikacji (iPhone). 