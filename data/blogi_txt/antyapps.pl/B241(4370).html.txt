15.02.2013 W zamierzchłych czasach, kiedy jeszcze zdarzało mi się spędzać długie godziny przed komputerem na rozrywce, nigdy nie byłem fanem „gier na myszkę”. Było trochę wyjątków od tej reguły, ale tak naprawdę dopiero interfejsy dotykowe sprawiły że takie gry, szczególnie jeśli chodzi o gatunek zręcznościówek, mnie do siebie przekonały. Bo patrząc na produkcje jak Tupsu nie mam wątpliwości, że właśnie na nich sprawdzają się one najlepiej. Tupsu, jak mówi podtytuł — mały futrzany potworek — lubi przygody. W każdej planszy próbuje dotrzeć do znajdującego się na jej końcu portalu. Co ciekawe, istotce tej twórcy poskąpili nóg, przez co o tradycyjnym spacerze możemy zapomnieć. Na szczęście obdarzono go innymi atrybutami — kleistym do wybranych powierzchni okiem, które z resztą ciała połączone jest długimi, rozciągliwymi spoiwami. I właśnie dzięki przyklejaniu się do kolejnych elementów świata, rozciągliwości i bazowaniu na otaczającej tamtejszy świat fizyce, podróżujemy naszym milusińskim bohaterem. Przynajmniej na początku, bowiem im dalej w las, tym opcji oraz utrudnień przybywa. I tak oto wyrastamy, dorabiając się kolejnych oczu — pozwalających sprawniej nawigować po coraz bardziej wrogo nastawionych środowiskach, w których przyjdzie nam nie tylko przeć przed siebie, ale także i wprowadzać drobne przemeblowanie. Bez naniesienia odpowiednich zmian w planszy, na dotarcie do celu nie mielibyśmy najmniejszych szans.  Na grę składa się zestaw fenomenalnie zaprojektowanych 30 plansz, przebrnięcie przez które nie będzie takie łatwe, jak na pierwszy rzut oka mogłoby się wydawać. Ich autorzy zadbali o to, byśmy ruszyli szarymi komórkami. Dlatego mimo że to tylko kilkadziesiąt poziomów, to wystarczają wprawionemu graczowi na kilka godzin dobrej zabawy. A kiedy zechcemy zabrać ze sobą wszystkie porozrzucane przedmioty, to zadanie staje się jeszcze trudniejsze. Stylem, i to nie tylko rozgrywki ale i wizualnym, Tupsu przypomina hity takie jak Contre Jour czy World of Goo. Jest kolorowo, estetycznie, minimalistycznie i, co tu dużo mówić, bardzo ładnie. Muzyka również nie pozostawia nic do życzenia.  Jeżeli lubisz dobrze skrojone, ładne, a do tego jeszcze rzucające choć trochę wyzwań gry zręcznościowo-logiczne, to zdecydowanie nie powinieneś przejść obok Tupsu obojętnie. To znakomicie skrojona produkcja, która wystarczy Wam na wieczór znakomitej zabawy. Gra dostępna jest za darmo na Androida, zaś użytkownikom systemu od Apple przyjdzie za nią zapłacić 89 eurocentów. 