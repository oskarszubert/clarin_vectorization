13.08.2013 Każdy aktywny użytkownik for dyskusyjnych zapewne zna aplikację Tapatalk, która pozwala na przeglądanie postów i aktywne uczestniczenie w dyskusjach na forach działających pod kontrolą popularnych CMS-ów. Czwarta odsłona programu po długich testach wreszcie uzyskała status stabilnej i przez najbliższy tydzień będzie dostępna w promocyjnej cenie. Normalnie za Tapatalk byśmy musieli zapłacić ok. 15 złotych, ale z okazji oficjalnej premiery czwartego wydania, aplikacja została przeceniona na symboliczne 3 złote. Jeżeli często zaglądacie na fora dyskusyjne, warto się nią zainteresować, bo twórcy wprowadzili bardzo dużo zmian w stosunku do poprzedniej wersji. Nowy Tapatalk w dużym stopniu bazuje na interfejsie Holo. Na ekranie startowym zobaczymy jedynie listę for, w których jesteśmy zalogowani. Pozostałe znajdziemy pod przyciskiem lupy, który daje nam dostęp nie tylko do wyszukiwarki, ale też obszernego katalogu stron podzielonych na tematyczne kategorie. Uruchomienie dowolnego forum, daje nam dostęp do rozbudowanego systemu nawigacji, który ukryto za lewą krawędzią ekranu. Możemy tutaj uzyskać dostęp nie tylko do listy subskrybowanych tematów, ale także tych, w których aktualnie bierzemy udział, wszystkich nieprzeczytanych postów czy linii czasu, na której umieszczono chronologicznie posegregowane wypowiedzi innych użytkowników. Tapatalk 4 daje nam też dostęp do newsów z serwisu informacyjnego, jeżeli jest on prowadzony równorzędnie obok forum. Zmienił się również widok poszczególnych wątków. Teraz ich strony możemy przewracać za pomocą poziomych przeciągnięć palcem po ekranie. Zaimplementowano również wygodny system szybkiej odpowiedzi wraz z mechanizmem cytowania i załączania plików. Ogólnie rzecz biorąc mobilna aplikacja daje nam niemalże tyle samo możliwości co webowy interfejs. Niemniej ważna jest też szybkość działania, którą również znacząco zwiększono od ostatniej stabilnej wersji.   Znaczących zmian nie uświadczymy na ekranie ustawień. Zasadniczą nowością jest tutaj możliwość skonfigurowania programu oddzielnie dla każdego forum. Otrzymujemy tutaj do dyspozycji takie ustawienia, jak lokalizacja pobranych załączników, zarządzanie powiadomieniami push oraz dostosowywanie poszczególnych elementów interfejsu. Szkoda, że zrezygnowano z systemu motywów. Personalizacja teraz ogranicza się jedynie do wyboru między jasną a ciemną wersją kolorystyczną.  Nowa wersja została również zunifikowana z Tapatalkiem HD, który był wcześniej dedykowany tabletom. Teraz do obsługi obu typów urządzeń wystarczy nam jedna aplikacja. Twórcy w końcu wprowadzili też sprawnie działający system logowania z obsługą kont Twittera, Facebooka i Google’a. Tapatalk 4 to solidna aktualizacja jednego z najlepszych mobilnych klientów for dyskusyjnych. Zmiany są zdecydowanie na plus, a przy tym nie odbijają się negatywnie na intuicyjności i prostocie obsługi programu. Jedyne zastrzeżenia mogę mieć do ciągle skromnych możliwości konfiguracji i personalizacji. Po macoszemu potraktowano też spolszczenie, w rezultacie czego otrzymujemy swoisty miks komunikatów w rodzimym i angielskim języku. Pod pozostałymi względami trudno jednak mieć do nowego Tapatalka jakiekolwiek zarzuty. 