11.12.2012 Dobry pomysł to już połowa sukcesu. Tym bardziej w dzisiejszych czasach, gdy widzieliśmy już praktycznie wszystko. Filmy, literatura czy gry – sequele, prequele, remake’i, ciągle kopiowane te same schematy i rozwiązania. Choroba ta nie ominęła oczywiście rynku gier mobilnych, na którym nastała w ostatnim czasie moda na przenoszenie kultowych produkcji znanych z innych platform na smartfony i tablety (Carmagedon, GTA, seria Fifa, Baldur’s Gate… długo by wymieniać). Wyłowienie wśród tego nawału aplikacji, tytułów obdarzonych choć szczyptą oryginalności jest bardzo trudne, a w wielu przypadkach wręcz niemożliwe. Od czego jednak macie nas:) Przedstawiam Wam IdentiKid – produkcję stworzoną przez trzyosobowy team z Polski. Dzień zapowiadał się przepięknie. Ciepły, słoneczny poranek, balon na sznurku w łapie – czy może być większa frajda dla kilkuletniej dziewczynki? Niestety, świat jest pełen złoczyńców, którzy tylko czekają by zmazać uśmiech z niewinnej dziecięcej twarzy. Chwila nieuwagi i… BUM! Po balonie pozostały jedynie marnie wyglądające strzępki. Sprawca tego nieszczęścia musi zostać ukarany, na szczęście widziałeś jego twarz! A może nie?  IdentiKid to prawdziwy wyścig z czasem i spore wyzwanie dla naszych szarych komórek. Liczy się spostrzegawczość, szybkość i dokładność. Na ekranie przez kilkanaście sekund widzimy podobiznę chuligana, który połakomił się na nasz śliczny czerwony balonik. W każdej rundzie musimy zwrócić uwagę na określone cechy jego wyglądu – na początku będzie to tylko jedna cecha, ale poziom trudności szybko rośnie. Już po kilku udanych „rozpoznaniach” wyzwania stają się zdecydowanie trudniejsze. Na każdy portret pamięciowy składa się do 10 elementów – fryzura, kolor skóry, oczy, zarost, kształt nosa i ust, znaki szczególny czy ubranie. Każda z wymienionych części ciała (lub ubranie) może występować w jednej z  sześciu odmian. Daje to razem tysiące kombinacji, wśród których znajduje się portret złoczyńcy.  Gra oferuje dwa tryby rozgrywki – normalny oraz „Free Play” w domyśle przygotowany dla dzieci. Tryb normalny polega na jak najdokładniejszym odtwarzaniu kolejno prezentowanych portretów. Podczas rozgrywki możemy skorzystać z pomocy trzech kół ratunkowych – użycie jednego pozwala na dodatkowy „rzut okiem” na aktualnie „odtwarzanego” chuligana. Ten tryb zabawy jest moim zdaniem bardzo dobrze zbilansowany – nie jest ani za trudno, ani za łatwo, ale w sam raz:) Po kilkudziesięciu rozegranych partiach doszedłem do wniosku, że brakuje mi specjalnej opcji dla prawdziwych hardcorowców, takiego trybu, w którym żaden błąd nie będzie wybaczony, a limit czasowy jest mocno ograniczony. To by było coś!  Aplikacja doczekała się niedawno aktualizacji, która przyniosła kilka usprawnień. W Appstore pojawiła się również wersja HD IdentiKid zaprojektowana specjalnie z myślą o tabletach z logo nadgryzionego jabłka. Szkoda, że autorzy nie zdecydowali się na wypuszczenie uniwersalnej wersji programu. Tak, czy inaczej – Epic Hamster zaliczyło bardzo udany debiut. Oby tak dalej! 