02.11.2011 Co by nie mówić o systemach Apple, to ich pakiety programów iLife oraz iWork zdecydowanie należą do udanych produktów, przynajmniej dla tej casualowej, czasami mniej wymagającej grupy odbiorców. GarageBand stał się dla mnie podstawowym narzędziem do montowania podcastów, a i jako edytor muzyczny program ten sprawdza się świetnie. Dotychczas w wersji mobilnej dostępny był tylko na iPadzie. Od wczoraj już nie tylko.  GarageBand stał się aplikacją uniwersalną i za tę samą cenę, niespełna 4 euro, możemy go odpalać już także na iUrządzeniach z mniejszym ekranem. Aplikacja pozwala na korzystanie nie tylko z wgranych keyboardów, perkusji, gitar czy basów, ale również podpięcie zewnętrznych instrumentów i filtrowanie ich przez GarageBandowe efekty. Na dobry początek czeka też 250 gotowych do wykorzystania sampli. Na koniec jest, rzecz jasna, możliwość wyeksportowania stworzonego dzieła do formatu AAC.  I nie trzeba być muzykiem, aby z GarageBand się cieszyć – zawiera w sobie on bowiem narzędzia, które pozwalają na tworzenie muzyki także tym, u których pasja i chęć przewyższa umiejętności i wiedzę teoretyczną. GarageBand można nabyć tutaj. 