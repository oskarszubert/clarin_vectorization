19.11.2012 Czasy zielono-czarnego Snejka, Rewersów czy różnych klonów Sapera utrzymanych w tych jakże uroczych barwach odeszły w zapomnienie. Teraz na telefonach możemy pograć w produkcje robiące wrażenie nawet na miłośnikach „dużych” gier ze współczesnych konsol i komputerów — ot, wystarczy wspomnieć choćby wyśmienite Infinity Blade 2. Ale może faktycznie nie wszystkim chodzi o dopracowaną grafikę i mechanikę rozgrywki, niektórym wystarczy tandetnie opracowany free-runner od którego, daję słowo, ciężko się oderwać.   Free Running to kolejny przedstawiciel jednego z najpopularniejszych gatunków gier na urządzenia mobilne, w którym… po prostu, bez końca, biegniemy przed siebie. Tylko od nas zależy kiedy zabawa się skończy, jeżeli nie nadążymy uciec pułapkom czyhającym w tym świecie będącym koszmarem grafików sprzed 15 lat… Na naszej drodze porozstawiane są przeszkody wysokie i niskie, musimy zatem albo je przeskoczyć, albo przeturlać się pod. Całą filozofią jest to, by nie dać się „zbić” tyle razy, by wylecieć z planszy. Kiedy uda nam się wykonać kilkadziesiąt bezbłędnych akcji, nasz bohater dostaje energetycznego kopa i przez kolejny odcinek staje się bohaterem któremu niestraszne żadne przeszkody… dopóki starczy mu na te szaleństwa energii.  Tym co wyróżnia Free Running na tle innych podobnych zabaw jest właśnie oprawa. Nie wiem, może nadinterpretuję, ale nie wydaje mi się, by w przeciągu ostatnich kilkunastu miesięcy ktokolwiek był w stanie zrobić tak koszmarnie wyglądającą grę dopełnioną zupełnie doń niepasującą muzyką klubową (jeżeli komentarze Google Play nie kłamią, jest to zapętlony numer BassHunter) przypadkiem. Bohater i świat wyglądają jak wyjęte i bezczelnie powiększone (są rozmazane i po prostu brzydkie) elementy prac Djinnworks e.U., zaś cała reszta… nawet nie chcę sobie wyobrażać gdzie można jeszcze spotkać takie paskudztwa. W moim odczuciu jednak całość jest tak zła, że aż dobra — nie mogłem się nadziwić, że jeszcze Free Running nie wyłączyłem, przecież w swoim smartfonie mam zainstalowanych co najmniej kilka gier opartych na tych samych zasadach, które przystają obecnie obowiązującym standardom… Bardzo trudno jest mi ocenić tę produkcję, ponieważ patrząc na jej oprawę bez żadnych filtrów nie zasługuje na więcej niż szkolna dwója. Z drugiej strony, tak jak wyżej napisałem, nie wydaje mi się, by tandetne gradienty i poszarpana, prosta do bólu, postać były przypadkiem i efektem braku umiejętności twórców, podobnie jak „rozmazana” ikonka aplikacji. Dlatego za utrzymanie konwencji i dopełnienie jej tak nieznośną muzyką mocna czwórka. A kiedy już przestaniecie udawać że Was to nie kręci możecie się pochwalić wynikami. Gra jest dostępna za darmo w serwisie Google Play. 