13.01.2014 Emotikony stały się nieodłącznym elementem wiadomości wysyłanych drogą cyfrową. Prosty zbiór znaków, które połączone razem zyskują nową formę i pozwalają wyrazić chociażby emocje. Windows Phone zwłaszcza w wersji 8 posiada systemowo wbudowany spory zasób takich emotek, ale dla niektórych to wciąż może być za mało. Wtedy warto sięgnąć po aplikację Emoticons. Jeżeli wierzyć zapewnieniom twórców Emoticons zawiera ponad tysiąc ikon i emotek w swoich zbiorach. Nie miałem jak tego dokładnie sprawdzić, ale rzeczywiście jest tego sporo. Wszystkie podzielono na 4 kategorie główne, a każdą z nich na kilka pomniejszych podkategorii, zazwyczaj przypisanych konkretnym emocjom. Przykładowo kategoria radości posiada aż 18 tematycznych zbiorów, a każdy z nich spory zakres emotek. Aby ułatwić dostęp do tych najczęściej używanych mamy też ulubione. Już na początek znajdziemy tam sporo propozycji, jeżeli jakieś nie przypadną nam do gustu, możemy je z tej listy usunąć. Domyślną akcją po dotknięciu dowolnego emotikona jest jego skopiowanie do pamięci. Następnie możemy go wkleić do wiadomości, maili, dokumentu i wszędzie indziej gdzie jest wspierana opcja wklejania tekstu. Gdy przytrzymamy palec dłużej rozwinie się menu z bezpośrednim przejściem do maila czy też sms.  Tym co może zrazić część użytkowników jest „urocza” szata graficzna i interfejs. Pełna różu i innych słodkich kolorów. Jeżeli przymkniemy na nie oko to cała reszta działa po prostu dobrze. Podział na kategorie jest logiczny, najpotrzebniejsze funkcje dobrze rozłożone. Drobne zastrzeżenia mam do czasu startu aplikacji. Mógłby trwać nieco krócej. Choć Emoticons nie jest dopasowany do ekranów w wyższej rozdzielczości to widać to głównie po kafelku. Dlaczego warto sięgnąć po Emoticons? Po pierwsze posiada potężny zbiór emotikonów niedostępnych w zbiorze systemu. Po drugie budują one głównie na znakach, dzięki czemu mamy większą pewność, że ich odbiorca ujrzy je w takiej postaci jak my. Po trzecie program jest darmowy i na chwilę obecna nie zawiera reklam, do tego działa także na Windows Phone 7. 