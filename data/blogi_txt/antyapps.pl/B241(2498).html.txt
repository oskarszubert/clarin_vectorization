29.10.2013 Na łamach AntyApps dawno nie pojawiła się żadna aplikacja związana ze zdrowym trybem życia, a jak niejednokrotnie już się przekonaliśmy, są one nieodłączną częścią panującej ostatnimi czasy mody na bycie „fit”. Tym razem nie grozi wam jednak Legendarny ABS ani Aerobiczna Szóstka Weidera. Dzisiaj zajmiemy się kwestią motywacji podczas diety i drobnymi modyfikacjami codziennych czynności, które mogą wpłynąć na lepszą formę i skuteczniejsze odchudzanie. My Diet Coach to rozwinięcie aplikacji My Diet Coach Tips, która stała się tak naprawdę zaledwie częścią swojego o wiele bardziej rozbudowanego następcy. Mimo że interfejs apki dedykowany jest zdecydowanie płci pięknej, zapewniam was, że sam content sprawdzi się również wśród facetów, którym w końcu zaczął przeszkadzać za duży brzuch. Aplikację możemy pobrać z Google Play w dwóch wersjach: podstawowej oraz rozszerzonej, za którą trzeba zapłacić niecałe 10 złotych. Już darmowa odsłona My Diet Coach II oferuje naprawdę wiele funkcji związanych z motywacją i odchudzaniem, jednak dopiero inwestycja w płatną odsłonę apki pozwoli cieszyć się nią w pełni. Pozwoli ona między innymi śledzić postęp utraty naszej wagi, ustalać plany posiłków oraz prowadzić ich dziennik, a także skorzystać z przycisku „panic button”, który ma nas uchronić przed niekontrolowanymi napadami łaknienia.  My Diet Coach II to przede wszystkim najróżniejsze powiadomienia związane z odchudzaniem, które regularnie będą pojawiać się na ekranie naszego smartfona. Apka przypomni o codziennym ważeniu, piciu wody, regularnych posiłkach czy ćwiczeniach. Gotowych propozycji jest naprawdę wiele, jednak gdyby zabrakło czegoś, waszym zdaniem ważnego, z powodzeniem możemy dodać własne powiadomienia. Mimo że alertom towarzyszy przyjemna melodyjka, twórcy zadbali również o zmianę sygnału powiadomienia. Jeśli więc określone dźwięki będą was bardziej napędzać i motywować, nic nie stoi na przeszkodzie, by je zmienić.  Kolejny duży dział aplikacji w jej darmowej odsłonie to porady w formie krótkich haseł. Znajdują się tu zarówno informacje zebrane przez twórców apki, jak i te dodane przez innych użytkowników. Oczywiście nic nie stoi na przeszkodzie, aby podzielić się z innymi własnymi uwagami na temat diety czy aktywności fizycznej. Inną ciekawą formą motywacji, o jaką zadbano w My Diet Coach II, jest możliwość dodania zdjęć mobilizujących nas do pracy nad sobą. Mogą to być fotki naszej idealnej sylwetki sprzed lat lub wręcz przeciwnie – wielki brzuch, który już udało nam się zrzucić. W programie pojawia się również system wyzwań, za które zdobywamy punkty. Może to być picie wody, parkowanie samochodu z dala od naszego celu lub wypełnianie posiłków warzywami. Są to proste czynności, które pomagają nam się więcej ruszać lub odpowiednio odżywiać. W nagrodę za ich wykonanie zdobędziemy wspomniane wcześniej punkty, które możemy wymienić na wirtualne przedmioty. My Diet Coach II to naprawdę jedna z najbardziej rozbudowanych aplikacji mogących pełnić funkcję indywidualnego trenera podczas odchudzania. Jeśli należycie do osób, które potrafią motywować się do działania wykorzystując podobne narzędzia, ta aplikacja posiada wszystko, co niezbędne, abyście mogli skutecznie pracować nad sobą. Pierwsza część apki ukazała się również na urządzenia z systemem iOS. W przypadku tamtej wersji aplikacji już nawet sam tytuł sugerował, że jest ona dedykowana głównie Paniom (My Diet Coach – Weight Loss for Women). Podejrzewam, że kontynuacja również w najbliższym czasie może znaleźć się na mobilnych urządzeniach od Apple. 