29.01.2012 Network Monitor Mini jest jedną z tych aplikacji, które posiadają naprawdę prostą funkcję, jednak często bez tej funkcji to jak bez ręki. W tym przypadku otrzymujemy przydatne narzędzie, które wskazuje aktualne wykorzystanie transferu sieciowego, dzięki któremu w mig dostrzeżemy problemy z szybkością łącza czy oszacujemy wykorzystanie pakietu danych na mobilny internet u operatora. Zadaniem tego narzędzia jest wyświetlanie w dowolnym rogu ekranu niewielkiego rozmiaru półprzezroczystego bloczka z danymi odnośnie transferu. Program jest bardzo konfigurowalny. W darmowej wersji oferuje zmianę jednostki pomiaru z kilobitów na kilobajty, a także pominięcie końcówki /sec. Zmienić można także kolor czcionki – z białego na zielony, niebieski lub żółty. Oprócz tego manipulować można przezroczystością powierzchni, na której wyświetlane są monitorowane dane. W tym miejscu można także ustawić, w którym rogu ekranu będą wyświetlać się dane. Płatna wersja oferuje jeszcze więcej. Możemy uruchomić funkcję autoukrywania panelu kiedy przez telefon nie są transferowane żadne dane. Dodatkowo możemy wybrać z listy programy zainstalowane w systemie, dla których panel z danymi nie ma być nigdy wyświetlany. Proste, ale bardzo funkcjonalne narzędzie. W darmowej wersji ograniczonej funkcjonalnie wyświetlana jest reklama na dole ekranu konfiguracyjnego, natomiast wersja płatna kosztuje dolara. Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 