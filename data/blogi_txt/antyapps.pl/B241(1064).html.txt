20.03.2012 Zarządzanie własną farmą, czy kierowanie miastem jest już passe. Teraz wszyscy malują i zgadują – co autor miał na myśli. DrawSomething – bo tak nazywa się hit ostatnich dni w AppStore i Google Play zanotował już… 30 milionów pobrań, liczba ta wciąż rośnie, a aplikacja ma więcej aktywnych graczy na Facebooku niż największe hity od Zyngi. W czym tkwi sekret ogromnego sukcesu? Właściciele smartfonów po raz kolejny pokazali, że nie trzeba się specjalnie nagłowić, by zdobyć ich serca. DrawSomething to aplikacja, którą mogą pobrać zarówno właściciele telefonów pracujących na Androidzie jak i na iOS, bazująca na zasadach znanych ze starych, dobrych kalambur. Dostajemy słowo, rysujemy, ktoś zgaduje przedstawione przez nas hasło, otrzymujemy punkty, zamieniamy się rolami i maszyna się kręci. Proste? Proste. Kiedy do banalnych i wszystkim znanych zasad, dołączymy niezwykle prosty i intuicyjny interfejs, można już powiedzieć, że sukces jest przesądzony. DrawSomething to idealne połączenie obu tych cech. Obsługa programu jest tak prosta, że spokojnie poradziłoby sobie z nią nawet kilkuletnie dziecko. Jedyny minus – z punktu widzenia polskiego użytkownika –  to wyłącznie angielska wersja językowa. Jednak jeżeli ktoś choć trochę „liznął” tego języka, da sobie radę z pewnością bez problemu, słownik pomoże przy trudniejszych hasłach do rysowania, a nam przy okazji zostanie co nieco w głowie. Mamy zatem połączenie przyjemnego z pożytecznym. Naszymi przeciwnikami w DrawSomething mogą być osoby spośród naszych znajomych na Facebooku, losowi gracze z całego świata lub konkretne osoby, które wskażemy przez podanie ich nazwy użytkownika bądź adresu email. Zanim zachęcę was do pobrania i wspólnej zabawy, muszę jednak przed czymś przestrzec. Uwaga, ta gra uzależnia!  No… to teraz mam czyste sumienie :). Grajmy! DrawSomething dostępne jest w AppStore w dwóch wersjach – bezpłatnej (z reklamami) oraz płatnej (bez reklam). Polecam! 