02.09.2013 Dyskusja o chmurze i jej przyszłości nie ustaje. Co rusz na rynku pojawiają się świeże usługi, kuszące użytkowników jeszcze większą darmową przestrzenią, nowym zestawem funkcji i innymi wabikami. A mimo to masa użytkowników pozostaje przy sprawdzonych markach, takich jak właśnie Dropbox. Sam należę do użytkowników usługi od kilku dobrych lat i nie planuję zmiany — może jestem mało wymagający, ale oferowane przez niego funkcje w zupełności mi wystarczają. To samo mogę powiedzieć o oficjalnych aplikacjach mobilnych, ale jeśli dla Was okazały się być zbyt ubogie, sprawdźcie Storage Box — zaawansowany klient Dropboxa! Zaawansowany, czyli właściwie jaki? W tym wypadku po prostu wzbogacony o zestaw możliwości i dodatków, których nie zdecydowano się zaimplementować w oficjalnym programie. Choć nie wiem, czy liczba mnoga tutaj do końca oddaje sens, bowiem najważniejszą różnicą jest dedykowana przeglądarka internetowa. Z jej poziomu możemy, co oczywiste, przeglądać sieć, ale także zapisywać pliki — zarówno w pamięci naszego urządzenia, jak i dropboksowym na koncie, które aktualnie obsługuje. Bezproblemowo radzi sobie z zapisywaniem materiałów z najpopularniejszych serwisów udostępniających multimedia takich jak YouTube, DailyMotion czy Google Videos — dzięki czemu możemy zastąpić nią dedykowane pobieraniu plików programy.  A co poza tym? Szczerze mówiąc — nic, co specjalnie przykuwałoby uwagę. Oczywiście możemy przeglądać zawartość naszego konta, dodawać tam nowe rzeczy, pobierać do pamięci urządzenia, edytować je i korzystać z wyszukiwarki, która pozwoli nam szybciej odnaleźć interesujące dokumenty. Ciekawym dodatkiem jednak jest odtwarzacz multimediów, wyposażony dodatkowo w funkcję automatycznego włączania kolejnego materiału. Co ciekawe, podobnie jak MixerBox, program również kontynuuje odtwarzanie plików po zminimalizowaniu aplikacji.  W opcjach także jest dość… ubogo. Większość ustawień związanych jest ze wspomnianą już przeglądarką (m.in. udostępnianie plików, blokada wyskakujących okienek, spersonalizowanie zakładki przy otwarciu nowego okna czy ilość pobieranych jednocześnie plików). Większość, ale nie wszystkie — bowiem możemy tam również założyć blokadę pin, która pozwoli staranniej ochronić nasze pliki, a także zdefiniować kilka drobiazgów, takich jak obracanie ekranu czy automatyczne odtwarzanie multimediów. Storage Box może nie jest objawieniem, ale to ciekawa alternatywa dla tych, dla których oficjalny klient jest zbyt ubogi. Aplikację w wersji uniwersalnej można nabyć w AppStorze za blisko cztery dolary. 