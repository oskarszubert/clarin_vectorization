26.11.2012 Każdy, kto lubi pochłaniać wiadomości, bez wątpienia ma na swoim telefonie lub tablecie kilka różnych aplikacji to umożliwiających. Ich wybór jest niezwykle bogaty, od czytników RSSów, po agregatory newsów, przez aplikacje dedykowane jednemu tematowi tudzież jednej gazecie. Jest w czym przebierać. Dzisiaj mam dla Was aplikację, która stara się agregować newsy i przedstawiać je w formie wirtualnego magazynu. I takie aplikacje w AppStore już są, że tylko wspomnę o niezwykle popularnym Flipboard. Zawsze jednak jestem w stanie docenić dobrze przygotowaną aplikację, a właśnie taką jest Inkfold. Jeżeli lubicie czytać gazety i podoba się Wam sposób prezentowania w nich treści, to aplikacja ta też powinna przypaść Wam do gustu. Inkfold wyświetla nam newsy w postaci wirtualnej gazety. Bardzo duży nacisk postawiono w tej aplikacji na grafikę. Aplikacja nie tylko ma gazetowy układ, ale nawet możemy przerzucać jej strony i robi to naprawdę dobre wrażenie. Jak czytamy w niej newsy? Jeżeli zainteresuje nas jakiś tytuł klikamy na niego, a ten się powiększa, abyśmy mogli wygodnie doczytać lead. Z tego poziomu możemy dany news dodać do kolejki, podzielić się nim przez maila lub zacząć czytać. Jeżeli wybierzemy tę opcję, aplikacja przeniesie nas do osobnej karty, w której wyświetli oryginalne źródło wiadomość. Z tego poziomu możemy również wysłać newsa mailem lub go zminimalizować i wrócić do strony głównej.  Sama aplikacja oferuje nam 8 kategorii newsów, od sportu po technologie, od gospodarczych po rozrywkowe. Aby je wywołać klikamy w nagłówek gazety. W ten sposób możemy czytać tylko te kategorie newsów, które nas interesują. Oczywiście i w tym przypadku animacja stoi na wysokim poziomie. Jest jednak jeden szkopuł z tą aplikacją. Niestety, ale od momentu wydania w styczniu tego roku nie była poprawiana. Brakuje więc chociażby możliwości wysyłania newsów do social media, zarządzania kategoriami, a i same newsy nie są pierwszej świeżości (2 dni po terminie ważności to norma). Wygląda to trochę tak, jakby projekt ten został porzucony. A wielka szkoda, bo naprawdę widać, że włożono w design tej aplikacji sporo wysiłku i myślę, że Inkfold miało szansę, aby zaistnieć. Ponieważ aplikacja nie jest rozwijana (co nie znaczy, że działa źle), więc trudno mi ją polecić. W końcu nie ma sensu kupować czegoś, co raczej nie ma już przed sobą większej przyszłości. Ale obecnie Inkfold można pobrać za darmo i sądzę, że warto go wypróbować. 