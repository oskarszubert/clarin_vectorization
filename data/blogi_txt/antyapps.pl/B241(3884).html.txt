09.08.2013 Sphere to jedna z najefektowniejszych aplikacji mobilnych o tematyce fotograficznej. Program (który całkiem niedawno nosił nazwę TourWrist) umożliwia przeglądanie panoram z każdego zakątka świata na telefonie i tablecie. Wystarczy pobrać darmową aplikację, uruchomić ją i rozglądnąć się wokół siebie – ciekawe wrażenia gwarantowane.  Oglądanie zdjęć panoramicznych na komputerze ma się nijak do wykonywania tej samej czynności za pomocą Sphere. Aplikacja pozwala niemal przenieść się w miejsce, które oglądamy na zdjęciu. Dzieje się tak dzięki zastosowaniu ciekawego patentu – wraz z przesuwaniem tabletu/smartfona przesuwa się również obraz widziany na ekranie. Dzięki temu użytkownik ma wrażenie oglądania widocznego na fotografii miejsca na żywo.  Interfejs programu wygląda jak żywcem wyciągnięty z Windows 8. Kafelki są wszechobecne, a ich kolory nasuwają jednoznaczne skojarzenie z systemem Microsoftu. Nawigacja w obrębie Sphere jest wygodna, podgląd zdjęć jest wystarczającej wielkości by zorientować się co na danej fotografii zostało przedstawione, a sam program działa zadziwiająco szybko. Dla wielu osób sporą niedogodnością będzie brak jakiejkolwiek wyszukiwarki, a tym samym niemożność wybrania panoram z konkretnego kraju czy miejsca. Korzystać możemy jedynie z stale aktualizowanych kolekcji, podglądać fotografie wrzucane przez konkretne osoby bądź przeglądać zdjęcia rozmieszczone w kilku kategoriach.  Korzystanie z Sphere wymaga rejestracji w serwisie za pomocą adresu e-mail, Facebooka lub Google+. Proces rejestracji przebiega szybko i już po kilku chwilach, zalogowani, możemy bezproblemowo zapoznać się z fotografiami z każdego zakątka świata. W znakomitej większości przypadków zdjęcia są wysokiej jakości i ich poznawania z każdej strony (dosłownie) potrafi wciągnąć. Dla osób, którym w niesmak jest rozglądanie się z tabletem na boki, przygotowano możliwość poruszania się w obrębie panoram za pomocą gestów.  Sphere w wersji uniwersalnej dostępnej na sprzęty z iOS na pokładzie możecie pobrać za darmo. Aplikacja dostępna jest również na urządzenia działające pod kontrolą systemu Android. 