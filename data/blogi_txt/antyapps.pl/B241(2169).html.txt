08.10.2013 Wraz z premierą Windows Phone 8 Microsoft dał nam spore możliwości jeżeli chodzi o dostosowanie ekranu blokady do naszych potrzeb. Mamy wpływ nie tylko na to jakie powiadomienia będą tam wyświetlane, oraz które dane otrzymamy w bardziej szczegółowej formie. To także możliwość podporządkowania tła oraz treści innym aplikacjom. Lockscreen Texter posiada jedno, bardzo konkretne zadanie. Umieszczenie na ekranie blokady tekstu. Po co? Chociażby po to aby nie zapomnieć o zrobieniu czegoś ważnego. Możecie też wkomponować w niego złotą myśl, bądź jak sugeruje na obrazkach autor, podać dane kontaktowe w przypadku gdybyście zgubili telefon. Funkcja ta nie jest niczym nowym, na łamach antyapps.pl recenzowałem kilka aplikacji, które pozwalały dodać na ekranie blokady różne elementy, w tym tekst. Jednak mało które wyglądała tak ładnie jak Lockscreen Texter. Jest to jedna z tych aplikacji, gdzie autor nie poszedł na łatwiznę i dopieścił interfejs oraz jej wygląd. Bardzo często w tego typu programach, gdzie możliwości skupiają się wokół jednej, konkretnej funkcji kwestia wyglądu schodzi na dalszy plan, a my otrzymujemy standardowe dla Windows Phone menu. Wszak najważniejsze by działało, a działa. Jest w tym sporo racji, jednak dobrze że dalej są osoby, które i tak zadbają o to by poza działaniem całość wyglądała ładnie.  Pole wprowadzania tekstu podzielono na dwie części, tytuł oraz główną zawartość. Obie możemy oddzielnie edytować zmieniając kolor czcionki, jej wielkość, umiejscowienie tekstu, czy też dodając takie efekty jak pogrubienie, pochylenie i podkreślenie. Mały, ale istotnym drobiazgiem jest możliwość użycia entera. Dodatkowo pole tekstowe możemy wyróżnić białym bądź też ciemnym tłem dodatkowo edytując jego natężenie. Cały czas podczas wprowadzania zmian, mamy u góry widok niewielkiego podglądu. Aby przyjrzeć się lepiej całość wystarczy wybrać lupę. Gdy efekt Was zadowoli nie zapomnijcie wybrać jakiegoś obrazka na tło blokady. Następnie wybieramy ikonę z dolnej belki menu, nadajemy Lockscreen Texter uprawnienia dostępu do ekranu blokady i już możemy cieszyć się zapisanymi na nim informacjami. Gdybym miał się czegoś przyczepić, to braku archiwum, a nawet pamięci dla już wprowadzonego tekstu. Chcesz po jakimś czasie lekko edytować ten już ustawiony? Nie ma takiej możliwości, całość musisz wprowadzić na nowo. Lockscreen Texter jest chyba najładniejszą aplikacją w swojej kategorii na jaką trafiłem. Do tego, dzięki dobremu interfejsowi korzysta się z niej bardzo przyjemnie. Autor udostępnił ją za darmo i jak na razie nie znalazłem w niej żadnych reklam. Sam używam jej by zapisywać rzeczy, ważne, które mogę przeoczyć w inny sposób. W końcu na ekran blokady patrzymy wielokrotnie, by sprawdzić powiadomienia czy też godzinę. Lockscreen Texter dostępny jest dla Windows Phone 8. 