22.11.2012 Kairosoft chyba nikomu nie trzeba przedstawiać? Ich stylizowane na erę 16-bitowców pikselowe produkcje nie od dziś cieszą się świetną opinią wśród miłośników mobilnych gier. Po kilku udanych strategiach i symulacjach nadszedł czas na coś, czego jeszcze spod ich dłuta jeszcze nie widzieliśmy. RPG które nie bez powodu porównywane jest do Pokemonów. Ale to jeszcze nie wszystko co wyróżnia i charakteryzuje ich najświeższą produkcję — Beastie Bay. Tajemniczym zbiegiem okoliczności budzimy się na bezludnej wyspie, posiadając obok siebie tylko jednego towarzysza w niedoli — małego pupila który będzie tkwił u naszego boku wspomagając nas w walce i… po prostu będąc przy nas. Cóż zatem nam pozostaje — czas rozejrzeć się dookoła. Wcześniej jednak proponuję wybudować miejsca w którym będziemy mogli odpocząć i zregenerować siły. Kiedy już się zadomowimy ruszamy w drogę, by poznać nieznane. Podczas wędrówki znajdujemy surowce, pożywienie oraz niespecjalnie przychylnie do nas nastawione istoty — zatem nie obędzie się bez walki. Turowej, rodem wyrwanej z serii Pokemon — naszym podopiecznym rozkazujemy sami, lub decydujemy się powierzyć cały pojedynek sztucznej inteligencji w trybie auto; po każdej wygranej potyczce dostają one punkty doświadczenia i stają się silniejsze. Nie zabrakło też elementu z serii „złap je wszystkie” — w naszej ekipie możemy mieć do trzech stworków jednocześnie, sami decydujemy kogo złapać, umocnić i wystawić do walki. Oprócz eksploracji i walk w grze zajmujemy się także naszą wyspą, dbając o to, by była jak najbardziej atrakcyjną dla… turystów! Dlatego nie możemy zapominać o jej ciągłym rozwoju — praca nad budową nowych miejsc musi ciągle wrzeć, by przyciągnąć wszystkich mniej lub bardziej zainteresowanych zwiedzaniem terenów na których zamieszkaliśmy. Nie można też zapominać o tym, że wszyscy muszą coś jeść, także pomiędzy wszystkimi innymi aktywnościami musimy także znaleźć chwilę by zebrać pożywienie. Jeżeli chodzi o techniczne aspekty Beastie Bay to równie dobrze można przekleić akapit z każdej innej naszej recenzji gier spod ich rąk. To wciąż piksele wypełnione nasyconymi kolorami i sam schemat sterowania — interfejs nie zmienił się ani trochę. Podobnie jak innym grom od Kairosoft towarzyszy świetna muzyka, również stylizowana na tę która była wszechobecna w grach sprzed lat. Czy to źle? Absolutnie nie, sam uwielbiam to, że wiernie trzymają się obranej konwencji i mimo realizowania różnych pomysłów, cały czas się jej trzymają. Jednak na starcie wspomniałem o pewnym nowum na tle ich pozostałych produkcji. To pierwsza gra jaką oparli na modelu freemium — udostępnili ją za darmo, dorzucili nieco mikropłatności (przynajmniej przez pierwszych kilka godzin niespecjalnie uciążliwych) i podrzucili reklamę. Tę można usunąć. Koszt takiej operacji wynosi… około 15 złotych, czyli mniej-więcej tyle, ile przyjdzie nam zapłacić za ich pozostałe produkcje. Czy warto? Zdaniem miłośnika Pokemonów od Nintendo, pikseli i innych produkcji Kairosoft — jak najbardziej. Ich gry od zawsze były dla mnie synonimami solidnych produkcji, nie inaczej jest tym razem. Z tą tylko różnicą, że na Beastie Bay nie musimy wydawać nawet złotówki — jeśli nie mamy ochoty. 