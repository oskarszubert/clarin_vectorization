27.03.2013 Jeszcze kilkanaście miesięcy temu wszelkie aplikacje z filtrami stylizującymi fotki na leciwe fotografie cieszyły się niesłabnącą popularnością. Kłamstwem byłoby powiedzenie, że świat o nich całkowicie zapomniał, ale coraz częściej słyszy się o kolejnych prostych, acz efektownych pomysłach, które chcą przeforsować autorzy aplikacji w AppStorze. Dziś kolejna z propozycji: Slow Shutter. Jak sama nazwa programu wskazuje, cała magia tkwi w zabawie migawką, w tym przypadku spowolnienie jej. Co za tym idzie, mamy szansę uzyskać wiele interesujących efektów z ruchomymi obiektami przed naszym aparatem. Do manewru w „analogowym” trybie mamy trzy opcje: czas, czułość oraz długość klatki. Kiedy już ustawimy wartości dla każdego z nich, możemy uchwycić moment trwający dłużej, niż ułamek sekundy — następnie wszystko jeszcze podrasować wybierając najładniejsze klatki i voila — gotowe! W programie czeka na nas jeszcze jeden tryb, light trail, który jest przystosowany w sam raz do efektownego uwieczniania świateł mknących aut czy nieba rozświetlonego fajerwerkami.  W grafikach które możemy znaleźć w AppStorze, twórcy trochę popłynęli. Prezentowane tam efekty są doprawdy przepiękne, jednak po kilkunastu próbach zrobienia efektownego zdjęcia mam drobne wątpliwości, czy takie fenomenalne zdjęcia faktycznie zrobione zostały iPhonem / iPadem. Niby mamy stabilizację obrazu, jednak z własnego doświadczenia wiem, że przy dłuższym ujęciu nieporuszenie urządzeniem może okazać się dużym wyzwaniem. Zresztą sami twórcy proponują użycie statywu, by zminimalizować problemy z ostrością… Podstawowa aplikacja do zdjęć? Absolutnie nie — Slow Shutter jest na tyle specyficzną propozycją, że z pewnością nie nadaje się do uwieczniania wszystkich momentów. Jednak świetlne zabawy, szczególnie te na kontrastującej czerni nocy i przy odpowiedniej podporze mogą zaowocować naprawdę znakomitymi efektami. Program można pobrać w AppStorze za 0,89 euro, jednak obecnie wciąż możecie go dostać w promocji za darmo. 