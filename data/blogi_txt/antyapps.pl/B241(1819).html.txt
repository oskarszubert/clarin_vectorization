18.06.2013 W dzieciństwie uwielbiałem zbierać w segregatorach wszelkiego rodzaju czasopisma poświęcone rysowaniu. Co z tego, że do tej pory szczytem moich umiejętności jest rysunek słonia od tyłu oraz ludzik z patyczków. Wtedy była to świetna zabawa i mimo braku talentu publikacje uczące rysunku dawały naprawdę dużo frajdy. W czasach mobilnych urządzeń wystarczy odwiedzić Google Play i setki aplikacji czekają na nasz wolny czas i odrobinę zdolności plastycznych. Tym razem natrafiłem na program, którego największą zaletą jest różnorodność i naprawdę liczny zbiór tutoriali. Z całą pewnością znajdziecie tu niejedną prostą postać lub logotyp, które wasze wewnętrzne dziecko wiele lat temu próbowało przenieść na strony szkolnych zeszytów… „Jak rysować – lekcje sztuki” to aplikacja dająca nam dostęp do przeszło 300 różnych instruktaży pokazujących krok po kroku sposoby rysowania różnych zwierząt, postaci lub przedmiotów. Mamy tu zarówno zupełnie anonimowe i proste schematy rysunków, jak również znanych bohaterów przyporządkowanych do odpowiednich kategorii. Ponadto zadbano również o określenie poziomu trudności z jakim przyjdzie nam się zmierzyć podczas rysowania z określonego poradnika. Jeśli zdecydujemy się ocenić aplikację przyznając określoną liczbę gwiazdek w Google Play, twórcy aplikacji nagrodzą nas dodatkowymi pięcioma zbiorami rysunkowych poradników. Będą to: zwierzątka z farmy, bohaterowie gry League Of Legends, znaki zodiaku, tatuaże oraz potwory i zombiaki. Najbardziej irytującą częścią aplikacji są reklamy. Rozumiem, że darmowe apki muszą się jakoś utrzymać, jednak uciekanie się do nachalnie wyskakujących pop-upów z hasłami „czy usunąć wirus z twojego telefonu” lub „czy chcesz doładować swój telefon o 50 ZŁ” to naprawdę kiepski pomysł na dobrą promocję. Do tego dochodzą również bannery oraz powiadomienia w tle. Jest to zdecydowanie za dużo jak na tak prostą apkę i właśnie przez to byłem zmuszony zdecydowanie obniżyć noty programu.  Mimo że aplikacja nie powala interfejsem, to i tak liczba zebranych tutoriali jest naprawdę imponująca. Jeśli macie cierpliwość do notorycznie pojawiających się reklam, ogromna ilość dostępnych rysunków powinna choć trochę zrekompensować wam niedogodności. Wszystkim, którzy nie tolerują wyskakujących okienek i powiadomień, polecam programy z serii How To Draw, które recenzowaliśmy jakiś czas temu. Tu jednak każda kategoria stanowi oddzielną aplikację do pobrania. Wybór należy do was. 