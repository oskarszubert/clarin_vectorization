01.05.2013 Stosunkowo rzadko już zachwycam się grami. Swoje w życiu widziałem na przestrzeni lat i zaliczając kolejno to, co oferowały następne generacje sprzętowe. W przypadku mobile testuję ich jeszcze więcej, więc sprawa nie należy do łatwych, by wywrzeć na mnie wrażenie. Szczególnie, że z biegiem czasu coraz trudniej jest trafić na innowacje. Ale Stay Alight ich nie potrzebuje. Tak, to kolejna gra oparta na fizyce, jedni powiedzą że to „kolejna podróba Angry Birds”. Problem polega na tym, że produkcja Rovio w żadnej odsłonie nie była tak urzekająca designem i całą otoczką.  Tym razem bez upartych, zielonych, świń i wściekłych ptaków. Zamiast nich poznajemy przemiłego Pana Lampkę i jego mikroświat. Świat który możecie widzieć pod mikroskopem — pełen pałaszujących tam organizmów i bakterii. I to właśnie one są naszym największym problemem. Na szczęście wystarczy trochę je „oświecić”, a zmuszone będą się poddać. Strzelając w nie celnie specjalną kulą świetlną zmiatamy je z powierzchni ziemi — jak się pewnie spodziewacie, to zadanie z każdą planszą staje się trudniejsze. Nie wystarczą już celne strzały bezpośrednio w zarazki — nasze pociski będą odbijać się od tamtejszych platform, strącając przy okazji inne niebezpieczne przedmioty jakie miały szansę się tam odnaleźć. I łatwiej już nie będzie, bo co rusz trafiamy na nowe gatunki złośliwych brzydali. Coraz bardziej złośliwe, szybsze, a przy tym jeszcze bardziej nieznośne.  Celowanie podobne jest dziesiątkom innych gier w tym klimacie dostępnych na platformy mobilne. Na panelu dotykowym mażemy palcem, w zależności od kierunku wysokość / siłę lotu. Kiedy oderwiemy palec od ekranu wypuszczamy pocisk i obserwujemy zamęt, jaki udaje mu się wprowadzić na polu bitwy. Proste i efektywne. Osobną sprawą jest oprawa Stay Alight — pomijając malownicze tła, wysokiej jakości tekstury i pomysłowe środowisko, dużo zasług w pozostawionym bardzo dobrym wrażeniu należy się muzyce. Spokojnej, nastrojowej, idealnie współgrającej z klimatem wizualnym. Całość jest na tyle przyjemna, że naprawdę trudno było mi się od niej oderwać. A kiedy już wyłączyłem grę, od razu chciałem do niej wracać.  Jestem naprawdę oczarowany Stay Alight — i mimo że w grach bazujących na identycznych rozwiązaniach możemy wybierać i przebierać, to jedna z tych, która jest moim wyborem numer jeden. Dopracowana w najdrobniejszych szczegółach, pomysłowa i niezwykle wciągająca. Zaryzykuję nawet, że jedyna w swoim rodzaju. Można ją nabyć w AppStorze w wersji na iPhone’a oraz iPada — trzeba będzie za nie zapłacić kolejno: 0,89 / 1,79 Euro. 