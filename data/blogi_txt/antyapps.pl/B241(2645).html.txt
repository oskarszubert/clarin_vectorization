19.07.2012 Jako dziecko zagrywałem się na niewielkich, dość tanich i ogólnodostępnych na niemal wszystkich polskich targach konsolach przenośnych. Znaleźć tam można było takie hity jak nieśmiertelnego po dziś dzień Tetrisa czy kultowego Wężyka, od którego lata później nie mógł się oderwać żaden posiadacz Nokii. O tym ostatnim w wersji na Androida już kiedyś pisaliśmy, a dziś przyjrzyjmy się bliżej składance czterech kultowych tytułów z tych maszynek, dość myląco widniejących w Google Play pod nazwą Tetris Classic – Brick Game.  Myląco dlatego, że na tę aplikację składają się cztery gry, a nie dlatego z powodu braku tam wyśmienitej odsłony niekończących się klocków. Sama aplikacja wygląda dość tandetnie, składają sie na nią: gradientowe tło, którego kolor możemy modyfikować, zestaw wirtualnych przycisków oraz magiczne szare okno stworzone na wzór tego, co oferowały wspomniane bazarowe sprzęty. A wszystko to podsycone efektami dźwiękowymi jednoznacznie kojarzącymi się z elektroniczną rozrywką lat ’80 ubiegłego stulecia. Po włączeniu aplikacji klikając na wirtualny przycisk Mode wybieramy jedną z czterech gier (Snakes, Brick, Arcanoid, Racing) i rozpoczynamy zabawę wciskając Start. Dalej już pozostaje nam jedynie zbijanie figur, unikanie przeszkód na torze wyścigowym, zjadanie czarnej, przemieszczającej się kulki i zbijanie kolejnych linijek klocków. Jeżeli startowe poziomy trudności są dla Was niewystarczające, wystarczy przed odpaleniem gry kilkukrotnie kliknąć na klawisz Level, a wtedy zacznie się prawdziwa zabawa. Sama aplikacja w której zostały zamknięte te cztery czasopożeracze jest do bólu minimalistyczna. W opcjach znajdziemy jedynie możliwość zmiany koloru tła oraz włączenia lub wyłączenia wibracji. W darmowej wersji u dołu ekranu czekać na nas będzie również niewielka reklama. Całość nie wygląda specjalnie estetycznie, to prawda, ale mimo wszystko potrafi wciągnąć jak za dawnych lat. Za każdym razem odpalając tę grę zastanawiam się, czy ten kicz którym opływa jest zabiegiem celowym. Nie będę Was oszukiwał że sterowanie jest równie wygodne co w tych archaicznych zabawkach z tandetnego plastiku, ale po chwili można się przyzwyczaić. A później okazuje się, że od rozpoczęcia zabawy minęło już kilkanaście minut, nawet nie wiadomo kiedy. Jeżeli już ograliście polecanego przez nas swego czasu wężyka, to czas zasilić swojego smartfona w Tetris Classic – Brick Game! Wersja darmowa wypełniona jest reklamami, jeśli chcecie się ich pozbyć, to musicie zainwestować trochę ponad 3 złote — to naprawdę niewiele jak za taki dobry powrót do przeszłości! 