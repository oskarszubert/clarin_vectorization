21.08.2013 Aplikacje przeznaczone do nauki alfabetu bardzo często goszczą na moim smartfonie i tablecie. I to nie dlatego, że mam problemy z zapamiętaniem liter, ale z czystej ciekawości, czym w XXI można zastąpić tradycyjne podręczniki i pomoce przy nauce liter. Tak naprawdę Wee Alphas nie ma punktów, które by go specjalnie wyróżniały na tle konkurencji, ale to solidnie skrojona aplikacja, która pozwoli najmłodszym w przyjemny sposób zapoznać się z literkami, nawiązując do inicjału nazwy zwierzaka. Aplikacja jest o tyle interesująca, że od początku do końca angażuje pociechę. Poza miłą dla ucha muzyką, dla każdej litery jest krótka rymowanka. Uczniowie zaś muszą kliknąć na zwierzaka, wówczas ten zamienia się w kontury literki, a wszystkie jej przykłady we wspomnianym tekście zostają wówczas podświetlone. Ale to jeszcze nie wszystko, bowiem do każdego ze „slajdów” przygotowane zostało dodatkowe zadanie, polegające na odnalezieniu ukrytego, interaktywnego elementu, co ogranicza się często do przeklikania ekranu we wszystkich możliwych konfiguracjach, w zamian za znalezisko dostajemy jedną dodatkową animację / interakcję :)  Po nauce całego, przychodzi czas na ćwiczenie. Wówczas to z całej listy wybieramy jedną literę, którą mielibyśmy ochotę poćwiczyć. Naszym oczom ukazuje się plansza z jej znakiem wodnym, który wypełniamy mażąc palcem — w ten sposób ucząc się poprawnego jej zapisu. Choć wątpię, by akurat ta opcja była jakoś specjalnie przydatna przy faktycznej nauce pisania — bez trzymania stylusa w dłoniach dziecko raczej i tak niewiele na tym skorzysta, no poza kolejną powtórką kształtu, oczywiście. Nie zabrakło też standardowego dla tego typu programów kącika „dla rodziców”, który uaktywniamy gestem opisanym po otwarciu zakładki z serduszkiem, która cały czas dostępna jest w prawym górnym rogu. Tam zaś możemy ustalić typ dźwięków i narracji, raz jeszcze zapoznać się z samouczkiem oraz podzielić się wieścią o aplikacji w najpopularniejszych serwisach społecznościowych. Wee Alphas może nie jest specjalnie odkrywcze, ale jest kolorową, wypełnioną po brzegi pięknymi rysunkami i animacjami aplikacją, która może okazać się niezłym narzędziem wspomagającym naukę lub powtórki. Jeżeli wszystkie dotychczas używane aplikacje zdążyły się już dziecku znudzić, zdecydowanie warto sprawdzić. Program w wersji na iPada dostępny jest w AppStorze za 2,99$. 