20.05.2013 Macie czasem wrażenie, że Wasz telefon nie do końca Was rozumie? Robi rzeczy wbrew Waszej woli i mógłby pewne rzeczy załatwiać sprawniej? Hasłem promocyjnym aplikacji AutomateIt jest „uczynienie swojego smartfona jeszcze inteligentniejszym”. W jaki sposób mamy tego dokonać? Automatyzując pewne akcje. Jeżeli „to”, to… no właśnie — co? Zautomatyzowanie procesów odbywa się w trzech krokach — zaczynamy od zdefiniowania wyzwalacza (czyli elementu, po zajściu którego zaczyna się akcja). W sumie do wyboru mamy kilkadziesiąt różnych rzeczy — od otrzymania SMS (czy nawet pewnej treści w wiadomości tekstowej), przez podłączenie USB, wyzwalacze czasowe czy uzależnione od poziomu baterii w naszym urządzeniu. Następnie wybieramy akcję, czyli co takowy ma powodować — w przypadku SMSów może to być czytanie na głos otrzymanego tekstu, zmianę stanu WiFi, restart telefonu czy kombinacje przy ustawieniach głośności. To oczywiście tylko kilka z wariantów, bo i na tej liście znalazło się sporo pozycji związanych z zachowaniem telefonu czy tabletu i zainstalowanych nań aplikacji. Na końcu zaś ustalamy regułę, która ma obowiązywać przy działaniu programu — w tym także opóźnienie realizacji ustalonych wcześniej założeń czy pop-upy każdorazowo, kiedy AutomateIt będzie czynił swoją powinność.  Samodzielnie tworzenie reguł nie jest trudne, ale jeśli uznacie, że nie macie już pomysłów, zawsze możecie skorzystać z zaimplementowanego sklepu, z których możemy pobierać gotowe rozwiązania — wszystko dostępne z poziomu aplikacji. Sporo ciekawych pomysłów, które pozwolą uczynić korzystanie ze smartfona czy tabletu jeszcze przyjemniejszymi. Niemożliwe? Sprawdźcie sami! W takiej aplikacji nie mogło także zabraknąć zakładki z ustawieniami, gdzie możemy doprecyzować opcje związane z poszczególnymi modułami, o które swe działanie opiera program. Dla ciekawskich — tak, możliwość utworzenia kopii zapasowej wszystkich wcześniej stworzonych akcji również istnieje, dzięki czemu nie będziecie musieli po każdym formacie telefonu barować się z nimi od początku. Nie wszystkie z funkcji działają idealnie (z testowanych przeze mnie, największą bolączką okazały się funkcje lokalizacyjne), ale jak już wspomniałem — jest ich naprawdę dużo, dlatego warto dać twórcom chwilę czasu. To świeża aplikacja, w której nieustannie wprowadzane są poprawki, dlatego warto być wyrozumiałym i dać im jeszcze chwilę, ewentualnie samodzielnie zgłaszać napotkane błędy. AutomateIt dostępny jest w Google Play w dwóch wersjach: darmowej oraz płatnej. Na tę drugą przyjdzie nam wydać ok. 5 zł — a co takiego może nam ona zaoferować? Przede wszystkim jeszcze więcej opcji związanych ze zautomatyzowanymi procesami, którymi planujemy najeżyć Androida. W tym tworzenie złożonych akcji opartych o „lub” i „oraz”, a także korzystających z dobrodziejstw naszych kalendarzy. Jeżeli faktycznie dostępne w aplikacji rozwiązania przypadną Wam do gustu, to zdecydowanie warto tę sumę zainwestować, chociażby po to, aby wesprzeć twórców. 