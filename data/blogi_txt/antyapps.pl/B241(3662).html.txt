22.03.2012 Droids on Roids to polskie studio deweloperskie zajmujące się tworzeniem aplikacji mobilnych. Recenzowałem swego czasu ich Souppera, który był beznadziejny. Chłopaki z Droids on Roids chyba lubią popadać w skrajności, bo SEO SERP App jest z kolei rewelacyjne. No może poza tą nazwą. Do czego w zasadzie służy to narzędzie? Jak sugeruje jego nazwa, przyda się podczas pozycjonowania. Za dwa dolary dostajemy trzymiesięczny dostęp do aplikacji, dzięki której z poziomu smartfona w pięknej oprawie przedstawiane nam będą dane dotyczące wypozycjonowania danych URL-i na wybranych frazach. Działa to banalnie, chociaż sam proces dodawania i edytowania URL-i i słów kluczowych można by było jeszcze bardziej uprościć. Po prostu wklepujemy sobie stronki, których pozycje w Google chcemy znać, po czym wybieramy jakie frazy nas interesują. Na głównym ekranie widzimy adresy URL stron, które obserwujemy, a obok ich wartość w Page Rank. Po kliknięciu w dany adres rozwija nam się lista słów kluczowych, gdzie widzimy na której pozycji dla danej frazy znajduje się nasza strona. Pokazana jest oprócz tego również zmiana od ostatniej aktualizacji oraz najlepsza osiągnięta pozycja. Narzędzie jest niesamowicie intuicyjne, wygodne w użyciu i naprawdę nieźle wygląda. Cieszy to tymbardziej, że jest to polska produkcja. Oby więcej takich. Jak już wspominałem, abonament na pełną wersję kosztuje 2 dolary, a płatność odbywa się za pomocą PayPala. Domyślnie aplikacja dostępna jest w Google Play za darmo i ma wbudowaną blokadę na dodanie jedynie 3 fraz, abonament wykupuje się z poziomu programu. Oprócz tego, co dotychczas wymieniłem, dostajemy jeszcze możliwość ręcznej aktualizacji wyników, zmiany interwału automatycznej aktualizacji oraz wrzucenia widżetów na pulpit.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 