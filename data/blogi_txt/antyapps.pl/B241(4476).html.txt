31.05.2012 Mam dziwne wrażenie, że jeśli chciałbym napisać o aplikacji dla rodziców, to nie znajdę tutaj ich zbyt wielu, prawda? Mam jednak inny pomysł – jest to świetny program dla osób, które mają młodsze rodzeństwo lub muszą zajmować się małymi dziećmi – takimi do dwóch lat. Chyba każdy z nas wie jak dużym problemem jest uśpienie niemowlaka, ale z Sleep Sheep problem powinien zniknąć. Podobno małe dzieci najłatwiej usypia się różnymi dźwiękami. Niektóre zasypiają, gdy w oddali słychać jeżdżące samochody albo dźwięk włączonej suszarki do włosów. Dokładnie na to pozwala nam Sleep Sheep, bowiem aplikacja odtwarza dźwięki- kołysanki takie jak wymienione przeze mnie wcześniej, ale także szum wody, odgłos bijącego serca czy szum odkurzacza. To jednak nie wszystko – jeśli nasze dziecko lub brat jest… niestandardowy, to możemy nagrać własny, usypiający odgłos i odtwarzać go zupełnie tak samo, jak te dostarczone w standardzie. Sleep Sheepo umożliwia odtwarzanie kilku melodyjek jednocześnie przez wcześniej zaprogramowany przez nas czas. Dodatkowo w programie znajduje się jedna strasznie fajna opcja – otóż kiedy program działa i usypia dziecko, to wyciszone są wszystkie dźwięki systemowe – nie ma więc mowy o tym, że ktoś obudzi nam dziecko swoim telefonem. Sleep Sheep w Google Play dostępny jest za darmo i jeśli ktoś z was potrzebuje takiego programu – to zdecydowanie warto. Dodam na koniec, że Sleep Sheep to Polska produkcja, a zespół będzie dodawać regularnie dźwięki proponowane przez społeczność, więc baza melodyjek będzie się w przyszłości zwiększać tak, aby każdy znalazł tam coś dla swojego dziecka. Miłego usypiania! 