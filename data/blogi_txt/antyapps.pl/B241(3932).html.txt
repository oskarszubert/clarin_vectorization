18.10.2011 Lubię gry, które służą nie tylko rozrywce, ale również pogłębianiu swojej wiedzy. Do tego typu produkcji należy Zgaduj, które serwuje nam w formie teleturnieju pytania dotyczące naszego kraju, odsyłając do Wikipedii w przypadku błędnej odpowiedzi. Zgaduj to świetny sposób na sprawdzenie swojej wiedzy na temat Polski i w razie potrzeby – pogłębienie jej. Gra oferuje dwa tryby. W trybie treningu po prostu odpowiadamy na pytania, natomiast tryb turnieju to już podział na etapy i limity czasowe na udzielenie odpowiedzi. To, co szczególnie podoba mi się w tej aplikacji, to integracja pytań z wybranymi hasłami na Wikipedii. Oznacza to, że w przypadku błędnej odpowiedzi wystarczy kliknąć na przycisk Poczytaj o tym na Wikipedia, by zostać przeniesionym do konkretnego hasła w tej internetowej encyklopedii, w którym zawarta jest odpowiedź na pytanie. Taka integracja sprawia, że użytkownik znacznie chętniej sięga po Wikipedię i zawartą w niej wiedzę, poszerzając swoje horyzonty o wiedzę ogólną z wybranych dziedzin. Jeśli mowa już o dziedzinach pytań, w Zgaduj zostały ujęte praktycznie wszystkie. Pytania dotyczą przeróżnych kwestii związanych ze sportem, historią czy geografią. Liczba pytań według twórcy aplikacji Łukasza Kobylińskiego wynosi przeszło 300. Zgaduj jest wzbogacone o naprawdę przyjemną oprawę graficzną. Dodatkowo pomimo faktu, że na tablecie gra prezentuje się całkiem dobrze, autor zapowiada wersję dedykowaną właśnie tej klasy urządzeniom. Serdecznie polecam sprawdzenie swojej wiedzy, tym bardziej, że aplikacja jest darmowa. 