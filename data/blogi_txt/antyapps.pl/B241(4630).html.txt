03.03.2012 Bardzo fajne narzędzie do analizowania sygnału WiFi w celu znalezienia hotspota z najsilniejszym sygnałem lub zoptymalizowania ustawień własnego routera, by ten nadawał na kanałach nie używanych przez sąsiadów. Za darmo z wygodnym interfejsem i kilkoma sposobami prezentowania wyników. Czego chcieć więcej? WiFi Analyzer od razu po uruchomieniu skanuje okolicę w poszukiwaniu sygnału WiFi. Za pomocą przejrzystego wykresu prezentuje znalezione routery. Jeśli szukamy hotspota w miejscu, gdzie aż się od nich roi, możemy odpalić ten program i chodzić w kółko, sprawdzając, kiedy siła sygnału będzie największa. Twórcy w opisie aplikacji mówią jednak o innym zastosowaniu. Sygnał WiFi jest nadawany na tzw. kanałach. W czasach, gdy router z siecią bezprzewodową posiada co drugie gospodarstwo domowe, w blokach, w których wciąż w Polsce mieszka najwięcej osób, aż roi się od dostępności sieci WiFi. Większość z nich jest oczywiście zaszyfrowana, ale to nie zmienia faktu, że niejednokrotnie nadają na tych samych kanałach, powodując zakłócenia. Te nie przekładają się na błędy połączenia, ale na wolniejszy transfer danych. Dzięki WiFi Analyzer możemy łatwo stwierdzić, jakie kanały w okolicy są zajęte i przestawić nasz router tak, aby nadawał na kanałach wolnych. Program daje możliwość wyświetlania danych na wykresie, oferuje też wykres czasowy. Potrafi wyświetlić samą listę Access Pointów, ale również i miernik sygnału dla określonego routera. Wszystko przejrzyście, elegancko i za darmo, kosztem oglądania reklamy. Zachęcam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 