20.11.2013 Dobre gry spod znaku „tower defense” kojarzą mi się z dopracowaną fabułą, rozwojem nowych umiejętności, pojawianiem się nowych jednostek wraz z kolejnymi etapami rozgrywki oraz dobrze zaprojektowanymi postaciami. Byłem naprawdę zdziwiony, kiedy po pierwszym odpaleniu Blurry Defense okazało się, że każdą z wymienionych cech można uprościć do maksimum, a gra i tak skutecznie pozbawi nas poczucia czasu i wywoła „syndrom jeszcze jednej planszy”. Nie wierzycie? Zapraszam więc do Google Play, gdzie tytuł dostępny jest za darmo w wersji z reklamami. Płatna wersja, za którą przyjdzie nam zapłacić nieco ponad 3 złote, znalazła się również w App Store.  Oczywiście jeśli chcecie wesprzeć twórców, androidowa odsłona gry również dostępna jest w wariancie płatnym. Warto zainwestować z jeszcze jednego powodu: Blurry Defense powstał w dwa tygodnie jako wyzwanie, które postawili przed sobą jej twórcy. Teraz przyszła kolej na użytkowników. Jeśli 20 tysięcy osób kupi grę, twórcy zdeklarowali się stworzyć jej remake w zupełnie nowej, znacznie bardziej zaawansowanej i ulepszonej graficznie odsłonie. Patrząc na liczbę pobrań płatnej wersji tytułu w Google Play, odnoszę wrażenie, że studio Brainwash ma jeszcze dużo czasu na zaplanowanie prac nad rozwojem swojego tower defense, jednak kibicuję im w osiągnięciu celu.  W prostym labiryncie, składającym się z kwadratowych bloków, przyjdzie nam strategicznie rozstawiać cztery rodzaje broni w taki sposób, aby nie dopuścić, żeby kolorowe kulki dotarły do wyjścia. Oczywiście ograniczać będzie nas ilość pieniędzy, jakimi dysponujemy, a które dodatkowo zdobędziemy za zestrzelenie przeciwników. Nasze fundusze możemy również spożytkować na odblokowanie lepszych miejsc, w których można ustawić broń oraz na upgrade laserów i karabinów, które kupiliśmy wcześniej. W zależności od tego, jakie „jednostki” uda nam się zestrzelić, otrzymamy określoną liczbę dolarów. Rodzaj przeciwników, którzy pokonają cały labirynt, ma także wpływ na to, jak szybko skończy się dla nas gra. Im większym kulkom uda się ta sztuka, tym więcej z dostępnych 15 punktów życia stracimy. Mimo swojej prostoty, Blurry Defense to prawdziwe wyzwanie dla fanów gatunku. Gra z każdym poziomem staje się coraz trudniejsza, wymagając strategicznego myślenia i umiejętności planowania. Mam nadzieję, że twórcom uda się zebrać fundusze niezbędne do rozwinięcia projektu o szatę graficzną z prawdziwego zdarzenia. 