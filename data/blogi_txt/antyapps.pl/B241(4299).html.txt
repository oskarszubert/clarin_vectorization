17.11.2011 W dzisiejszych czasach każdego z nas goni czas i cierpimy z powodu zbyt krótkiej doby. Wielu z nas planuje spotkania, obecność na konferencjach czy wyjazdy z pomocą kalendarzy elektronicznych. Najpopularniejszą tego typu usługą jest Google Calendar, z którym współpracuje aplikacja Business Calendar – najlepsza aplikacja typu kalendarz dla Androida. Kiedy trafiłem na tę aplikację, opadła mi szczęka. To niesamowite, że w mobilnej aplikacji znalazły się praktycznie wszystkie funkcje kalendarza elektronicznego. Co lepsze, twórcy tego narzędzia znaleźli odpowiednie rozwiązanie, by wdrożyć owe funkcje, jednocześnie nie przytłaczając użytkownika przeładowanym i topornym interfejsem. W Business Calendar wszystko jest na swoim miejscu. Naprawdę. W narzędzie wbudowano nie tylko najpopularniejsze widoki kalendarza (miesięczny, agenda, dzienny, widok wydarzeń), ale również możliwość spojrzenia na kilka do kilkunastu najbliższych dni. Liczbę dni, do których dostajemy wgląd ustalamy suwakiem pod kalendarzem. Rozwiązanie to jest po prostu rewelacyjne! Program posiada funkcje wyszukiwania, wiele opcji odnośnie powtarzających się wydarzeń czy liczne konfigurowalne widżety na pulpit. W widoku miesięcznym możemy nastomiast przeciągnąć palcem po kilku dniach, by wyświetlić je w widoku kalendarza typu multi-day, o którym wspomniałem w poprzednim akapicie. Oprócz tych funkcji znajdują się tutaj inne standardowe funkcje kalendarza. W dodawanych wydarzeniach możemy wybrać kalendarz docelowy, ustalić datę i czas trwania, lokalizację czy przypomnienie, a także widoczność (prywatne/publiczne) czy status, jaki ustawić dla użytkownika w czasie trwania tego wydarzenia. Niczego tu nie brakuje. Wersja podstawowa jest dostępna do pobrania za darmo, natomiast wersja płatna kosztuje około 17 zł i wprowadza takie opcje jak tryb przeciągnij i upuść w widoku multi-day, możliwość linkowania osób do wydarzenia, konfigurowalne opcje wyglądu typu czcionka, możliwość przydzielenia konkretnego kalendarza do danego widżetu. 