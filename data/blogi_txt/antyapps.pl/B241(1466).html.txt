23.04.2013 Historia krótkich pasków komiksowych sięga XIX wieku — wtedy zadebiutowały one w amerykańskich gazetach, gdzie goszczą do dziś. Najdłuższe serie pojawiły się na ich łamach nawet kilka milionów (!) razy. Biblioteka GoComics zbiera naprawdę pokaźną kolekcję nie tylko komiksów, ale i editorial cartoon (rodzaj satyryki politycznej w rysunkowej formie). Skanowane na bieżąco i dostępne za darmo nie tylko z poziomu przeglądarki, ale także dedykowanych aplikacji na mobilne systemy: Androida oraz iOS. Podobnie jak „pełna” wersja serwisu dostępna w przeglądarce, na pierwszym ekranie tuż po odpaleniu aplikacja proponuje nam przejrzenie najpopularniejszych oraz najświeższych publikacji. Oczywiście jako w pełni samodzielny użytkownik technologii, nieustannie płynąc pod prąd, wybieram opcję trudniejszą i decyduję się przejrzeć całą bazę danych serwisu. W lewym górnym rogu znalazła się niewielka ikonka, pozwalająca przywołać menu. Tam zaś, poza panelem dotyczącym naszego profilu (do którego jeszcze wrócimy), znalazł się dział „explore” podzielony na komiksy, editorial cartoons, sherpy oraz publikacje dostępne po hiszpańsku. Po otworzeniu bogatszych z nich, decydujemy się czy chcemy skorzystać z opcji przeglądania tamtejszych materiałów według popularności czy alfabetycznie. Jeżeli jednak z góry wiemy czego chcemy, zawsze możemy użyć dobrodziejstw wyszukiwarki skrywającej się pod ikonką lupy, umiejscowioną w prawym górnym rogu ekranu.  Kiedy wyszukamy już interesującą nas serię, otwieramy komiks i możemy cieszyć się elektroniczną wersją przygód i mądrości ulubionych bohaterów. Grafikę można przybliżać znanym gestem rozsunięcia palców, zaś by przejść do kolejego obrazka, wystarczy przesunąć palcem w prawą lub lewą stronę — w zależności od tego, czy oczekujemy jego nowszej czy starszej odsłony. Obrazkiem możemy także podzielić się w serwisach społecznościowych lub dodać go do ulubionych — jeśli tylko posiadacie wspomniane wyżej konto w GoComics. Właśnie, jeśli chodzi o konto, można takowe utworzyć bezpłatnie także z poziomu aplikacji. Pozwala ono na bieżąco śledzić ulubione serie, przez co nigdy nie opuścimy już żadnego komiksu. Poza tym pozwala nam ono jeszcze dodawać obrazki do ulubionych, byśmy zawsze sprawnie mogli powrócić do paska, który specjalnie przypadł nam do gustu. GoComics jest prostą, acz funkcjonalną, aplikacją, która pozwoli nam z poziomu tabletu i smartfonu wygodnie cieszyć się biblioteką serwisu. Całość psują jedynie reklamy, których, z tego co widzę, usunąć się nie da, nawet za opłatą. Program można pobrać zarówno w Google Play jak i AppStorze. 