09.10.2013 RedLynx, jedno ze studiów podlegających jednemu z największych wydawców gier — Ubisoftowi, wypuściło na systemy mobilne niepozorną, kolorową grę, której udało się wyrwać kilka godzin z mojego życiorysu. Nutty Fluffies Rollercoaster pod względem mechaniki i proponowanego sposobu zabawy nie jest niczym specjalnie nowym na rynku, a mimo to wciąga i włącza we mnie syndrom jeszcze jednej próby. O co cały ten zamęt? Już wyjaśniam.  Wesołe miasteczko, ogromny rollercoaster i jedno zadanie — dojechać do mety. Nie zaszkodzi po drodze zebrać jak największej ilości serduszek, które następnie wymieniane są na monety. Bez tych natomiast możemy zapomnieć o odblokowaniu kolejnych diabelskich przejażdżek rozpędzonymi kolejkami. Warto mieć jednak na uwadze pasażerów, którzy w pełni zdrowia muszą dotrwać do mety. Problem polega na tym, że dynamiczne skoki, wymagane by zdobyć jak najwięcej porozrzucanych przedmiotów, i dobro pasażerów nie idą ze sobą w parze, dlatego przyjdzie nam się nieźle nakombinować, by to wszystko pogodzić. Grunt to wczuć się w panującą w tamtejszym świecie fizykę i nie dać się ponieść emocjom w najbardziej krytycznym momencie!  Twórcy Nutty Fluffies Rollercoaster postawili na bardzo prosty schemat sterowania składający się z dwóch elementów: gazu oraz hamulca. Ich zasad działania chyba nikomu tłumaczyć nie trzeba, wspomnę jedynie, że pierwszy z nich przyporządkowany jest do prawej strony panelu dotykowego, drugi zaś wprost przeciwnie. Dotykając krawędzi ekranu wydajemy polecenia, później staramy się ewentualnie za ich pomocą odwrócić bieg wydarzeń kiedy jesteśmy już w powietrzu i chcielibyśmy wylądować cali i zdrowi. Teraz przejdźmy do mojej ulubionej części zabawy, czyli mikropłatności, tak bardzo tu wszechobecnych. By odblokować dostęp do kolejnych torów niezbędna będzie odpowiednia ilość złotych monent na koncie — dopiero za nie możemy nabyć kolejną trasę. O ile jednak w większości gier pierwszych kilkanaście plansz idzie bez większego wysiłku, o tyle tutaj już by odblokować drugą trasę będziemy musieli się trochę nagimnastykować, a jeśli nie uda nam się uchwycić dostatecznie dużo serc, powtarzać planszę. Ma to swoje plusy, bowiem od początku doskonalimy umiejętność sterowania tą pędzącą kolejką, z drugiej jednak daje to obraz tego, co czeka nas dalej. A tam łatwiej nie jest, dlatego lojalnie ostrzegam: przed Wami kilka(naście) wydanych dolarów, albo sporo czasu spędzonego na grindzie. Ja, przyznaję, po kilku godzinach się zmęczyłem, ale wspominałem już, że nie należę do najbardziej cierpliwych osób na świecie. Na plus można oczywiście zaliczyć oprawę, która stoi na najwyższym poziomie.  Nutty Fluffies Rollercoaster to jeszcze jedna produkcja, która nie wprowadza rewolucji, ale ta prostota potrafi wessać i zapewnić wiele godzin doskonałej zabawy. Żałuję, że nie ma dostępnej wersji płatnej, gdzie poziom trudności skomponowany byłby pod innym kątem, ale nie można mieć wszystkiego, a prawa rynku są brutalne. Gra dostępna jest za darmo w Google Play, zaś posiadaczom urządzeń z nadgryzionym jabłkiem przyjdzie za nią zapłacić 1,99$ w AppStorze. 