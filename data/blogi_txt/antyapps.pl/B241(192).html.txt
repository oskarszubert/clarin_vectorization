26.10.2011 Smartfon to nie lada wydatek. Nawet w przypadku tych z niskiej półki można powiedzieć, że pół tysiąca złotych piechotą nie chodzi. Nic dziwnego, że w przypadku droższych modeli producenci wprowadzają funkcje umożliwiające zlokalizowanie zgubionego czy skradzionego telefonu. Zawsze jednak lepiej jest złapać złodzieja w trakcie kradzieży niż potem szukać go wraz z naszą zgubą. W tym pomóc ma nam aplikacja Anti-Steal-Alarm uruchamiająca sygnał dźwiękowy, gdy tylko złodziej porwie naszego smartfona. Muszę się szczerze przyznać, że z początku nie do końca rozumiałem, na jakiej zasadzie działa ten program i w jaki sposób chroni użytkownika przed kradzieżą. Nie pomagał w tym również fakt, że aplikacja została stworzona przez chińskie studio deweloperskie i choć posiada angielski opis, pozostawia on sporo do życzenia. Na przykład według opisu w Android Markecie aplikacja chroni nas nie przed złodziejami, a przed gangsterami, bandytami, którzy chcą ukraść nasz telefon :) Gdy już zrozumiałem ideę działania Anti-Steal-Alarm stwierdziłem, że narzędzie pomimo kiepskiej oprawy potrafi być użyteczne. Aplikacja jest niedopracowana pod względem interfejsu, przez co korzysta się z niej naprawdę nieprzyjemnie, aczkolwiek spełnia swoje zadanie. Działanie tego narzędzia polega na tym, że monitoruje ono ruch smartfona na podstawie odczytu z akcelometru. Po uruchomieniu monitoringu, mamy kilka sekund na odłożenie telefonu w wybrane miejsce. Gdy tylko ktoś je gwałtownie porwie – alarm się aktywuje. My wiedząc o zainstalowanej aplikacji nie będziemy chwytać telefonu nadzwyczaj szybko, dlatego alarmu unikniemy. Na dodatek program daje możliwość ustawienia czułości. W przypadku najniższej alarm nie aktywuje się nawet gdy jesteśmy w ruchu, jednak z pewnością włączy się, gdy po telefon sięgnie złodziej, gdyż ten zrobi to gwałtownie lub zaraz po zawinięciu smartfona ruszy do ucieczki. Jedyne, co naprawdę przeszkadza w przypadku tego programu, to kompletnie nieprzemyślany i irytujący interfejs. Aplikacja wygląda okropnie, a korzysta się z niej jeszcze gorzej. Kompletnie nie wyobrażam sobie ustawienia hasła na odblokowanie ekranu po włączeniu alarmu. Pomimo tego, że PIN złożony jest jedynie z cyfr, i tak podczas odblokowywania ekranu ładuje nam się cała klawiatura QWERTY. Polecam samodzielnie przetestować program i zdecydować, czy jesteście w stanie zaakceptować toporny interfejs na rzecz głównej funkcji tego narzędzia. 