02.09.2013 Lens Lab to prawdopodobnie najbardziej praktyczny program fotograficzny stworzony z myślą o świadomych fotografach. Niepozorna aplikacja, o niezbyt interesującym wyglądzie okazała się jedną z najczęściej przeze mnie używanych w ostatnim czasie. Jeżeli jesteś fotografem-amatorem, który zdjęcia robić lubi, ale totalnie nie obchodzą Cię manualne ustawienia przysłony, migawki, ISO i innych parametrów Twojego aparatu Lens Lab raczej Cię nie zainteresuje. Grupą docelową aplikacji wyprodukowanej przez Jeffa Mentera są fotografowie-pasjonaci oraz osoby, które chciałyby przejąć całkowita kontrolę nad procesem powstawania końcowego obrazu.  Zadaniem Lens Lab jest dokładna symulacja efektów, jakie osiągniemy ustawiając w aparacie odpowiednią wartość przysłony w zależności od odległości, w jakiej znajduje się fotografowany przez nas obiekt.  Aplikacja jest czymś w rodzaju wizualnego kalkulatora głębi ostrości. Za pomocą programu możemy ustawić wielkość matrycy naszego aparatu, odległość od fotografowanego obiektu, ogniskową oraz przysłonę. Efekty zastosowania wybranych ustawień widoczne są na ekranie urządzenia, na którym Lens Lab zainstalowaliśmy. Obraz jest bardzo prosty, ale dzięki temu wszystko jest bardzo czytelne i nikt nie powinien mieć problemów połapaniem się w obsłudze programu. Aplikacja dostępna jest również na urządzenia działające pod kontrolą systemu Android. W tym przypadku cena wynosi 6,20 zł. 