04.01.2013 Nieco ponad dwa tygodnie temu miałem okazję testować najnowsze dzieło twórców kultowego Cut the Rope – Pudding Monsters – podobnie jak gra z zielonym, sympatycznym Om Nomem, nowa kreacja ZeptoLab przypadła mi do gustu. Dziś do aplikacyjnego portfolio developerów dołączyła kolejna produkcja Om Nom: Candy Flick - to coś zupełnie nowego, czego w AppStore do tej pory jeszcze nie widziałem.  Zachwycamy się gestami, gładkimi ruchami po ekranie telefonu, które niezwykle uprzyjemniają nam grę. Cieszymy się z żyroskopu, który sprawia, że gry samochodowe nie są aż tak bezpłciowe jak te sterowane przy pomocy klawiatury. To wszystko? Absolutnie nie. ZeptoLab pokazało, że z telefonu Apple można zrobić więcej. Wykorzystując wbudowaną kamerę, kartkę papieru, drukarkę, ekran i żyroskop na naszym biurku pojawi się nikt inny, jak właśnie Om Nom. Panie i panowie – nie znam wszystkich aplikacji dostępnych w AppStore, ale tak fajnego i kreatywnego projektu jeszcze nie widziałem – oto nowy wymiar grania. Przy pierwszym uruchomieniu gry Om Nom: Candy Flick program poprosi nas o wydrukowanie specjalnej „maty” – choć równie dobrze możemy wyświetlić ją na ekranie innego urządzenia np. iPada. Gdy ten krok mamy już za sobą, zabawa rozpoczyna się na dobre. Namierzamy kamerą wydrukowany kwadrat by chwilę później w jego miejscu pojawił się nasz stary, dobry, trójwymiarowy i jeszcze bardziej żądny cukierków przyjaciel z Cut the Rope. Co dalej? Mamy pięć cukierków, które musimy wyrzucić w kierunku zielonego stworka. W zależności od tego jak daleko będziemy znajdować się od pozycji Om Noma, a także pod jakim kątem się w stosunku do niego znajdujemy celne rzuty premiowane są inną ilością punktów. Choć by trafić do celu nie musimy się wyjątkowo natrudzić (co nie zmienia faktu, że odległość ma tutaj kluczowe znaczenie), gra w Om Nom: Candy Flick to naprawdę świetna zabawa. Nie chodzi tu nawet o grywalność, a raczej o fantastyczny sposób w jaki to wszystko działa. Płynnie i bez zbędnych przycięć i restartów programu, który cały czas renderuje na naszym ekranie grafikę 3D w czasie rzeczywistym. Fantastyczny pomysł, który po raz kolejny dowiódł niezwykłej kreatywności drzemiącej w twórcach Cut the Rope ma szansę na kolejny, ogólnoświatowy sukces. Mam nadzieję, że Candy Flick to tylko swego rodzaju eksperyment badający reakcję i opinię graczy, a prawdziwego asa z rękawa ZeptoLab jeszcze wyciągnie w zapewne płatnej, pełnej wersji gry z jeszcze większą ilością efektów specjalnych i przeszkód do pokonania. Gratulacje. 