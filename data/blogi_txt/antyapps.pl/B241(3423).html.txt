17.12.2013 Mamy już połowę grudnia, więc najwyższy czas na podsumowanie tego, co działo się w Google Play w listopadzie. W porównaniu z październikiem, pobraliśmy zdecydowanie więcej aplikacji płatnych. Poza tym, to już drugi miesiąc, kiedy Pou zniknął z pierwszego miejsca w rankingu najlepszych darmowych apek. Zapraszam do bliższego zapoznania się z listopadowym rankingiem aplikacji mobilnych. Nowe aplikacje miesiąca: płatne  Anomaly 2 Farming Simulator 14 SmartWatch PDF Reader Football Manager Handheld 2014 7 HD FOR APEX ADW NOVA THEME Machinery HDR Effects Magus Ridiculous Fishing Remote Widget for SmartWatch2 Dayframe Prime (photo frame)  Ranking płatnych nowości otwiera Anomaly 2, czyli rodzima produkcja będąca kontynuacją świetnie przyjętego Anomaly Warzone Earth HD. Biorąc pod uwagę, że liczba pobrań nowej, płatnej apki z pierwszego miejsca w zeszłym miesiącu oscylowała w okolicach 100, widzimy, że Polacy dzielnie wspierają swoich deweloperów. Mimo że grę wyceniono na niespełna 15 złotych, liczba pobrań w listopadzie wyniosła aż 700. Poza pierwszym miejscem, przekrój aplikacji z pierwszej dziesiątki jest tematycznie naprawdę rozległy. Jeśli chodzi o rozrywkę, mamy tu piłkarskiego managera Handheld, symulator farmy oraz grę wędkarską. Z aplikacji użytkowych pojawiła się praktyczna apka zmieniająca nasz tablet w ramkę na zdjęcie oraz ciekawy edytor do zdjęć pozwalający uzyskać efekt HDR. Ciekawostką są dwie apki powiązane z urządzeniami SmartWatch. Ciekawe, jak dalej potoczy się moda na nowoczesne zegarki…  Nowe aplikacje miesiąca: darmowe  Traffic Racer My Talking Tom Night Vision Spy Camera GT Racing 2: The Real Car Exp Stickman Soccer Hunger Games: Panem Run Krzyżówki po polsku Block Gun 3D: Ghost Ops Neon Ski Symulator lotu 3D Helicopter  O ile w kwestii płatnych aplikacji mieliśmy spory rozrzut, jeśli chodzi o charakter pobieranych programów, w przypadku darmowych produkcji zdecydowanie dominują gry. Mam jednak wrażenie, że listopad nie był miesiącem premier. Na liście nie ma raczej tytułów, na które czekalibyśmy od dawna. Brzydkim kaczątkiem wśród najczęściej pobieranych aplikacji zeszłego miesiąca jest z pewnością Night Vision Spy Camera. Użytkownicy Androida skutecznie dali się nabrać na aplikację, która zgodnie z opisem ma działać jak noktowizor. Obawiam się, że ci, którzy pobrali apkę, mogli się nieco rozczarować… Najlepsze w tym miesiącu: płatne  SwiftKey Keyboard Ski Safari A.I.type Keyboard Plus Swype Keyboard Taptalk Pro Need for Speed Most Wanted Rayman Fiesta Run Angry Birds Star Wars II Worms 2: Armageddon Real Boxing  Jeśli chodzi o płatne aplikacje, które najczęściej pobieraliśmy w listopadzie, pierwszą dziesiątkę zdominowały klawiatury (miejsce 1, 3 i 4). Jak widać, wciąż szukamy lepszych rozwiązań w kwestii dotykowego pisania. Nie zabrakło również klasyków przeniesionych do naszych mobilnych urządzeń, które od lat zadomowiły się już na naszych komputerach lub konsolach (Need for Speed, Rayman, Wormsy). W pierwszej dziesiątce wciąż dzielnie utrzymują się Gniewne Ptaki, które już drugi raz pojawiły się w uniwersum Star Wars.  Najlepsze w tym miesiącu: darmowe  Tango Messenger, VIdeo   Calls Pou WhatsApp Messenger Drag Racing Viber Hill Climb Racing Pho.to Lab – fun photo editor Top Eleven Menadżer Piłkarski Opera Mini – Przeglądarka Adobe AIR  Nic nie trwa wiecznie. To już drugi miesiąc, kiedy Pou opuścił pierwsze miejsce rankingu najpopularniejszych darmowych aplikacji. Co prawda, Androidowe tamagotchi wciąż utrzymuje się na drugim miejscu, ale kto wie, co wydarzy się w grudniu. Listopadowe zestawienie wskazuje również na to, że coraz częściej sięgamy po wygodne i praktyczne komunikatory. Tango Messenger, WhatsApp i Viber to tytuły, które wybieraliśmy najczęściej. Co ciekawe, w pierwszej dziesiątce znalazło się tylko kilka gier. Top 10 opuściły niestety darmowe Angry Birds Star Wars II. Na szczęście podobny los spotkał siódme miejsce październikowego zestawienia, czyli apkę „Świeca Darmowe”. 