03.09.2013 To zaskakujące, jak bardzo wciągać mogą najprostsze gry, które składają się właściwie z kilku wręcz banalnych elementów. Do tego nurtu z całą pewnością zalicza się Billy’s Nightmare, gdzie właściwie nie musimy robić nic, poza zapamiętywaniem i powtarzaniem sekwencji ruchów. Billy’s Nightmare to gra, której pewnie na upartego można by przypisać pewien morał. Głównym bohaterem jest tutaj tytułowy Billy, który grając do późna w gry na swojej konsoli zasypia w fotelu. Jak to w bajkach bywa, śnią mu się prawdziwie koszmarne rzeczy. Tutaj do akcji wkraczamy my. Musimy wybudzić Billiego ze snu. Jak to zrobić?  Zabawa jest banalnie prosta i ogranicza się do powtarzania sekwencji zaprezentowanych nam przez koszmarne stwory nawiedzające chłopca. Przykładowo stwór dwukrotnie zaświeci okiem, a następnie lewym zębem. Wówczas my musimy nacisnąć dwukrotnie oko Billiego, a następnie jego lewy ząb. Na początku jest to dość proste i przypomina trochę gry dla najmłodszych. Z czasem jednak sekwencje są coraz trudniejsze i bardziej wymagające. W każdym cyklu musimy zapamiętać o jeden ruch więcej, a każda runda składa się z kilku do nawet kilkunastu takich cykli.   Jednym z największych atutów tej produkcji jest grafika. Oprawa Billy’s Nightmare jest niesamowicie klimatyczna. Trąci przy tym nieco groteską (wystarczy spojrzeć na głównego bohatera…) oraz czarnym humorem. Naprawdę trudno zakwalifikować tę grę do kanonu produkcji dla najmłodszych, więc nawet nie próbujcie. Wisienką na torcie jest przyjemne dla oka intro, które wprowadza gracza w fabułę.   Twórcy udostępnili dwie wersje swojej produkcji. W darmowej mamy do dyspozycji 54 poziomy, ale musimy też borykać się z reklamami. Za 4,80 zł możemy zwiększyć liczbę plansz dwukrotnie, do 108 oraz całkowicie wyłączyć wszelkie zbędne komunikaty. Dodatkowo twórcy dostarczają tutaj kilka dodatkowych grafik ze smaczkami po zakończeniu zabawy. Problemem Billy’s Nightmare może być to, że gra dość szybko się nudzi. Owszem, jest to malownicza i ujmująca produkcja, ale przy tym też dość monotonna. Trudno stwierdzić, w jaki sposób można by usprawnić ten prosty model zabawy. Właściwie jedyne, co przychodzi mi do głowy to API Google Play Games, które zwiększyłoby motywację do dalszego grania. Myślę, że grze wyszłoby na dobre również większe zróżnicowanie, które by zaskakiwało na każdym kroku użytkownika, czyniąc zabawę bardziej nieprzewidywalną. 