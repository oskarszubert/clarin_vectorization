30.07.2013 Tower Defense nie jest najbardziej oryginalną nazwą na grę z gatunku Tower Defense. Trzeba jednak przyznać jej autorom, że stworzyli świetny produkt, który łączy w sobie to co najlepsze. Wprawdzie sama gra nie należy do najnowszych, ale jej niedawna premiera na Windows Phone to dobra okazja by poświęcić jej chwilę. Jak przystało na Tower Dfense planowania i walki jest sporo. Gra oferuje 40 misji podzielonych na 5 epizodów w trybie kampanii. Do tego dwa dodatkowe tryby, z których każdy posiada swoje własne, specyficzne plansze. Grać możemy na jednym z 3 poziomów trudności (zmieniamy je przed każdą misją), dodatkowo możemy dowolnie wracać do już wykonanych zadań z nowymi, odblokowanymi wieżami. A tych jest 9. Większość posiada 3 stopnie ulepszeń. Nie wszystkie atakują przeciwnika, są też takie pomagające nam w zdobyciu surowców. Na daną misję możemy zabrać maksymalnie 6 typów wież.  Każda z plansz ma swój styl, schemat który trzeba rozgryźć by odnieść sukces. Poziomy trudności są dobrze przygotowane, a system odznak motywuje do ponownego przechodzenia misji. Przed każdym zadaniem czeka nas informacja o ilości fal, kształcie planszy, czy też nowych przeciwnikach jakich napotkamy. Od strony opisu świata gry Tower Defense spisuje się znakomicie. Każda jednostka jak i wieża są opisane, mamy zarys fabularny. Dzięki temu łatwiej wejść w świat gry, a ten jest ciekawy.  Oprawę graficzną należy podzielić na dwa elementy. To jak ją zaplanowali i wykonali autorzy oraz jak prezentuje się na Windows Phone, zwłaszcza tych z trochę większa rozdzielczością. Plansze, jednostki animacje, wszystko przygotowano z dużą troską o detale i spójność ze światem gry. Niestety na Lumii 920 wygląda to przeciętnie, mocno widoczne są piksele. W żaden sposób nie przeszkadza to w zabawie (ta jest bardzo płynna nawet pomimo sporej ilość wież i przeciwników), ale pewien niesmak pozostaje. Na wysokości zadania stanęła natomiast oprawa audio. Drobne zastrzeżenia mam też do elementów interfejsu. Irytujące jest stawianie wież przy górnej krawędzi planszy, bardzo często ikona ich ulepszeń będzie zasłonięta przez interfejs.  Tower Defense nie posiada niestety darmowej wersji testowej. Jego cena to 3,49zł, ale przy bardzo mocnej darmowej konkurencji rodzi się pytanie o to czy warto. Uważam że tak i polecam tę grę każdemu miłośnikowi gatunku. Sporo plansz, różne tryby zabawy, poziomy trudności sprawią że Tower Defense starcza na długo. Niestety cieszyć się nią będą mogli jedynie posiadacze Windows Phone 8. Gra jest dostępna także na Androida i iOS. 