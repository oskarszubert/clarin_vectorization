28.05.2013 Jakiś czas temu pisaliśmy o aplikacji e-food, która w zeszłym roku ukazała się na systemy iOS. Tym razem wzieliśmy na warsztat nową, zaktualizowaną odsłonę kompendium konserwantów, dostępną już nie tylko na urządzenia Apple, ale także na smartfony i tablety z systemem Android. Twórcy aplikacji wprowadzili kilka praktycznych zmian, gdzie największą nowością jest funkcja czytnika kodów. Na pewno wielokrotnie czytając skład produktów żywnościowych trafialiście na niewiele mówiące symbole wzbudzające nasze wątpliwości co do naturalnego charakteru pożywienia. Dzięki aplikacji e-food możemy w końcu poznać, co kryje się pod tajemniczymi skrótami z literą „E” na początku oraz jaką rolę spełniają tajemnicze substancje. W aplikacji wyszczególniono między innymi opisy konserwantów, przeciwutleniaczy, emulgatorów, wzmacniaczy smaku i innych dodatków, jakie na co dzień spotykamy w naszej żywności. Zadbano o praktyczną wyszukiwarkę oraz bardzo szczegółowe opisy poszczególnych dodatków, uwzględniające również ich wpływ na nasz organizm, a co za tym idzie – także na nasze zdrowie. Nowością, o której wspomniałem we wstępie, jest czytnik kodów kreskowych. Baza produktów obejmuje w tej chwili ponad 6 tysięcy pozycji. Są to najpopularniejsze, zdaniem twórców, produkty dostępne w polskich sklepach. Podczas testów aplikacja faktycznie poradziła sobie z większością kodów. Problematyczne okazało się jedynie pudełko sucharków. Warto także zwrócić uwagę na społecznościowy aspekt aplikacji. Użytkownicy e-food mogą dodawać do bazy produkty żywnościowe, których nie uwzględniono w pierwotnej wersji apki. Na dużą pochwałę zasługuje również oprawa graficzna całego programu, która w pozycjach tego typu często odchodzi na drugi plan. W tym przypadku mamy do czynienia z bardzo czytelnym, nowoczesnym i przyjaznym interfejsem, który z pewnością przypadnie do gustu użytkownikom aplikacji. E-food to nie tylko praktyczne narzędzie pozwalające „prześwietlić” zawartość naszej lodówki, ale także bogate kompendium wiedzy dla tych, którzy chcą wiedzieć co jedzą. Aplikacja jest bezpłatna, co z pewnością powinno ucieszyć wszystkich użytkowników urządzeń z Androidem. Osoby korzystające z iPhonów mogą dodatkowo zakupić wersję pozbawioną reklam. Koszt niespełna 1 Euro jest w tym przypadku naprawdę niewielką kwotą, którą warto wydać, ponieważ e-food na pewno przyda się wam nie raz. 