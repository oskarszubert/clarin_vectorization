14.03.2013 Pierwsza część Doodle fit okazała się ogromnym sukcesem. To jedna z gier, w której musimy układać klocki tak, by stworzyć z nich określone kształty umieszczając je w odpowiednich miejscach obrysu. Takich produkcji na urządzenia mobilne jest sporo, dlaczego akurat tej się udało? Nie mam pojęcia, może zadecydował miły dla oka design, a może był to kolejny łut szczęścia? Tak czy inaczej uwielbiana przez graczy na całym świecie układanka doczekała się pełnoprawnego sequelu, do którego zakupu zachęcają nas kolejne zestawy zagadek, przy których możemy bawić się zarówno w pojedynkę jak i z przyjaciółmi. Zasada zabawy jest banalna: w górnej części ekranu widzimy obrysy figur, które musimy wypełnić klockami znajdującymi się poniżej. Wraz z kolejnymi planszami od składowych ściele się coraz gęściej, a kształty wymagają więcej pracy i zabawy z dopasowywaniem, bo wszystko współgrało. Jeżeli utkwimy w którejś z nich, możemy skorzystać z systemu podpowiedzi — te zdobywamy rozwiązując samodzielnie zagadki, jednak kiedy tamtejszych hintów wciąż nam za mało, paczki z dodatkowymi pomocami można nabyć za pośrednictwem mikrotransakcji.  W Doodle Fit 2: Around the World oprócz zestawu dwustu łamigłówek dla pojedynczego gracza, zaimplementowano również tryb online, w którym możemy się zmagać zarówno z losowymi przeciwnikami jak i w prywatnym meczu przyjacielskim. Na czym takowe działają? Przyznam szczerze, że nie mam najmniejszego pojęcia. Wśród moich znajomych nie znalazłem nikogo, kto bawiłby się przy grze, zaś wyszukiwanie losowych rywali działa mizernie. Mimo kilkudziesięciu prób o różnych porach dnia i nocy, system wiecznie nie mógł mi znaleźć nikogo wolnego do potyczki… Kolejnym interesującym elementem jest tryb z zagadkami stworzonymi przez graczy, którymi można się później podzielić w sieci. Sami również możemy skomponować różnej wielkości układanki i podzielić się pracą w sieci. Znakomita oprawa audiowizualna, dużo zagadek, możliwość tworzenia i udostępniania własnych łamigłówek… jako wisienka na torcie dochodzi jeszcze gra online, choć tą nacieszyć mi się (jeszcze) nie udało. Doodle Fit 2: Around the World można pobrać za darmo na platformie Google Play — jest to jednak wersja demo, która posiada niepełny zestaw wyzwań dla jednego gracza. By odblokować wszystkie tryby i zagadki należy wykupić za pośrednictwem wewnątrzgrowych transakcji pełną wersję, która w wersji na Androida kosztuje 3,14zł. Gra w AppStorze posiada tylko płatną wersję, wycenioną na 0,89 euro. 