05.01.2014 Super Mario Bros. to fenomen. Prawdopodobnie wszyscy, którzy spotkali się z grami wideo w jakiejkolwiek formie, znają tę markę. Przygody wąsatego hydraulika to kura znosząca Nintendo złote jajka — ale jakości każdej z odsłon odmówić także nie można. Niestety jako że to ich twór, dopóki coś wielkiego się nie stanie, na urządzeniach mobilnych nie uświadczymy. Dlatego też po Lep’s World, którego trudno było nie skojarzyć z Marianem, przyszedł czas na kolejne łudząco podobne do klasyka przygody. Tym razem z Mikem w roli głównej. Zasady pozostają niezmienne. Naszym bohaterem nieustannie przemierzamy różnorodne światy, aby na końcu każdej z plansz wspiąć się na ogromną wieżę i złapać się jak najwyżej masztu. Po drodze zaś czekają nas kolejne liczne platformy między którymi musimy sprytnie lawirować, doły które omijamy szerokim łukiem, a ponadto nie mogło oczywiście zabraknąć nieodłącznego elementu dla kolekcjonerów: zbierania złotych monet. Naturalnie na naszej drodze spotkamy również wszelkiej maści wrogo do nas nastawione potwory, które albo zręcznie omijamy, albo stawiamy im czoło i eliminujemy. W walce wspomoże nas zestaw power-upów, dzięki którym nasz wąsaty Mike łatwiej będzie w stanie rozprawić się ze wszystkimi przeciwnościami losu.  Zamiast pójść na łatwiznę i zaserwować nam znaną, lubianą i silnie w ostatnich latach eksploatowaną pikselozę, autorzy gry postawili na solidnie opracowane grafiki. Może nie jest to szczyt możliwości designerskich, ale prezentują się estetycznie i naprawdę nie można się do nich przyczepć. Podobnie zresztą jak do projektów samych poziomów. Te są różnorodne i, szczególnie te dalsze, potrafią stanowić niezłe wyzwanie. W kwestii sterowania nie uświadczymy w Mike’s World żadnej rewolucji. Zestaw wirtualnych przycisków skumulowanych przy prawej stronie ekranu oraz gałka analogowa po przeciwnej. Grało się zaskakująco wygodnie — przed rozpoczęciem zabawy zapoznawani jesteśmy z całą klawiszologią, zaś pozostałe rozterki pomagają nam rozwiązać porozstawiane po świecie tabliczki, które pomagają nam zrozumieć panujące tam zasady. Nie są one jednak specjalnie różne od tego, do czego przyzwyczaili nas twórcy w innych produkcjach tego typu, ze wspomnianym już hitem Nintendo na czele.  Nie ma tutaj specjalnej rewolucji, ale to nie szkodzi. Dobre, dwuwymiarowe platformówki od lat są w cenie i każdy, niezależnie od wieku lubi, może się przy nich znakomicie bawić. Gra dostępna jest w Google Play za darmo — niestety, wiąże się to z pełnym zestawem reklam, ale coś za coś… 