29.11.2012 Ach ta jesień, nigdy nie wiesz, jaka będzie pogoda jutro, a nawet za parę godzin. W takich chwilach dobra aplikacja pogodowa jest nieodzowna. Tylko którą wybrać? W AppStore roi się wręcz od różnego typu produktów mających nam pomóc określić pogodę na najbliższe dni, kuszących użytkowników danymi i wyglądem. Dobranie tej właściwej nie jest proste. Ostatnio natknąłem się jednak na aplikację, którą można śmiało nazwać Clearem wśród pogodynek. Aplikacja nazywa się Weathercube i co tu dużo mówić, służy do pokazywania pogody. Ma to, co każda taka aplikacja mieć powinna: wyświetla pogodę na dany dzień w danej lokalizacji, prezentuje prognozę na dni następne i tym podobne. Ale oprócz tego ma rewelacyjny design, który do granic możliwości wykorzystuje ekran dotykowy. Po uruchomieniu aplikacji dostajemy widok pogody na chwilę obecną w danej lokalizacji. Widok składa się z 6 kafelków, które przedstawiają graficzny obraz zachmurzenia, temperaturę, siłę wiatru, poziom opadów, poziom zachmurzenia i wilgotności. Jeżeli chcemy zobaczyć, jaka pogoda jest na następny dzień, to wystarczy, że przesuniemy palcem w lewo. I tutaj niespodzianka, aplikacja zbudowana jest na planie kostki 3D, więc „przekręcaniu” ekranu towarzyszy miła, ale najważniejsze, że płynnie działająca, animacja. W ten sposób możemy zobaczyć pogodę na 3 następne dni.  To jednak nie wszystko. Jeżeli klikniemy na któryś z kafelków ten również się obróci i pokaże nam dane dotyczące danej kategorii podzielone na 3 pory dnia, a więc możemy zobaczyć, jaka była temperatura rano i jaka będzie wieczorem. Jeżeli przeciągniemy ekran w dół wyskoczy nam nowy widok (animacja trójwymiarowej kostki jest dosłownie wszędzie) z 6 kafelkami odpowiadającymi 6 kolejnym dniom. Kafelki przedstawiają grafikę, po kliknięciu na nie dostaniem informację o temperaturze w danym dniu. Naszą pogodową kostkę możemy również obrócić do góry przeciągaj odpowiednio palcem. Wtedy dostaniemy rozkład temperatury i zachmurzenia na dany dzień w poszczególnych godzinach. No dobrze, ale jak tutaj dostać się do ustawień? Proste, wystarczy, że „rozsuniemy” ekran w poziomie i przejdziemy do funkcji, w których możemy wybrać ręcznie miasta, system metryczny oraz jeden z 7 motywów graficznych. Co ciekawe, jeżeli wykonamy ten sam gest w pionie, to otworzy nam się edytor posta na Facebooka i Twittera, dzięki któremu możemy podzielić się pogodą.  Weathercube zbudowano wykorzystując już wcześniej znane pomysły: kwadrat, a właściwie prostokąt 3D oraz nawigację rodem z Clear. Nie zmienia to jednak faktu, że twórcy tej aplikacji połączyli te elementy i stworzyli niezwykle dopracowany produkt, z graficznie świetnym interfejsem oraz z prostą nawigacją. Do tego zachowali schludność w prezentowaniu danych, przez co wszystko jest bardzo czytelne. Dodam jeszcze, że aplikacja uruchamia się całkiem szybko, jest nader stabilna, a animacja działa płynnie. Dla mnie bomba, polecam pobrać, zwłaszcza, że do niedzieli jest za darmo. 