10.04.2013 Życie z cukrzycą do prostych nie należy. Nie dość, że trzeba odmawiać sobie często wielu przyjemności związanych z jedzeniem, to trzeba również pamiętać o codziennych pomiarach i kontroli poziomu cukru we krwi. Aplikacja Cukrzyca pozwala diabetykom śledzić zmiany poziomu glukozy we krwi, które później w łatwy sposób można przedstawić lekarzowi.  Dodając zapis każdego pomiaru możemy zaznaczyć godzinę, datę oraz dodać krótki opis. Jeśli nie chcemy uzupełniać naszego wpisu komentarzem, możemy też dodać jeden z przygotowanych przez nas wcześniej tagów (np. pomiar po lub przed obiadem). Jeśli wcześniej prowadziliśmy tego typu zapisy na kartce, możemy również uzupełnić nasz nowy wirtualny dziennik pomiarów o dane z przeszłości. Do archiwalnych wpisów możemy wracać wybierając w menu zakładkę Historia. Twórca aplikacji zadbał również o opcję wykresów, gdzie zmiany w poziomie cukru przedstawione są w formie graficznej. Jeśli kilka osób korzystających z jednego urządzenia, na którym zainstalowano aplikację, będzie chciało prowadzić dziennik pomiarów glukozy, możliwe jest założenie więcej niż jednego konta.  Aplikacja Cukrzyca z pewnością okaże się nieoceniona dla wszystkich tych, którzy do tej pory musieli odwiedzać diabetologa z plikiem kartek, na których spisywali wyniki pomiarów czy wykazy posiłków, jakie danego dnia spożywali. Dzięki aplikacji osoby chore na cukrzycę mogą zaoszczędzić czas i w jednym miejscu zbierać dane niezbędne do leczenia tej niezwykle uciążliwej choroby. 