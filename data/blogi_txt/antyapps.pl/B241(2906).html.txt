05.09.2013 Carpooling, czyli umawianie się na wspólne przejazdy w celu minimalizacji kosztów dopiero raczkuje w naszym kraju, ale dzięki takim usługom, jak Otodojazd (oraz regularnie rosnącym cenom paliwa…) ma szansę rozwinąć skrzydła. Serwis do tej pory działał jedynie w przeglądarce, ale właśnie wzbogacił się o aplikację mobilną. Jak się ona spisuje? Otodojazd działa już od pewnego czasu w przeglądarce, ale dopiero od kilku dni serwis wzbogacił się o aplikację mobilną. W stosunku do wersji webowej ma ona przynieść użytkownikom szereg korzyści – począwszy od tych najbardziej oczywistych (mobilność, dostępność, a skończywszy na bardziej wyszukanych (lokalizacja w oparciu o satelity GPS).   Głównym elementem aplikacji jest mapa, na której użytkownik może w bardzo szybki sposób wstawić cel swojej podróży, a następnie przesłać go do systemu, by inni użytkownicy mogli się przyłączyć. Potencjalny kierowca ustala godzinę wyjazdu oraz dotarcia na miejsce, liczbę wolnych miejsc i cenę dla każdego pasażera. Nic nie stoi również na przeszkodzie, by ustalić przejazdy cykliczne (np. od poniedziałku do piątku) lub dopisać istotne informacje dotyczące podróży. Gdy już się z tym wszystkim uporamy, konieczne jest jeszcze założenie konta. Na szczęście tutaj pomocny okazuje się Facebook. Jak widać działanie aplikacji jest bardzo proste. Twórcy dostarczają ponadto rozbudowany system weryfikacji, w ramach których każdy kierowca musi podać swoje dane kontaktowe. Cenną informacją są tutaj również dane dotyczące czasu rejestracji w serwisie oraz ostatnich odwiedzin.   Oczywiście aplikacja działa również w drugą stronę. Za pomocą jednego przycisku możemy wyszukać wszystkie kursy, których trasy przebiegają nieopodal naszej lokalizacji. Ponadto twórcy zaimplementowali tutaj wyszukiwarkę, dzięki której znajdziemy podwózkę do konkretnego miejsca. Działa to bardzo sprawnie i jest z całą pewnością bardzo praktyczne. Aplikacja dysponuje również systemem powiadomień o okolicznych kursach. Obsługa programu nie wiąże się z najmniejszymi trudnościami. Interfejs jest przystępny, a wszystkie polecenia rozlokowane w sposób przejrzysty. Dzięki integracji z API Facebooka zalogowanie w programie jest bardzo szybkie, a ewentualna weryfikacja użytkowników łatwiejsza. Jedynym problemem może być tutaj ryzyko napotkania na swojej drodze nieuczciwych użytkowników, ale to już akurat nie jest wadą aplikacji… 