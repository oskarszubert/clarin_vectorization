16.08.2013 Serwis społecznościowy Google’a rozwija się bardzo prężnie. Kolejne nowości są wprowadzane zarówno do wersji webowej, jak i aplikacji mobilnej. Najnowsza aktualizacja tej ostatniej to szereg usprawnień, wśród których znajdziemy likwidację chatu oraz zintegrowany z Google Drive menedżer zdjęć. Najnowsza wersja mobilnej aplikacji Google+ to przede wszystkim brak doskwierającej wszystkim ikonki chatu w launcherze, która służyła tylko po to, by poinformować użytkownika o możliwości zainstalowania nowego komunikatora – Hangoutów. Po chacie zostało tylko wspomnienie, a w menu aplikacji znajdziemy odnośnik do wiodącego rozwiązania Google, który, w razie jego braku na naszym urządzeniu, przeniesie nas wprost do sklepu Play.  Nowości jest jednak o wiele więcej. Miłośnicy fotografii na pewno docenią to, że mobilne Google+ teraz pozwala nam na zarządzanie wszystkimi umieszczonymi na Dysku Google’a zdjęciami. Otrzymaliśmy w związku z tym nawet dodatkową ikonkę w launcherze, która ma temu posłużyć. Zapewne w ten sposób kalifornijska firma powoli przygotowuje się do wyeliminowania ze swojego portfolio Picasy, której desktopowa wersja nie była aktualizowana od bardzo dawna. Sam menedżer spisuje się bardzo dobrze, oferując nam funkcje zarządzania i organizowania galerii, a także automatycznego poprawiania umieszczonych tam grafik.  Nowa wersja aplikacji to również kilka praktycznych usprawnień interfejsu. Wreszcie nasz strumień możemy odświeżać za pomocą przeciągnięcia palcem ku dolnej krawędzi ekranu, a więc korzystanie z dedykowanego temu przycisku wydaje się zbędne. Aktualizacja wprowadza też lepsze zrządzanie wieloma profilami, a także usprawnienia w module udostępniania lokalizacji, który jest zastępstwem wyłączonego niedawno Google Latitude.  Nowa wersja aplikacji Google+ nosi numer 4.1 i dość wyraźnie wskazuje kierunek, w którym społecznościowy serwis Google’a podąża, a jest to sprawna unifikacja i integracja wszystkich usług, co ma przysłużyć się dostarczeniu użytkownikom bardziej spójnego zestawu funkcji i zachęceniu do korzystania z innych usług kalifornijskiej firmy. Osobiście nowości oceniam na plus, choć obecność dodatkowej ikonki w launcherze znowu aż tak konieczna nie była. Otrzymaliśmy w ten sposób właściwie dwie galerie, bo trzeba zauważyć, że wbudowane w Androida rozwiązanie również pozwala na synchronizację zdjęć z serwerami Google (choć nie skanuje zawartości Dysku). 