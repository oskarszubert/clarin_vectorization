10.11.2011 Przyznam, że o moim wieżowcu w Tiny Tower już prawie całkowicie zapomniałem i świat tam na dłuższy czas stanął. Na szczęście to tylko prosta i przyjemna gra, więc nikt w niej nie umrze, ani nie zeschną mi się żadnej roślinki (tak, piję do Ciebie Farmville), więc żalu wielkiego nie mam. Może odrobinkę do dewelopera, że zaniedbał swój produkt na tyle, że przestałem się nim interesować. Na szczęscie NimbleBit obiecuje poprawę.  Dużą nowością mają być misje, które pozwolą nam zyskać duże ilości waluty premium (Tower Bux) służącej do przyspieszania budowy naszej wieży. Wcześniej była ona głównie dostępna za prawdziwe pieniądze lub poprzez mozolne wykonywanie zadań. Misje będą polegały na zebraniu odpowiedniej liczby konkretnych produktów. Pojawia się tutaj jednak problem, że możemy nie mieć akurat piętra koniecznego, aby zarabiać dany surowiec. Możemy wtedy skorzystać z pomocy przyjaciół, którzy po prostu nam go przekażą. Trochę żałuję, że są to tylko zadania ilościowe, a nie faktyczne misje, w których musimy się też bardziej postarać. Przypomnę, że Tiny Tower to całkiem przyjemna gra budząca nostalgiczne wspomnienia z Sim Tower, a że jest darmowa to trudno jej nie pobrać i nie pobawić się w małego budowniczego. Sama aktualizacja natomiast nie ma jeszcze konkretnej daty wypuszczenia, ale ma się pojawić „niedługo”, więc zapewne po akceptacji po stronie Apple. W sumie cieszę się, że będę mógł powrócić na chwilę do Tiny Tower, bo jakoś w pewnym momencie przestałem odwiedzać mój wieżowiec. Gra jest darmowa i pobrać ją możecie klikając tutaj. Tej zimy pojawi się też na Androidzie. 