10.04.2013 Kto nie zna Toy Story? Animacja Pixara swego czasu była na ustach wszystkich, a sam twierdzę, że to obok Shreka jedna z najbardziej kultowych marek tego typu. Prędzej czy później musiała się zatem pojawić też na platformach mobilnych. Jak wypadł ten debiut w praktyce? Czy produkcja Disneya ucieszy najmłodszych? Więcej, myślę, że nie tylko ich. Toy Story: Smash It! ma być kwintesencją tego, co nas tak mocno bawiło w filmach animowanych o analogicznym tytule. Teoretycznie powinniśmy zatem znaleźć tutaj duże dawki humoru, dynamiczną akcję i Buzza oraz Chudego w rolach głównych. Czy rzeczywiście jest tak kolorowo? Od strony graficznej z pewnością. Gra już na ekranie menu atakuje barwnymi grafikami i świetnie wykonanymi modelami postaci. Aż chce się wcisnąć przycisk rozpoczęcia zabawy, więc wciskamy i…  Rozgrywka może wydawać się na pierwszy rzut oka nieco monotonna. Oto bowiem nasz bohater, Buzz staje naprzeciw konstrukcji z klocków, na których siedzą kosmici Zurga (głównego czarnego charakteru, jakby ktoś nie wiedział). Przeciągając palcem po ekranie, ustawiamy nasz celownik na wybrane, newralgiczne punkty budowli i rzucamy piłkami (a w późniejszym czasie również potężniejszą bronią), by strącić przeciwników na ziemię. W trakcie zabawy możemy przesuwać naszą postać po okręgu, by lepiej dobrać się do skóry kosmitom i przewrócić więcej klocków za jednym zamachem. Nie jest to szczególnie wymagające i do uzyskania jednej gwiazdki nie trzeba się szczególnie gimnastykować. Wyzwaniem będzie jednak zwycięstwo za pomocą jednego/dwóch rzutów, co daje oczywiście maksymalną liczbę punktów i gwiazdek. Prawdę mówiąc model zabawy mocno przypomina Angry Birds, z tym wyjątkiem że ma trójwymiarową oprawę i inną tematykę.  Disney oddał nam do dyspozycji 60 plansz podzielonych na cztery epizody. To dużo, ale w dłuższej perspektywie może się okazać niewystarczająco. Nadzieja zatem w tym, że producent będzie dbał o swoich klientów i dostarczy aktualizacje, które zwiększą potencjał produkcji i zapewnią kolejne godziny zabawy.  Osobiście za największy atut Toy Story: Smash It! uważam oprawę wizualną. Jeżeli nikomu nie przeszkadza duża liczba kolorowych elementów i jaskrawych barw uderzających z ekranu, to będzie zachwycony. Zarówno modele bohaterów, jak i konstrukcje z klocków, czy otoczenie wykonano bardzo starannie. Gra przykuwa oko i po prostu cieszy – bez względu na to czy mamy lat 13, czy 23.  Gra jest dostępna w Google Play za niewielkie pieniądze – zaledwie 3,14 zł. Myślę, że jeżeli lubicie (Wy, albo Wasi podopieczni) Toy Story i klimat tych filmów, to jest to produkcja obowiązkowa. W przeciwnym wypadku również warto rozważyć zakup, bo to zawsze jakaś miła odmiana dla dwuwymiarowych Angry Birds – równie grywalna i wciągająca. 