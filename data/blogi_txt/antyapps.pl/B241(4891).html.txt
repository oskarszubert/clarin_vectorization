09.01.2013 Lubię gry logiczne, szczególnie takie, które wymagają ode mnie czegoś więcej niż odrobiny szczęścia. Phlipple to jedna z nich — kolejny prosty pomysł, który opiera się tylko na naszej wyobraźni przestrzennej oraz myśleniem kilka kroków na przód. Wymagający, ale też dający ogromnie dużo satysfakcji kiedy nareszcie uda nam się rozwikłać łamigłówkę. Naszym zadaniem jest złożenie całej konstrukcji. Ta składa się z kwadratowych pól ułożonych w przestrzeni, a do obowiązków nam narzuconych, jeśli chcemy przejść dalej, jest tak prowadzić główny, „zwijający” kwadrat, by nie zablokować sobie dostępu do innych, przy okazji niczego za sobą nie zostawiając. Trzeba jednak mieć także na uwadze czerwone granice, które blokują nam dostęp ze strony, na której się znajdują. Lojalnie uprzedzam, że nie będzie to specjalnie proste zadanie — twórcy przygotowali dla nas wymyślne figury, które niekoniecznie są symetryczne i wypełnione z każdej strony w takich samych ilościach, dlatego będzie trzeba się trochę nagłowić by nie utkwić w martwym punkcie i nie zostawić pola na drugim końcu planszy.  Poruszamy się gestami — mażąc palcem po ekranie w kierunku, którym chcemy wykonać ruch. Z prawej i lewej strony ekranu mamy dwie strzałki, które służą do obracania ekranem, by złapać interesującą nas perspektywę. Teoretycznie wszystko jest banalnie proste, jednak w praktyce mazanie po ekranie by wskazać kierunek w którym chcemy podążać nie zawsze jest intuicyjny i działa. Czasem trzeba obrócić ekran, by gra zahaczyła w jakim kierunku chcemy się poruszać. Wizualnie Phlipple robi niespecjalnie dobre wrażenie. Tandetny gradient w tle i coraz większe półprzeźroczyste bryły które są stawianym nam wyzwaniem, to zdecydowanie nie jest wszystko na co stać smartfony i tablety obecnej generacji. Jak wynika z opisu, jest to po części ukłon w stronę właścicieli starszych modeli urządzeń z Androidem, aby także i na nich gra działała płynnie i bezproblemowo, ale wciąż — nie zdziwię się, jeśli kogoś takie rozwiązanie odepchnie. Dla mnie sam brak mikropłatności i kupowanie pełnego produktu jest już ogromnym plusem, który pozwala przymknąć oko na takie elementy — bo solidnych, nie wyciągających od nas pieniędzy na każdym kroku gier, jest coraz mniej. Niestety.  Mimo że techniczne aspekty Phlipple nie powalają, to sama idea i wyzwanie jakie stawia produkcja zasługują na szacunek. Liczę, że niebawem doczekamy się podobnego pomysłu nieco lepiej zrealizowanego, ale póki co nie powinniśmy wybrzydzać. Gra dostępna jest na platformie Google Play za blisko osiem złotych. Jeżeli nie jesteście przekonani czy warto, zapoznajcie się najpierw z wersją demonstracyjną, która zawiera jedynie dziesięć (ze stu) łamigłówek — tę można oczywiście pobrać za darmo. 