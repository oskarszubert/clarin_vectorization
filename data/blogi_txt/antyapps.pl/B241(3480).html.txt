26.09.2012 Gameloft jest obecny na Windows Phone prawie od początku jego istnienia. Wprawdzie jest to platforma, na której oferuje chyba najmniej swoich gier (8), to w wielu przypadkach były to produkty dobre i dopieszczone. Jednak od jakiegoś czasu, ich gry są prostym odcinaniem kuponów, szykowanymi na szybko konwersjami.  Real Football jest tego najlepszym przykładem. Blisko rok po premierze aktualizacji Mango, która to pozwoliła aplikacjom na szybkie przełączanie, Gameloft wydaje grę bez wsparcia dla tej opcji. Co to oznacza w praktyce? Najmniejsza przerwa w grze, wciśnięcie nieumyślne lupy, klawisza menu głównego, zablokowanie ekranu, przerwą naszą grę, a po powrocie będziemy musieli zaczynać ją od nowa. Oczywiście po odpowiednio długim wczytaniu na nowo całego meczu. Najdelikatniej mówiąc jest to kpina i nie rozumiem jak Microsoft mógł pozwolić takiej grze na obecność w kategorii Xbox Live. Przecież w niej powinny znajdować się tylko najlepsze tytuły, wykorzystujące możliwość systemu Windows Phone.  Grafika jest brzydka. Oczywiście ta w PES 2012 też nie zachwyca, w końcu Windows Phone ma swoje ograniczenia, ale jednak piłka od Konami broni się wykonaniem innych elementów, pracą kamery, płynnością rozgrywki, dynamizmem. Tego w Real Football nie ma. Zawodnicy wchodzący na stadion wyłaniają się z powietrza, animacje piłkarzy są drętwe, a gra podczas meczu potrafi gubić klatki nawet na urządzeniach klasy HTC Titan czy Nokia Lumia 800. Odnośnie grafiki warto porównać wielkość obu gier. Real Football waży 38 MB,  PES 2012 98 MB. I tę różnicę widać od pierwszego uruchomienia. Real Football należy się mały plus za komentarze podczas meczu, pozostała oprawa audio jest na poziomie przyzwoitym, na pograniczu ze słabym.  Gdyby nie te dwa, rażące elementy z Real Football mogłaby być znośna gra. Niestety, wpływają one na całą rozgrywkę. Co z tego, że sterowanie jest na przyzwoitym poziomie, jak płynność gry nie pozwala się nim cieszyć? Po co nam 14 różnych stadionów, skoro każdy wygląda prawie tak samo? W grze znajdziemy 225 zespołów podzielonych na 8 lig. Niestety w większość przypadków nie ma tu prawdziwych imion i nazwisk. Gramy więc pseudo gwiazdami, w tej pseudo piłce. Zapomniałem jeszcze wspomnieć o AI, czasem jest po prostu tragicznie. Nie wymagam od gry mobilnej geniuszu, ale w tym wypadku jest naprawdę źle.  Czy Real Football to gra zła? Tak. Jest jak rzucony ochłap, który ma zadowolić wszystkich, a tak naprawdę nie zaspokoi nikogo. Na szczęście jest konkurencja, droższa, ale nieporównywalnie lepsza. Oczywiście jeżeli ktoś jest fanem piłki kopanej zapewne zaryzykuje te 10 zł i grę kupi, w końcu, nie ma więcej tytułów tego typu na Windows Phone. Wszystkim innym odradzam. Jeżeli macie jeszcze jakieś wątpliwość pobierzcie wersję testową, a najlepiej porównajcie z PES 2012. Ocena: 2 