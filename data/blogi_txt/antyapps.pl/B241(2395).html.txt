05.08.2013 Większość dostępnych w Google Play skanerów kodów kreskowych pochodzi od twórców porównywarek cenowych. MOBIT GS1 wyróżnia się na tym tle, bo pochodzi od samej organizacji nadającej kody kreskowe, a także oferuje inne funkcje i rozwiązania. Teraz aplikacja doczekała się solidnej rewolucji, którą widać niemal na każdym polu. W nowej wersji aplikacji zastosowano nowy, prostszy interfejs o mniej jaskrawych kolorach oraz bardziej płaskich przyciskach. W dalszym ciągu trudno nazwać to mistrzostwem, ale prezentuje się o niebo lepiej i przystępniej. Poszczególne ekrany są przejrzyste i intuicyjne w obsłudze, a ulokowanie poszczególnych poleceń nie nastręcza problemów. Nowy MOBIT GS1 to również szereg dodatkowych funkcji. Przede wszystkim twórcy zaimplementowali tutaj funkcję przeglądania gazetek promocyjnych z ogromnej liczby sieci handlowych z całej Polski. Znajdziemy tutaj nie tylko broszury z hipermarketów, ale też dyskontów, sklepów RTV AGD, drogerii i aptek. Baza jest niezwykle rozbudowana i jeżeli lubimy być na bieżąco z promocjami, na pewno znajdziemy tutaj coś dla siebie.   Od teraz aplikacja dysponuje również ekranem z historią, co pozwala szybko wrócić do produktów, które skanowaliśmy wcześniej. Dzięki temu nie musimy ich mieć stale pod ręką, gdy ponownie potrzebujemy informacji. Co więcej, możemy też tworzyć własne listy produktów, które mogą nam np. pomóc w trakcie zakupów lub po prostu przydać się w przyszłości jako źródło informacji. A tych tutaj nie brakuje. Aplikacja wyświetla skład produktów, wyszukuje najniższe ceny na aukcjach, w gazetkach promocyjnych oraz porównywarkach cenowych, a nawet znajduje opinie o tych produktach w sieci. To prawdziwa skarbnica wiedzy na ten temat. A to nie wszystko. W przypadku, gdy skanujemy leki, program znajduje dla nich zamienniki. Twórcy dodali również funkcję informowania o ostrzeżeniach UOKIK i RAPEX związanych z danym produktem oraz sprawdzania jego legalności.   Baza produktów jest obszerna, choć zdarzało mi się dość często, że brakowało informacji o tych skanowanych przeze mnie. Dobrze, że twórcy pozwalają na przesyłanie informacji na ten temat – dzięki temu uda się wyeliminować z czasem takie sytuacje. Sam proces wyszukiwania informacji nie trwa zbyt długo, a skaner spisuje się dobrze. Warto jednak zadbać o dobre światło, co znacząco oszczędzi nam frustracji podczas korzystania z funkcji programu. Przyznam szczerze, że jestem pod dużym wrażeniem postępu, jaki dokonał MOBIT GS1. Aplikacja nie straszy już interfejsem, a ponadto ciągle jest rozbudowywana o nowe funkcje i ciekawe rozwiązania. Właściwie nie planowałem pozostawiać jej na swoim smartfonie po zakończeniu testów, ale jestem przekonany, że jeszcze z niej skorzystam. 