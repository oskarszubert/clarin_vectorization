20.12.2011 Czasem najprostsze rozwiązania są najlepsze, a czas spędzony z danym tytułem nie może być dłuższy niż minuta. Takie proste odstresowywacze to prawdziwa plaga na iOSie, z drugiej strony dobrych gier tego typu jest naprawdę mało. Takie tytuły muszą mieć to coś, co spowoduje, że będziemy do nich wracać raz na jakiś czas i nigdy nie skasujemy go z telefonu. Tak miałem z Doodle Jump i tak samo mam teraz z Temple Run.  Temple Run to bardzo prosta gra – biegniemy przed siebie wąskimi korytarzami, jako pseudo Indiana Jones i musimy unikać różnych przeszkód na ścieżce. Niby gra, jak milion innych, ale w tej jest coś, co pozwala wciągnąć się na dłużej.  Dużo uroku dodaje fakt, że grafika jest w 3D. Niby to nic wybitnie ładnego, ale po prostu dzięki temu możemy biec do przodu, znaczy się w głąb ekranu, zamiast w standardowe prawo. To też zwiększa zakres możliwości – czasem trzeba dokonać wyboru w lewo lub prawo, podskakiwać lub ślizgać się pod palącym ogniem chociażby.  Rozgrywkę urozmaicają jeszcze bardziej dodatkowe umiejętności i ulepszenia, które możemy zakupić zbierając monety w trakcie gry. Możemy zebrać chociażby tryb autopilota, w którym jesteśmy nietykalni czy też magnes, który przyciąga rozstawione po planszy monety. Jest też możliwości zapłaty poprzez mikrotransakcje, ale twórcy nie atakują nas niepotrzebnymi okienkami reklamowymi czy też nie ustawiają stawek tak wysoko, żebyśmy stracili duży kawałek zabawy. Jasne niektóre dodatkowe postacie kosztują swoje, ale to tylko kwestia zmiany biegnącego awatara, czyli nic, co by wpływało bezpośrednio na grę. Czy warto? Temple Run jest darmowe, a zagrałem w niego już kilkanaście, jeśli nie kilkadziesiąt razy. Zdecydowanie dobra inwestycja w odrobinę miejsca w pamięci telefonu. Zwróci się z nawiązką i przynajmniej przez jakiś czas zastąpi wysłużonego Doodle Jumpa czy cokolwiek innego w co gracie, żeby się odstresować. 85 tysięcy osób wystawiło grze 5 gwiazdek, więc to o czymś musi świadczyć. Link do aplikacji (wersja uniwersalna). 