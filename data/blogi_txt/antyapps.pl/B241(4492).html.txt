31.10.2012 To już ta pora roku, to już dziś. Magiczna noc duchów, przebierańców i psikusów: Halloween. W Polsce zwyczaj ten dopiero zaczyna się zakorzeniać, ale w krajach anglosaskich, z których się wywodzi, Halloween to prawdziwy szał. Odczuwalne jest to również w AppStore, które zostało zalane okolicznościowymi aplikacjami. Wśród nich wyłapałem całkiem zabawną gierkę, którą chcę Wam przedstawić. Vampire Scary Halloween Horror to nieskomplikowana i wesoła gra w klimatach halloweenowej grozy. Co więcej, przeznaczona jest dla różnego typu odbiorców, przynajmniej, jeżeli chodzi o wiek. Fabularnie jest prosta i raczej poszukiwacze rozbudowanych gier nie znajdą w niej nic ciekawego, ale Vampire Scary Halloween Horror może nadać się na zabicie czasu w oczekiwaniu na Halloween Party. Na czym polega rozgrywka? Cóż, naszym zadaniem jest nie pozwolić robactwu na wpełznięcie pod drzwi do naszego domostwa. Musimy więc skupić się na jego rozgniataniu, czemu oczywiście towarzyszą odpowiednio dobrane dźwięki miażdżenia i rozpłaszczania. Oczywiście w tle leci nuta grozy, abyśmy poczuli odpowiedni klimat.  Robactwa jest całkiem sporo, więc trzeba działać szybko. Możemy oczywiście rozgniatać je pojedynczo, ale możemy zabijać kilka paskudników jednocześnie. Oprócz tego możemy w jednej chwili zamrozić wszystkie znajdujące się na ekranie robaki lub je spopielić. Oczywiście moce te są limitowane. Gra kończy się, gdy niechcący spróbuje rozdeptać się skorpiona lub pod drzwiami przejdą 3 robale. Jak wspomniałem, trzeba się całkiem szybko uwijać, gdyż w pewnym momencie robi się ich naprawdę sporo. Vampire Scary Halloween Horror posiada kilka trybów rozrywki, tak, aby każdy mógł w nią zagrać. Mamy więc oprócz trybu normalnego, tryb „zabawa”, „dzieci” „maleństwa”, różniące się szybkością uciekania robaków oraz skutkami ich zgniatania. Nie ma to jak familijna rozrywka polegająca na mordowaniu robaczanego paskudztwa.  Graficznie gra nie powala i nie zachwyca, ale trzyma pewien poziom, więc źle nie jest. Troszeczkę gorzej z dokładnością – czasami trzeba się namęczyć, aby zabić danego pająka czy pluskwę, co spowalnia nas i daj większe szanse wrogowi. Niemniej jednak gra może się podobać. Mnie bawi, nie lubię robaków. Normalnie kosztuje 0,89 euro, dziś za darmo, więc zagrać można. 