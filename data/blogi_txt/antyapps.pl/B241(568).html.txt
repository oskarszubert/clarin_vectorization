02.01.2014 Dla wszystkich, których Święta i Sylwester nie zniechęciły na jakiś czas do jedzenia, mam dzisiaj propozycję apki, której zadaniem będzie polecanie restauracji i najlepszych potraw, które serwują w swoich menu. Liczba użytkowników Burple (przynajmniej w Europie) jest jeszcze mocno ograniczona, jednak aplikacja prezentuje się na tyle dobrze, że z pewnością będę trzymał za nią kciuki i co jakiś czas sprawdzał, jak startup się rozwija. Jak to zwykle bywa, startujemy od utworzenia nowego konta w serwisie, logowania za pomocą poczty lub przy użyciu istniejącego profilu na Facebooku lub w Google+. Burple swoją strukturą przypomina Instagram. Mamy więc profil, w którym ustawiamy własny avatar, dodajemy odpowiedni opis, a poniżej przewijamy kolejne treści, jakie dodały osoby znajdujące się w kręgu naszych znajomych. Tak można pokrótce opisać dział “Feed”. Nieco inaczej prezentuje się zakładka “Guides”, która jest właściwie nadrzędną częścią całej apki. To tutaj znajdziemy odnośniki do restauracji i najlepszych potraw, które możemy w nich zjeść.  Całość zaprojektowano wyjątkowo starannie, a twórcy aplikacji stale aktualizują zawartość serwisu o nowe artykuły w stylu “13 najlepszych świątecznych dań na wynos” lub “najlepsze placki i naleśniki w Singapurze”. Każdy z nich opatrzony jest indywidualną grafiką, która przenosi nas do spisu miejsc, z którego możemy przenieść się do profilu danego lokalu. Wybrane potrawy lub lokalizacje możemy także dodać do naszej listy życzeń. Twórcy apki w sprytny sposób wykorzystali Instagram do popularyzacji swojego serwisu. Biorąc pod uwagę, że właśnie tam znajdziemy prawdopodobnie najwięcej zdjęć uwieczniających najróżniejsze posiłki, pomysł na promocję Burple u konkurencji to niezłe rozwiązanie. Aby zdjęcia zapisane na Instagramie pojawiły się wśród fotek umieszczonych na Burple, wystarczy użyć tagu “#burple” i aktywować usługę w opcjach aplikacji. Niestety, jak to często bywa w przypadku “branżowych” startupów, ich popularność w naszym kraju nie jest zbyt imponująca. Jak na razie próżno szukać tu informacji o lokalach z Polski oraz recenzji potraw pochodzących z rodzimych restauracji. Na ten moment główną domeną Burple jest Azja. W serwisie nie brakuje opinii dotyczących smakowitych potraw i przytulnych lokali w Tokio, Bangkoku czy Singapurze. Planując wymarzoną wycieczkę na Daleki Wschód, z pewnością zaopatrzę się w Burple, jednak w obecnej chwili praktyczne zastosowanie apki sprowadza się jedynie do zaspokojenia ciekawości związanej z azjatycką kuchnią i nacieszenia oczu zdjęciami wspaniałych potraw. Mam jednak nadzieję, że projekt szybko się rozwinie. 