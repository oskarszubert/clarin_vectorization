27.09.2013 Aplikacja Speedtest net do mierzenia prędkości naszego łącza internetowego nie doczekała się żadnych większych zmian od bardzo dawna. Ciągle był problem z poprawnym wyświetlaniem jej na tabletach, a sam interfejs straszył dość archaicznymi elementami. W końcu twórcy postarali się o solidną aktualizację. Przebudowano niemal wszystko. Nie spodziewajcie się jednak, że nowa wersja w jakikolwiek sposób wspiera interfejs Holo lub opiera się na wskazówkach Google’a. Twórcy w dalszym ciągu preferują własny styl, który trąci trochę neonowymi tablicami po zmroku. Co by jednak o nim nie pisać, prezentuje się dość estetycznie. Kluczowym elementem jest oczywiście charakterystyczna tarcza licznika, na którym wyświetlana jest prędkość naszego łącza. Towarzyszą jej delikatne animacje. Można odnieść wrażenie, że część z nich delikatnie trąci kiczem, ale w gruncie rzeczy interfejs okazuje się bardzo spójny i przemyślany…   …do pewnego stopnia. Otóż mimo, że interfejs składa się z kilku ekranów, nie możemy się między nimi przełączać za pomocą przeciągnięć palcem. Co więcej, podczas korzystania z przycisków przy dolnej krawędzi ekranu daje się odczuć delikatne, półsekundowe opóźnienie. Nie wpływa to korzystnie na komfort obsługi. Do plusów warto natomiast zaliczyć to, że program dobrze skaluje się na tabletach i nie ma sytuacji, w której małe okienko z interfejsem otacza gruba czarna ramka. Zrezygnowano za to z nieznanych powodów z poziomego trybu pracy. Co na wspomnianych dodatkowych ekranach znajdziemy? Na drugim od lewej twórcy umieścili spis poprzednich wyników testów. Wybierając którąś z pozycji uzyskamy szczegółowe informacje, a także możliwość uruchomienia widoku mapy, na którym porównamy prędkość naszego łącza z prędkością innych użytkowników. Może to być przydatne, w sytuacjach, gdy podejrzewamy, że szwankuje okoliczna infrastruktura sieci. Same wyniki może sortować ze względu na prędkość pobierania/wysyłania, ping czy czas, w którym zostały zapisane. Istnieje oczywiście w dalszym ciągu możliwość eksportu do formatu CSV i wysłania ich e-mailem.   Nie zabrakło też ekranu ustawień. Tutaj jednak w dalszym ciągu skromnie. Możemy określić jednostkę, w jakiej są podawane wyniki, wybrać preferowany serwer, w oparciu o który przeprowadzany jest test, a także podejrzeć swój adres IP. Nuda. Ostatni z ekranów jest jeszcze mniej przydatny – zawiera informacje o programie, politykę prywatności oraz odnośnik do przesyłania twórcom feedbacku. Nowa wersja aplikacji Speedtest.net jest dużym krokiem naprzód, ale w dalszym ciągu wiele jej brakuje. Interfejs to przerost formy nad treścią. W dobie, kiedy królują minimalistyczne, przejrzyste projekty, Ookla serwuje nam przesycony neonowy jarmark, którym choć bardzo spójny, trąci kiczem. Wątpliwości budzi też przełączanie między ekranami oraz liczba opcji konfiguracyjnych. 