10.10.2013 Wraz z aktualizacją GDR 2 i nowymi modelami telefonów Nokia wprowadziła znaną z jej innych systemów opcję Glance Background. Dzięki niej, nasz telefon nawet pomimo zablokowanego ekranu potrafi prezentować tak podstawowe informacje jak godzina. W przyszłości mają do niej dołączyć także powiadomienia. Natomiast już teraz, dzięki aplikacji Glance Background, ekran możemy wzbogacić grafiką.  Choć funkcja ekranu czuwania powstała głównie z myślą o ekranach wykonanych w technologii AMOLED, Nokia udostępniła ją także na inne urządzenia. Pobór energii jest wtedy większy, ale dalej znikomy i przy intensywnym używaniu smartfonu nieodczuwalny. Sam korzystam z tej opcji na Lumii 920 i tak jak trzymała mi wcześniej od rana do wieczora tak trzyma dalej. Przejdźmy jednak do Glance Background. Za pomocą tej aplikacji możemy wzbogacić ekran czuwania o dodatkową grafikę. W zestawie mamy 4 gotowy, każda z nich prezentuje się świetnie, zwłaszcza na ekranach AMOLED. Nic nie stoi na przeszkodzie by zaznaczyć kilka z nich, będę prezentowane losowo, a w przypadku wyboru ciągłego widoku ekranu czuwania, zmienią się po pewnym czasie.  Mamy też możliwość wczytania dowolnej grafiki z pamięci telefonu. Zestaw narzędzi pozwoli dopasować ją do specyfiki ekranu. Jeżeli chcemy, ekran przyozdobi pełnoprawne, kolorowe zdjęcie. Oczywiście wpłynie to odczuwalnie na naszą baterię. Interfejs aplikacji jest bardzo prosty. Ogranicza się do jednego okna głównego, w którym wybieramy grafikę oraz okna edycji tych zapisanych w telefonie. Żadnych zbędnych dodatków. Podczas testów aplikacja działała poprawnie, trzeba jednak pamiętać że to wciąż beta. Jeżeli posiadacie Lumie z Windows Phone 8 polecam instalację Glance Background. Za jego pomocą uatrakcyjnimy wygląd telefonu w fazie spoczynku. Gdy inne będę leżały z czarnym ekranem, Wasz może prezentować nie tylko godzinę, ale i grafikę. Dla części osób będzie to zbędny bajer, dla innych kolejna z metod na wyróżnienie smartfona na tle pozostałych. 