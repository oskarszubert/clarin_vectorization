01.03.2013 Jedną z najstarszych gier jaką wszyscy praktycznie pamiętamy są puzzle. Układaliśmy je w dzieciństwie, a być może i w chwili obecnej zbieramy się ze znajomymi by zabawić się w tego typu gry. Puzzle to jednak łamigłówki, które mogą mieć wiele wariacji. A więc zamiast układać obrazek możemy przesuwać okręgi by utworzyć dany szereg. Na podobnej zasadzie działa aplikacja Michała Malewicza – tytułowa HungrySquid. Jest to prosta gra, złożona z wielu poziomów, na których musimy pomóc ośmiornicy wypuścić energię planety w postaci specjalnego, inteligentnego żelu na zewnątrz sześcioboku utworzonego z mniejszych elementów o tym samym kształcie. Wspominany żel będzie uciekał na zewnątrz, płynąc po przejściach narysowanych na kamieniach. Jednak żeby tak się stało naszym działaniem musimy odpowiednio przekręcać całe sześcioboki w taki sposób, aby owe linie połączyć. Im więcej nam się uda, tym większą ilość punktów zdobędziemy w końcowym rezultacie. Żel odpalamy stukając w głowę ośmiornicy. W ten prosty sposób nakarmimy nasze zwierzę.  Do wyboru mamy możliwość zagrania w trzy różne tryby. Pierwszym z nich jest „klasyczny”, gdzie mamy dwie minuty na rozwiązanie układanki, ale warto abyśmy uważali na specjalne kamienie. W kolejnym „na czas” pozostaje nam tylko 1 minuta na rozwiązanie łamigłówki. Natomiast w ostatnim trybie – „zen” – jak autorzy opisują, mamy usiąść sobie wygodnie i się zrelaksować. Każda plansza jest inna, nie goni nas żaden kończący się nieubłaganie czas. HungrySquid posiada wspaniałą grafikę i dobrą oprawę muzyczną. Nie potrzeba zdobyć określonej ilości punktów, aby odblokować inną planszę. Jedynym warunkiem jest wypuszczenie żelu poza cały sześciobok. Prostota grania dla wymagającego użytkownika może się jednak szybko znudzić. Miłym aspektem jest fakt, że aplikacja jest w całości wykonana przez polskie studio designerskie z Warszawy, co na pewno w pewien sposób jest powodem do dumy. Aplikacja wymaga iOS w wersji co najmniej 3.1 i jest dostępna w wersji płatnej oraz darmowej. 