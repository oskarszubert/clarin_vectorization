27.03.2013 Ekrany w tabletach są dość duże – przekątna 7-cali, którą posiadają najmniejsze modele to i tak więcej niż jakikolwiek smartfon (choć różnice się szybko zacierają…). Przestrzeni, na której możemy wyświetlać filmy lub gry jednak nigdy zbyt wiele. Dlaczego zatem by jej nie zyskać, pozbywając się dolnego paska nawigacyjnego? Pomoże nam w tym aplikacja full!screen.  W przeciwieństwie do wszelakich nieoficjalnych modyfikacji systemu, które regularnie serwują nam niezależni programiści full!screen jest rozwiązaniem bardzo konfigurowalnym i stosowanie go, wcale nie pozbawia nas paska nawigacyjnego na stałe. Twórca przewidział bowiem sytuacje, w których zwyczajnie bez standardowego sposobu obsługi nie można się obejść. Jak zatem to działa? Wystarczy, że w ustawieniach programu wskażemy aplikacje, w których pasek nawigacyjny będzie znikał. I tak oto włączamy np. przeglądarkę internetową , albo grę – paska nie ma. Tymczasem po powrocie do ekranu domowego pojawia się on z powrotem. Proste i funkcjonalne, a przy tym nie wiążące się z żadnymi ograniczeniami, prawda?  Ale to nie wszystko. Jako, że większość nowoczesnych tabletów jest pozbawiona fizycznych przycisków typu home czy wstecz, twórca zadbał o inny sposób nawigacji, wykorzystując w tym celu narożniki ekranu. Pojawią się dwa dwa zaokrąglone przyciski (choć je również możemy „zniknąć”), korzystanie z nich pozwoli nam wyświetlić okienko z powiadomieniami przełącznikami oraz listę poleceń nawigacyjnych. Oznacza to, że nie tracimy absolutnie nic ze standardowej funkcjonalności paska – jedynie nieco utrudniamy sobie dostęp do pewnych przycisków (ale coś za coś).  Jak wspomniałem, aplikacja full!screen jest bardzo konfigurowalna. W menu ustawień możemy przypisać różne akcje do długiego i krótkiego naciśnięcia przycisków w narożnikach, a także określić ich rozmiar i przeźroczystość. Wszystko to sprawia, że nawet najbardziej wybredni dostosują to rozwiązanie do własnych preferencji. Niestety jest też druga strona medalu, bo autor przygotował dwie wersje swojej aplikacji i jedynie w płatnym wydaniu znajdziemy możliwość automatycznej konfiguracji aplikacji, które będą pracowały bez paska nawigacji. Na szczęście jej cena nie jest wygórowana – to zaledwie 5 zł. W darmowej odmianie otrzymujemy wszystko to, co tutaj opisałem, poza trybem automatycznym – dla większości użytkowników również powinno to wystarczyć. Istotnym wymogiem korzystania z programu jest też posiadanie dostępu do roota. Bez tego niestety będzie ona bezużyteczna. 