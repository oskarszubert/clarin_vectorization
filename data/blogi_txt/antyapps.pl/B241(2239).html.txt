08.08.2013 Parafrazując znaną szerszej publice piosenkę „po nocy przychodzi dzień, a po upałach burze”. Chyba wszyscy zdajemy sobie doskonale sprawę z tego, że po tych kosmicznie wysokich temperaturach w których obecnie staramy się przetrwać przychodzą szalone wyładowania atmosferyczne, które mimo że potrafią przerazić, to choć na kilkadziesiąt minut pozwalają nam odetchnąć w chłodzie. Gdzie są burze i jak przedstawia się rozkład temperatur? Odpowiedzi na te pytania zna Mapa burzowa i pogodowa! Aplikacja zawiera cztery zestawy map — trzy z nich związane są stricte z samymi burzami, zaś ostatnia jest interaktywną mapą pogodową. W zależności od naszego wyboru, widzimy mapy Polski / Europy, oraz jak przedstawia się na nich sprawa wyładowań atmosferycznych. W momencie pisania tego tekstu, burze opuściły Polskę i jej sąsiadów — udały się na południowy-zachód, gdzie nawiedzają Szwajcarię i Francję. Oznaczone są one różnymi kolorami — jak wynika z legendy, te określają jak dawno nastąpiło w miejscach wyładowanie atmosferyczne; aplikacja podaje dane maksymalnie do dwóch godzin wstecz. Interaktywna mapa pogodowa, jak sama jej nazwa wskazuje, podaje na bieżąco aktualizowane temperatury dla większych miast / regionów. Z pewnością nie jest to rzecz, z której wyczytacie temperaturę najmniejszych miejscowości, jednak zagęszczenie termometrów na mapie jest na tyle duże, że jeśli tylko będziecie chcieli się zorientować jakiego rzędu temperatur macie się spodziewać na danym terenie, raczej nie będziecie mieli problemu z odczytem danych.  Nie nazwałbym się specem od aplikacji pogodowych, bo najzwyczajniej w świecie… wyglądam co rano za okno, jednak wystarczy tu przytoczyć Live Weather Earth, Morning Rain czy minimalistycze Sun, by udowodnić, że te mogą wyglądać naprawdę efektownie. Mapa burzowa wypada przy nich niezwykle blado. Surowa oprawa to jedno, ale brak obsługi gestów to zupełnie inny poziom abstrakcji. Przyzwyczajony do przybliżania dzięki rozszczepianiu palców, za każdym razem zdziwiłem się, że ta sztuczka nie działa. Zamiast tego musiałem wciskać (niezbyt zresztą estetyczne) przyciski oznaczone symbolami plusa i minusa. Mapa burzowa z pewnością nie dołączy do grona najbardziej efektownych aplikacji. I raczej nikomu nie polecałbym jej z uwagi na temperatury. Radary burzowe jednak robią wrażenie i jeśli chcecie wiedzieć gdzie w przeciągu ostatnich dwóch godzin szalały wyładowania atmosferyczne, to warto sprawdzić. Aplikacja dostępna jest za darmo w Google Play. 