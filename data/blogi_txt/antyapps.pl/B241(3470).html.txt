25.09.2013 Sekcja dęta po lewej, perkusja po prawej. Na środku niech będzie chór, albo nie – gitara basowa, sekcję chóru ustawimy nieco z tyłu. Wszyscy na miejscach? No to gramy! Rayman Legends Beatbox zręcznie wymyka się zaszufladkowaniu. Aplikacja jest czymś pomiędzy prostą grą skierowaną do najmłodszych, a nieskomplikowanym programem do tworzenia własnej melodii z wykorzystaniem instrumentów i kolorowych postaci.  Dwa dostępne tryby rozgrywki nie różnią się specjalnie pomiędzy sobą. W pierwszym, noszącym nazwę Creation mode, mamy możliwość stworzenia własnego utworu z wykorzystaniem kilkunastu dostępnych sampli. Wystarczy sięgnąć do katalogu stworów znajdującego się u dołu ekranu i podzielonego na odpowiednie sekcje. Bębny, perkusja, smyczki, gitara – ilość opcji nie oszałamia, ale pozwala stworzyć całkiem przyjemnie brzmiący kawałek. Szkoda, że twórcy nie zdecydowali się na udostępnienie bogatszej bazy dźwięków i nie umożliwili ich modyfikacji – zauważalnie zwiększyłoby to możliwości aplikacji. Gotowy kawałek możemy wysłać za pomocą e-maila i udostępnić na Facebooku lub Twiterze.  Drugi dostępny tryb – Legendary mode daje możliwość wybrania jednej z trzech gotowych kompozycji i rozebranie jej na czynniki pierwsze. Możemy dowolnie włączać i wyłączać poszczególnych grajków i na własne oczy (a właściwie uszy) przekonać się, jak z pojedynczych dźwięków powstaje gotowy utwór. Melodie tworzone w Rayman Legends Beatbox przypominają te, które dane było nam słyszeć w recenzowanej na łamach Antyapps świetnej platformówce Rayman Jungle Run. Grafika w Rayman Legends Beatbox nawiązuje do wspomnianej wcześniej platformówki. Oznacza to najwyżej klasy dwuwymiarową, bardzo kolorową i stylową oprawę.  Aplikacja posiada sporo niewykorzystanego potencjału. Znikoma ilość instrumentów, brak możliwości modyfikacji ich brzmienia i niemożność zapisania stworzonej melodii na dysku urządzenia, na którym Rayman Legends Beatbox zainstalowaliśmy sprawiają, że zabawa w tworzenie muzyki nudzi się już po kilkunastu minutach. Gra dostępna jest również na urządzenia z systemem Android. PS. Rayman Legends Beatbox przeznaczony jest tylko na tablety. 