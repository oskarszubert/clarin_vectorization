16.01.2014 Jak można się było spodziewać, premierze nowego filmu o tytule Robocop towarzyszyć będą również nowe gry. Mobilna odsłona nowego Robocopa niestety nie zachwyca, choć nie można też powiedzieć że jest zupełnie rozczarowująca. To całkiem dobra gra, lecz potencjał tytułu nie został w pełni wykorzystany. Przy pierwszym uruchomieniu gry od raz zauważymy, że gra powstawała w pośpiechu. Od samego początku jesteśmy wrzuceni w wir akcji i może być to zdaniem wielu bardzo dobry pomysł, to jednak w mojej ocenie brak wprowadzenia nas w to co dzieje się w grze i kim tak naprawdę kierujemy jest sporą przesadą. Scenariusz gry jest niezbyt skomplikowany – odwiedzamy kolejne lokalizacje, gdzie naszym zadaniem jest “pozbyć się” atakujących nas przeciwników. Mechanizm strzelaniny polega na ciągłym, automatycznym chowaniu się za różnymi przeszkodami, w tym także za wybuchającymi autami. Interesować nas będą oczywiście dwie skrajne części ekranu – lewa strona odpowiedzalna jest za samo celowanie, zaś naciśnięcie na prawą część ekranu powoduje otwarcie ognia. Wtedy, przytrzymując palec przy prawej krawędzi jednocześnie zmieniamy kierunek strzału. Po pierwszej akcji treningowej szybko załapiecie o co chodzi.   Podczas waki, liczyć możemy na wsparcie technologiczne na przykład w postaci drona lub skanera. Dron może pozbyć się wskazanych przez nas przeciwników, zaś funkcja namierzania ułatwia załatwienie kilku bandytów pod rząd – wystarczy zaznaczyć ich pozycje, a RoboCop sam odda kolejne strzały. Nie możemy sami poruszać się po dostępnej mapie i jedyne co leży w naszej gestii to zmiana osłon w razie zagrożenia.    W przerwach pomidzy akcjami cofamy się do głównego menu, gdzie możemy zakupić lepsze wyposażenie za zdobyte pieniądze. Naturalnie nie zabrakło tutaj systemu mikropłatności, który pozwoli na przyspieszenie rozwoju postaci. Na całe szczęście uiszczanie opłaty nie jest niezbędne do kontynuowania przygody w “normalnym tempie”. Graficznie gra również wpisuje się w średnią półkę – nie doświadczymy tu genialnej oprawy wizualnej, lecz nie powinna też ona nas odstraszać. Grę znajdziemy za darmo w App Store, więc jeżeli macie chwilę wolnego czasu, to możecie spróbować swoich sił w byciu “robo-gliną”. Recenzja dotyczy gry na platformę iOS. Tytuł dostępny jest także w wersji dla Androida. 