06.12.2012 Czy naprawdę musimy oszczędzać przyciski wyłączania w naszych telefonach? Bo prawdopodobnie z takiego założenia wyszli twórcy aplikacji Screen Off and Lock — po co w innym razie stworzyliby aplikację, dzięki której tę akcję możemy wykonać bez korzystania z fizycznego guzika? Po instalacji programu proszeni jesteśmy o przyznanie jej przywilejów administratora. Jeżeli się zgodzimy możemy już zacząć z niej korzystać — klikając w ikonkę blokujemy i wyłączamy ekran telefonu. Czyli wykonujemy tę samą akcję, którą wywołujemy naciskając przycisk power w naszym urządzeniu. Oczywiście do programu można stworzyć również skrót, czy to na pulpicie, czy to na pasku, dzięki czemu będziemy mieli do niej zawsze szybki dostęp. Nie przekonuje Was to? Mnie również, ale Screen Off and Lock ma jeszcze jedną sztuczkę w rękawie — potrafi usypiać telefon, kiedy dłużej przytrzymamy przycisk wyszukaj.  Nie mogło zabraknąć również kilku opcji personalizacji. Główna ikonka odpala program, co w tym wypadku związane jest z wyłączeniem telefonu, ale po instalacji czeka na nas jeszcze jeszcze jeden skrót — odpowiedzialny za konfigurację programu. Co prawda poszaleć tam nie możemy, ale jeśli lubujecie się w bajerach pozwalających szybciej pożreć baterię, to zawsze możecie ustawić jedną z animacji towarzyszących usypianiu waszego urządzenia, lub dźwięk który będzie odtwarzany przy tej akcji. Jaki jest sens używania takiej aplikacji? Nie wiem, może dla kogoś taki sposób będzie najzwyczajniej w świecie wygodniejszy? Drugi jaki przychodzi mi do głowy, to właśnie problematyczne / zepsute fizyczne klawisze odpowiedzialne za tę akcję. Ale ilość pozytywnych ocen w Google Play dowodzi, że jest na takie rozwiązanie zapotrzebowanie, także jeśli i Wam takie narzędzie się przyda, czym prędzej pobierajcie Screen of Lock. 