16.04.2012 Jeśli przyjdzie taki moment, że zechcemy zmienić wygląd naszego Androida, to społeczność przywita nas z szeroko otwartymi rękoma pokazując, jak wiele można zmienić. Tym razem będziemy modyfikować launcher po to, aby do złudzenia przypominał ten z iOS. Program, który dziś przedstawię nazywa się Espier Launcher i jest praktycznie idealną kalką iOSowego Springboardu. Oferuje oczywiście te same opcje – absolutnie fenomenalną możliwość przesuwania ikonek na ekranie, niezrównaną opcję zmiany tapety i najważniejsze – wręcz feature killer – możliwość tworzenia folderów! Czyli w sumie niewiele, ale to wszystko w oprawie przypominającej iOS.  Nie może jednak zabraknąć androidowych smaczków – na pulpicie możemy umieszczać widżety, a iOSowe funkcje możemy delikatnie modyfikować np. przez zmianę animacji otwierania folderu czy zmianę paska z notyfikacjami na androidowy lub odwrotnie. Ciekawostką jest fakt, że autor przeportował praktycznie wszystkie rzeczy, które znajdziemy w iOS – razem z paskiem multitaskingu czy spotlightem (wyszukiwarką). W skrócie – wychodzi na to, że otrzymujemy launcher, który działa identycznie jak ten z iOS, ale na Androidzie. Do tego jeśli mamy urządzenie ze starszym Androidem 2.1 – została stworzona specjalna wersja launchera dla tych użytkowników, a posiadacze tabletów mogą używać Espier Launchera HD! Wszystkie wersje Espier Launcher dostępne są w Google Play za darmo, więc jeśli ktoś lubi iOS, ale z jakichś względów ma telefon z Androidem – to warto spróbować! Espier Launcher i Espier Launcher dla Androida 2.1 oraz Espier Launcher HD można pobrać klikając w nazwy programów. 