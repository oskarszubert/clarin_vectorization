06.11.2013 Czerwony Kapturek nie żyje. Cóż, trudno się dziwić, wszak jego historia znana jest od dziesięcioleci. Dziewczynka przez ten czas zdążyła dorosnąć, zachorować i… odejść z tego świata. Teraz jej domem jest grobowiec numer 6, a za sąsiadów ma swoich (równie martwych) rodziców. Właściwie wiele się nie zmieniło i gdyby nie oślizłe, zielone robaki wypełzające z pustego oczodołu Kapturka, ciężko byłoby się zorientować, że coś jest nie tak. Wobec śmierci dziewczynki i jej rodziców zastanawiający jest długi żywot babci Kapturka, która, mimo podeszłego wieku wciąż trzyma się świetnie i, co tu dużo ukrywać – jest bardzo bogata. Jak się okazuje, gotówka może przydać się również w zaświatach. Od słowa do słowa powstaje plan by babcię otruć, a pieniądze zabrać. Posłańcem śmierci niosącym w koszyku zatruty podarek zostaje sam Czerwony Kapturek.  Tak rozpoczyna się historia przedstawiona w Małym Czerwonym Martwym Kapturku - animowanej, interaktywnej aplikacji zaprojektowanej na iPada. Jak łatwo wywnioskować na podstawie poprzednich akapitów – nowa historia Kapturka raczej nie jest przeznaczona dla najmłodszych. Opowieść prezentuje się wyśmienicie. Konwencja zastosowana przez autorów, klimatyczne ilustracje i świetne animacje idealnie wpasowały się w moje poczucie estetyki. Podobnie ma się sprawa z oprawą dźwiękową – muzyka i dźwięki są jednymi z najważniejszych elementów tworzących klimat historii rozgrywającej się na ekranie. Całości dopełnia znakomity tembr głosu anglojęzycznego lektora. Skoro już jesteśmy w temacie – Mały Martwy Kapturek umożliwia wybranie jednej z dwóch wersji językowych: angielskiej lub hiszpańskiej.  Jedyną wadą opowieści jest jej długość. Kilkadziesiąt scen składających się na nową historię babci i Kapturka, to na dobrą sprawę zaledwie pół godziny rozrywki. Owszem, nadal jest to rozrywka na najwyższym poziomie, ale po dobrnięciu do końca opowieści dominuje uczucie niedosytu, że całość trwała tak krótko. Little Red Dead Riding Hood to kolejna, wyśmienita interaktywna bajka zaprojektowana z myślą o iPadzie. Tym razem opowieść skierowana jest do nieco starszego czytelnika/słuchacza/widza, ale absolutnie nie należy traktować tego jako wady. Ja bawiłem się świetnie:) Z okazji Halloweenowej promocji Little Red Dead Riding Hood dostępny jest w obniżonej cenie wynoszącej 0,89€. 