23.10.2013 Halloween zbliża się wielkimi krokami, pora więc wejść nieco w klimat duchów, straszydeł i innych „przerażających” bohaterów. Wprawdzie mroczny wizerunek krwiopijców zachwiały nieco „Pamiętniki Wampirów” i „Saga Zmierzch”, jednak okazuje się, że również dobre wampiry mają swoich fanów. Hotel Transylvania to kolejny przykład ocieplania wizerunku mrocznych stworzeń. W zeszłym roku ukazał się film pod tym samym tytułem, a gra była elementem jego promocji. Kiedy pisaliśmy o niej przy okazji zeszłorocznego zestawienia aplikacji na Halloween, dostępna była jedynie wersja na iOS. Ponieważ gra pojawiła się w końcu na Androidzie, na pewno warto przyjrzeć jej się nieco bliżej. Jeśli oglądaliście Hotel Transylvania, grafika w grze może was nieco rozczarować. Na potrzeby aplikacji, postaci zostały lekko uproszczone. Nieskomplikowana grafika ma jednak swoje zalety, ponieważ gra chodzi płynnie nawet na starszych odsłonach Androida. Rozgrywka toczyć się będzie w piętrowych hotelach, którymi zarządza nie kto inny jak sam hrabia Dracula. Naszym zadaniem będzie obsługa „potwornych” gości, którzy postanowili odwiedzić nasz pensjonat. Do naszych zadań będzie należało doprowadzenie ich do odpowiednich pokoi, zagwarantowanie posiłków, dodatkowych atrakcji, a na koniec posprzątanie przed przybyciem kolejnych gości. Cała zabawa wymagać będzie spostrzegawczości i refleksu. Hotel Transylvania nie należy jednak do skomplikowanych gier. Sterowanie odbywa się poprzez klikanie w odpowiednie miejsca na planszy, które nasz bohater ma odwiedzić, a następnie wybieranie czynności, jakich wymagają określeni goście. Oczywiście wraz z rozwojem gry będzie nam towarzyszyć coraz więcej „przyjezdnych”, powiększy się liczba dostępnych pokoi, a także liczba akcji, jakie będziemy mogli wykonać. Nie zabrakło także możliwości ulepszania naszego hotelu np. poprzez unowocześnienie windy czy zorganizowanie wózka umożliwiającego dostarczenie większej ilości posiłków naraz. W każdej misji musimy także w określonym czasie wyrobić wskazaną normę, aby móc przejść do kolejnej rundy.  Hotel Transylvania Dash to gierka, która sprawdzi się głównie jako niezobowiązujący przerywnik podczas codziennych obowiązków. Mimo że raczej nie skusiłbym się na płatną odsłonę gry, za którą przyjdzie nam zapłacić nieco ponad 3 złote, to podstawowa wersja jeszcze jakiś czas zostanie ze mną w ramach skutecznej walki z chwilami nudy. Użytkownicy systemu iOS mogą pobrać ją TUTAJ. 