29.07.2013 Sukces gry w kulki chyba już na zawsze pozostanie dla mnie tajemnicą. Pamiętam czasy młodości, kiedy na nic zdawały się prośby i marudzenia o zwolnienie miejsca przy komputerze, kiedy mama siadała do niego na „partyjkę kulek”. Niestety smartfony i tablety nie wchodziły wtedy w grę, dlatego młode pokolenie na pewno nie będzie już miało tak traumatycznych wspomnień związanych z eliminowaniem kolorowych kulek na planszy. A jeśli nowe pokolenie mam nadal lubuje się w tej rozrywce, z całą pewnoscią powinna przypaść im do gustu gra Cookie Troubles, która całkiem niedawno pojawiła się w Google Play. Tym razem przyjdzie nam się zmierzyć z kolorowymi muffinkami. Pierwszym krokiem po uruchomieniu apki będzie podanie naszego imienia. Dzięki temu kilka osób korzystających z jednego smartfonu i tabletu będzie mogło na bieżąco śledzić wyniki swoich konkurentów. A na czym polega sama rozgrywka? Jak napisałem we wstępie, schemat jest tu bardzo zbliżony do tego, co oferowały nam słynne „kulki”. Na planszy znajduje się 7 rzędów babeczek w różnych kolorach. Naszym zadaniem jest zaznaczenie minimum trzech takich samych ciastek znajdujących się obok siebie. Linia, którą prowadzimy, może przebiegać pionowo, poziomo, jak również po skosie. Na miejscu każdego „zestawu”, który uda nam się wyeliminować z planszy (albo mówiąc językiem twórców aplikacji – „sprzedać”), pojawiają się kolejne, a nasz budżet liczony w dolarach rośnie.  Czas rozgrywki jest oczywiście ograniczony, dlatego w grze liczy się spostrzegawczość oraz refleks. Dodatkową atrakcją są „boostery”, które możemy kupić za zdobyte pieniądze. Pierwszy z nich umożliwia „sprzedaż” jedynie dwóch babeczek, zamiast wymaganego minimum trzech. Drugi pozwala doliczyć dodatkowe 5 sekund do czasu gry, natomiast trzeci pozwala usunąć z planszy wszystkie muffinki o określonym kolorze. Innym urozmaiceniem są specjalne babeczki, które możemy dowolnie łączyć z innymi słodkościami, które znajdują się na ekranie. Cookie Troubles to gra, która z pewnością umili chwile nudy lub oczekiwania. Cukierkowa grafika powinna przypaść do gustu szczególnie paniom i fankom domowych wypieków. Gra nie jest jednak żadną innowacją, a jedynie kolejnym klonem gier tego typu, dlatego nie sądzę, aby zatrzymała graczy przed ekranami mobilnych urządzeń szczególnie długo. Przy dzisiejszej konkurencji na rynku gier dostępnych w Google Play, odgrzewanie starego kotleta jedynie za pomocą nowej szaty graficznej to chyba trochę za mało (mimo że zastąpienie kulek babeczkami prezentuje się naprawdę ładnie). 