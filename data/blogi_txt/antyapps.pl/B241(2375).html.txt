29.03.2013 Punkty ksero, wypierane przez cyfrowy zapis studenckich notatek lub  uwiecznianie dokumentów na zdjęciach, w pewnych kręgach powoli odchodzą w zapomnienie. Mobile Doc Scanner to aplikacja, która jeszcze bardziej ułatwi nam archiwizację wydrukowanych tekstów w naszych smartfonach i tabletach poprawiając ich jakość i zapisując je w PDFach.   Uruchamiając program mamy do dyspozycji trzy główne funkcje: skanowanie jednego dokumentu, wykonanie serii skanów oraz dostęp do naszych zasobów – wcześniej zeskanowanych dokumentów. Druga z nich szczególnie ułatwia życie, kiedy potrzebujemy skopiować kilkadziesiąt stron i nie chcemy za każdym razem czekać aż aparat załaduje się od nowa. Tu po prostu cykamy zdjęcia serią, a później program umieszcza wszystkie z dokumentów w jednym pliku PDF. Po zeskanowaniu określamy krawędzie każdego z plików. Program automatycznie poziomuje nasz tekst tak, aby nie był pochylony w żadną stronę. Aplikacja ustawia białe tło w sfotografowanych dokumentach, modyfikuje kontrast i szumy tak, aby dokumenty przypominały kserokopie, a nie zwykłe zdjęcia tekstu. Jeśli zmiany nie są wystarczające, mamy także możliwość manualnego wprowadzenia poprawek. Możliwości jest dużo, jednak aplikacja sama świetnie radzi sobie z tekstem, więc najczęściej i tak nic nie trzeba zmieniać. W procesie pełnej automatyzacji działania aplikacji brakuje tylko wyznaczania krawędzi naszych skanów. Przy większej liczbie kartek dużo czasu pochłania ręczne określanie skanowanego obszaru.  Mobile Doc Scanner w Google Play kosztuje obecnie 15,94 ZŁ. Myślę, że osobom, które często skanują różnego rodzaju notatki wydając pieniądze w punktach ksero, kwota ta szybko się zwróci. Dla korzystających ze skanera sporadycznie twórcy przewidzieli wersję LITE, w której jeden plik PDF może zawierać do 4 stron. Dokumenty są tu jednak oznaczone znakiem wodnym, a w samym programie wyświetlane są reklamy. Warto jednak polować na promocje. Jakiś czas temu udało mi się ją kupić za nieco ponad 3 złote.   Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 