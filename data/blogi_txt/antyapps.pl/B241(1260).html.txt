08.01.2013 Aplikacji do tworzenia list zadań czy sporządzania notatek jest tak wiele, że można się w nich po prostu pogubić. Deweloperzy chętnie sięgają po tę kategorię  i tworzą coraz to wymyślniejsze produkty, oferujące rozbudowane funkcje lub nietuzinkowy wygląd i nawigację. Tylko teraz na swoim telefonie mam takich produkcji kilkanaście i czasem zastanawiam się, po co mi ich tyle. Ale od czasu do czasu pojawiają się aplikacje, które w nieco inny, lepszy sposób podchodzą do tematyki. Taką jest właśnie Fetchnotes. Jest to bardzo prosta w obsłudze i działaniu aplikacja, wykorzystująca znany od dawna mechanizm do porządkowania i kategoryzowania wpisów. Dzięki niej można w łatwy sposób wprowadzić nieco porządku w chaosie naszych notatek. Jak działa? To proste: mamy jeden stream wpisów z zaznaczonymi datami ich dodania, u góry którego znajduje się wyszukiwarka. Sam edytor wpisów jest również banalnie prosty, co oznacza, że nie ma co liczyć na rozbudowane do granic możliwości notatki. Wpisujemy tekst, możemy oczywiście wkleić link i tyle. Twórcy Fetchnotes zdecydowali się jednak wykorzystać sprawdzony mechanizm tagów. Otóż każdy wpis możemy oznaczyć wybranym tagiem. Z lewej strony zaś wyświetla nam się menu, w którym znajdziemy listę generowaną na podstawie tworzonych przez nas tagów, dzięki czemu możemy porządkować wpisy i przeszukiwać je zgodnie z określonymi kategoriami. Jest to mało oryginalny, ale prosty mechanizm, rzadko obecnie stosowany w tego typu aplikacjach, za to bardzo skuteczny, zwłaszcza, że Fetchnotes opiera swoje działanie właśnie na nim, więc nie ma obawy, że będziemy mieli problem ze znalezieniem naszych tagów – są one wyeksponowane. Również wyszukiwarka pozwala na przeszukiwanie streamu na ich podstawie. Dodatkowo możemy łatwo dzielić się wybraną treścią z innymi użytkownikami – wystarczy, że przed nazwą wybranego użytkownika postawimy znak @, a dany wpis pojawi się w jego streamie. Prościej już chyba się nie da. Aplikacja oferuje także synchronizację między urządzeniami, dlatego też trzeba na dzień dobry założyć sobie konto. I to tyle, jeżeli chodzi o Fetchnotes. Nic więcej tutaj nie znajdziemy. Warto dodać, że aplikacja działa bardzo płynnie, dodawanie wpisów jest szybkie i proste, a mechanizm tagowania sprawdza się całkiem nieźle. Osobiście podoba mi się prostota tego rozwiązania i choć nie jest to oryginalny pomysł, został on dobrze zaadaptowany. Minusem Fetchnotes jest to, że jest całkiem spora, jak na swoją kategorię. Aplikacja dostępna jest również na Androida. 