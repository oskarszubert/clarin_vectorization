09.10.2012 Teraz, gdy coraz więcej ludzi ma w swoich kieszeniach smartfony, a w nich dostęp do GPSa i internetu, podróżowanie stało się prostsze, niż kiedykolwiek. Oczywiście nie mówię tutaj o kwestii transportu, środków finansowych i tym podobnych, ale o mapach i przewodnikach. Ta kategoria aplikacji nieustannie się rozwija i powstaje coraz więcej produktów tego typu realizowanych przez prywatne firmy, ale również przez turystyczne miasta w celach promocyjnych. Wybór jest ogromny i znalezienie ciekawego przewodnika turystycznego bywa kłopotliwe. Dodatkowo wiele z tego typu aplikacji wygląda i działa bardzo podobnie, opierając swoje bazy na „turystycznych szlagierach”. Czasami jednak pojawia się w tej dziedzinie coś interesującego i takim czymś jest aplikacja Polska Lokalsa. Jej twórcy podeszli do tematu nieco inaczej i choć może nie jest to podejście zupełnie nieznane, to jednak wyszło im to nader ciekawie. Otóż w Polska Lokalsa w turystyczną podróż zabierają nas konkretni przewodnicy, którzy pokazują ich własne propozycje na atrakcje. Ale po kolei. Przede wszystkim do wyboru na razie mamy tylko 6 miast, w tym oczywiście Wrocław, Kraków, Poznań czy Warszawę. Po wybraniu danej lokalizacji wyświetla nam się mapa z zaznaczonymi atrakcjami turystycznymi posegregowanymi znacznikami odpowiadającymi odpowiednim kategoriom: jedzenie, kultura czy pub. U dołu widoku jest również wyświetlana lista z wszystkimi wyszczególnionymi lokalizacjami.  To, co jednak odróżnia tę aplikację od innych, to fakt, że, jeżeli dobrze zrozumiałem zamysł, dane atrakcje dobierają konkretne osoby wybrane na przewodników. Ich listę dostajemy zaraz po uruchomieniu aplikacji i możemy filtrować wyniki właśnie poprzez konkretne osoby. Gdy wchodzimy w daną lokalizację otrzymujemy informację o przewodniku, który ją dodał oraz jego krótkie bio (które można ukryć – zamysł fajny: wiesz, kto ci daną rzecz poleca, przez co nawiązujesz pewną relację i bardziej ufasz osądowi tej osoby niż automatycznie generowanym wynikom). Oprócz tego wyświetlany jest oczywiście adres, zdjęcia i krótka recenzja przewodnika. Co więcej można powiedzieć o Polska Lokalsa? To, że aplikacja została stworzona dla lokalo.pl należącego do Grupy Allegro, a więc nie szczędzono na niej pieniędzy. I to widać, aplikacja pod względem UI jest naprawdę świetnie dopracowana (warto również odwiedzić stronę internetową projektu). Bardzo dobrze skrojona i wyglądająca grafika, prosta intuicyjna nawigacja. Warto również docenić sam pomysł opierający się na bezpośredniej rekomendacji od konkretnej osoby. Wprawdzie tego typu rekomendacje znajdziemy wszędzie, jak chociażby w Yelp czy Lokalnie, to w tych serwisach giną one w tłumie, tutaj mamy wybrane osoby i założę się, że nie zostały one wzięte z ulicy (i wcale nie chodzi mi o to, że są zawodowymi przewodnikami). Bardzo to przypomina kreowanie trendesetterów. Oczywiście to moja opinia i wcale nie kłóci się to z moimi odczuciami, wedle których Polska Lokalsa to ciekawy projekt, który bardzo mi się spodobał. Mam jednak nadzieję, że nie okaże się on tylko li chwilowym materiałem promocyjnym, ale będzie rozwijany, a obecny kształt aplikacji jest tylko formą przedstawienia się użytkownikom, gdyż, nawet z tak nietuzinkowym podejściem, przewodnik turystyczny musi posiadać pewne funkcje, jak chociażby odsyłanie do nawigacji, możliwość dodawania lokalizacji do zakładek i tym podobne. Na razie baza aplikacji duża nie jest, ale z czasem, jeżeli Polska Lokalsa będzie rozwijany, te funkcje staną się niezbędne. Ocena: 4+ (na zachętę) 