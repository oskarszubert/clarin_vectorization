17.06.2013 W mniejszym lub większym stopniu dotyczą one każdego. Zazwyczaj ich intensywność rośnie wraz z wiekiem, ale bywa różnie. Raczej za nimi nie przepadamy, ale czy tego chcemy czy nie, są konieczne. Wizyty u lekarza i cykliczne badania. Dla wielu przykry obowiązek, wymagający dobrego rozplanowania w czasie i nierzadko odpowiedniej motywacji. Od czego mamy jednak aplikacje mobilne:) Dziś na tapetę weźmiemy program o nazwie Zdrowy Kalendarz. Aplikacja pozwoli zapanować nie tylko nad własnymi badaniami i wizytami u lekarzy, ale także nad stanem zdrowia najbliższych nam osób. Zdrowy Kalendarz to osobisty terminarz badań i wizyt lekarskich. Aplikacja dostępna jest bezpłatnie na urządzenia działające pod kontrolą obu najpopularniejszych systemów mobilnych: Androida oraz iOS. ZK został zaprojektowany przez USP Zdrowie w ramach programu Stworzone dla Zdrowia.  Po zarejestrowaniu konta i zalogowaniu się do programu (możemy skorzystać z logowania poprzez Facebooka lub za pomocą adresu e-mail) czeka nas wypełnienie krótkiej (i dobrowolnej) ankiety. Podajemy swoje dane kontaktowe, datę urodzenia, płeć oraz wgrywamy zdjęcie. Po tych zabiegach, które nie powinny zająć nam więcej niż kilkadziesiąt sekund aplikacja serwuje nam listę zalecanych badań. Wykaz rekomendacji uzależniony jest od danych wpisanych w  kwestionariuszu osobowym (pod uwagę brane są wiek i płeć). Ilość punktów składających się na listę jest ściśle skorelowana z wiekiem użytkownika – im więcej lat na karku, tym zalecany przegląd jest dokładniejszy i obejmuje więcej układów. W moim przypadku na listę rekomendacji składały się: pomiar ciśnienia, BMI, badanie krwi, badanie wzroku oraz dentysta. W przypadku każdego zalecenia otrzymałem krótki opis tego, w jaki sposób mam przygotować się do badania (na przykładzie badania krwi: badanie na czczo, przez min. 12 godzin przed pobraniem krwi nie należy jeść, pić oraz wykonywać dużego wysiłku, dopuszczalna jest niewielka ilość wody). Oczywiście nic nie stoi na przeszkodzie by do zarekomendowanego spisu badań dodać dowolne inne, w zależności od indywidualnych potrzeb i trapiących dolegliwości. Aplikacja umożliwia również wprowadzenie danych innych członków rodziny, co daje szansę na stworzenie kompletnego, przejrzystego i funkcjonalnego kalendarza zdrowia bliskich nam osób.  Interfejs Zdrowego Kalendarza jest przemyślany i czytelny. Nikt nie powinien mieć problemów z połapaniem się do czego służy dana ikonka czy przycisk. Jeżeli już jesteśmy przy przyciskach, to muszę wspomnieć o jednym, ale dość istotnym bugu, jaki występuje w wersji aplikacji przeznaczonej na iPad’a. Zgodnie z opisem zawartym w AppStore Zdrowy Kalendarz ma umożliwiać wysyłanie powiadomień (np. przypominających o zbliżającym się terminie wizyty u dentysty) esemesowych i mailowych do osób, których profile dodane zostały do bazy użytkowników. Niestety w moim przypadku pacnięcie przycisku mającego odpowiadać za wysłanie przypomnienia nie przynosi żadnego efektu. Aplikacja wydana przez USP Zdrowie potrafi zmotywować do zapisania się na wielokrotnie odkładaną wizytę i bardzo dobrze sprawdza się jako podręczny notatnik zbierający w jednym miejscu wszystkie terminy badań, na które już przyszło nam się umówić. ZK dobrze spełnia zadanie, do jakiego został stworzony. Liczę na to, że kilka niewielkich niedopatrzeń (m.in. klawiatura zasłaniająca fragmenty ekranu w przypadku poziomej orientacji tabletu) z którymi spotkałem się podczas testu zostanie załatane przy okazji najbliższej aktualizacji. Do prawidłowego działania Zdrowy Kalendarz wymaga systemu iOS w wersji 5.1 lub nowszej. W przypadku Androida wystarczająca będzie wersja 2.2 systemu. Oficjalna strona aplikacji dostępna jest pod tym adresem. Powyższa recenzja jest tekstem komercyjnym. Charakter zlecenia nie miał wpływu na moją opinię odnośnie opisywanej aplikacji. 