19.11.2012 Kto z was pamięta jeszcze czasy, gdy głównym, przenośnym odtwarzaczem muzyki nie był iPhone czy nawet iPod, a kultowy Walkman? Jeżeli pamiętacie te dni, istnieje spore prawdopodobieństwo, że waszej uwadze nie umknął także popularny w polskich domach Kalendarz, którego każda kolejna kartka reprezentowała konkretną datę oraz mądrości dnia. Oryginalny pomysł sprzed lat powraca w nowej, odświeżonej wersji na ekrany telefonów firmy Apple.  Codziennik to aplikacja powstała na zlecenie Kino Polska oraz serwisu Moje Cudowne Lata, której design przypomina stary, wiszący niegdyś u babci na ścianie kalendarz, z którego codziennie należało wyrwać kolejną kartkę. Na odwrocie można było znaleźć różnego rodzaju ciekawostki, kuchenne przepisy, porady czy też dowcipy i horoskop. Na kolejnych kartkach Codziennika znajdziemy szczegółowe informacje na temat konkretnego dnia. Poza aktualną datą, dowiemy się o której wschodzi i zachodzi słońce oraz księżyc, co możemy obejrzeć na kanale Kino Polska oraz odkryjemy informację dnia. Bez problemu dowiemy się także, którym dniem w roku jest dzisiejsza data, kto obchodzi imieniny oraz ustawimy personalne przypomnienia. Każdą wyświetlaną informacją możemy się podzielić z naszymi znajomymi na Facebooku lub poprzez pocztę elektroniczną, a w przypadku gdy wpis nam się wyjątkowo spodoba, możemy dodać go do Ulubionych. Ze szczegółami na temat każdej z wyświetlanych pozycji możemy także przeczytać na łamach portalu MojeCudowneLata.pl. Link znajdziecie na rozwijalnej wstążce przy każdym artykule.  Program nie został także pozbawiony kluczowego elementu – wyrywania kartki z kalendarza. Jedyne czego przy tym brakuje – to charakterystyczny dźwięk rwanego papieru. Element w implementacji bardzo prosty, który zdecydowanie poprawiłby poziom retro klimatu. Codziennik to niewątpliwie pomysł zaliczający się do grupy oryginalnych. Jego wykonanie także reprezentuje założony poziom. Aplikacja wyróżnia się interesującym i klimatycznym designem, który przywołuje stare wspomnienia. Program ma jeszcze trochę kłopotów ze stabilnością (w moim przypadku często się zacinał), jednak to dopiero jego pierwsza wersja (program został wydany 5 dni temu) i z pewnością autor pracuje już nad rozwiązaniem tego problemu. Drażni także fakt, że program nie zapamiętuje wyrwanych przez nas kartek i przy każdym kolejnym uruchomieniu, najpierw zadowala nas planszą dnia wczorajszego. Za pierwszym razem – logiczne, za drugim, trzecim… dziesiątym już nie koniecznie. 