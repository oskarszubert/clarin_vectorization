24.09.2012 Ile razy spoglądaliście na fantastyczne rysunki i zastanawialiście się jak to cudo powstawało? Sam często oglądam galerie zdolnych ludzi i nie będę ukrywał, że robię to z ogromną zazdrością. Z aplikacją Live Art mam szansę pokrótce zobaczyć co się z czym je i jak kolejno powstają części takich grafik. W katalogu aplikacji znajduje się kilkaset prac, które możemy pobierać na nasze urządzenie z Androidem, wykorzystywać jako tło lub — co moim zdaniem jest najciekawsze z tego wszystkiego — podziwiać w różnych fazach tworzenia. Każda z dostępnych tam prac dodatkowo zawiera maksymalnie kilkuminutowy film, na którym w przyspieszonym tempie widzimy jak prezentowały się kolejne fazy: od tła przez szkic, a następnie też kolorowanie i dokładanie kolejnych warstw, które czynią rysunek bardziej efektownym.  W Live Art istnieje również kategoria ulubionych, jako że nie tworzymy tam żadnego konta, to prawdopodobnie wszystkie dodane tam prace znikną przy formacie systemu. Szkoda. Jedynym sensownym zastosowaniem jakie widzę dla tej opcji jest zachowanie by niebawem pokazać jakieś cudo znajomym. Przynajmniej z moją częstotliwością czyszczenia systemu… Obejrzenie jak kolejno powstawały wszystkie te ilustracje to zabawa na kilka ładnych godzin, a w katalogu nieustannie pojawiają się także nowe arty. Ciekawa inicjatywa, choć Live Art to kolejna aplikacja która idealnie wpasowuje się do kategorii z ciekawostkami, a może nawet inspiracjami? Dostępna jest za darmo w serwisie Google Play. 