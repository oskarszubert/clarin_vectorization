01.04.2013 Gier na urządzenia z systemem iOS znajdzie się bez liku. W każdej dostępnej kategorii wybierzemy coś dla siebie. Dla niektórych z nas mogą być to układanki, a z kolei dla innych wyścigi samochodowe. Być może jednak czasem warto jest zagrać w coś zupełnie odmiennego np. golfa? Jedną z odmian tejże gry jest tzw. Mini Golf i to właśnie do niej nawiązuje dzisiejsza aplikacja. Mini Golf MatchUp to pozycja, która zajęła pierwsze miejsce w USA, Kanadzie oraz 26 innych krajach na liście najchętniej pobieranych aplikacji. Samą grę polecają nawet gwiazdy – między innymi Samuel L. Jackson czy chociażby Lee Trevino – 6 krotny zwycięzca PGA. Gra pozwala na rozgrywkę przeciwko naszym znajomym, rodzinie od razu po połączeniu się z siecią Internet. Możemy to zrobić za pomocą połączenia konta z Facebookiem i Twitterem. Do dyspozycji mamy ponad siedemdziesiąt dołków do zaliczenia. Na drodze do nich często pojawi się wiele przeszkód, które sprytnie będziemy musieli ominąć w odpowiednim czasie. Po drodze zbierzemy diamenty oraz monety.  Mini Golf MatchUp sterujemy za pomocą stuknięć i pociągnięć palcem po ekranie naszego telefonu. Ilość zdobytych punktów oraz zebranych dodatków będzie zależeć tylko od naszej precyzji. Aplikacja posiada zaimplementowany, wewnętrzny system wiadomości za pomocą którego będziemy mogli porozmawiać z przeciwnikiem. Aby zdobyć więcej plansz do przejścia będziemy zmuszeni do ich wcześniejszego odblokowania. Jeśli zechcemy poczuć się jak Tiger Woods, który zdobywał dołki w najlepszym stylu to prawdopodobnie będzie to gra, która nas usatysfakcjonuje. Przestrzegam jednak przed jej bardzo cukierkowym wyglądem. 