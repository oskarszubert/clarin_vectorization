20.12.2013 500px najprościej określić serwisem społecznościowym dla fotografów. Oczywiście nie tylko oni mają tam wstęp, z jego zasobów może korzystać każdy. Fotograf jest tutaj rozumiany bardziej przez swoją specjalizację, niż jako osoba posiadająca aparat, co w znacznym stopniu podnosi jakość materiału jaki odnajdziemy w serwisie i odróżnia go od innych, bardziej popularnych usług opartych na zdjęciach. Aby móc skorzystać z aplikacji musimy się do niej zalogować. Można stworzyć normalne konto oparte na logowaniu mailem, bądź też skorzystać z konta Facebook/Twitter/Google +. Bez logowania nie ma możliwości przeglądania zasobów 500px. Główny ekran aplikacji dzieli się aż na 6 zakładek. Dwie z nich skupiają się na opcjach społecznościowych, 2 na polecaniu zdjęć, a jedna daje nam dostęp do ustawień aplikacji oraz naszego profilu. No dolnej belce znajduje się tylko jeden przycisk, odpowiadający za wyszukiwanie treści. Niestety jest on dostępy tylko w tej części menu. Nie przepadam za takimi rozwiązaniami w interfejsie. Wolę za pomocą dolnej belki mieć wszędzie szybki dostęp do opcji i wyszukiwania. Przejdźmy jednak do tego co najważniejsze, czyli przeglądania zdjęć. A te są fenomenalne. W aplikacji nie mogło zabraknąć standardowych dla usług społecznościowych opcji jak dodanie do ulubionych, polubienie, komentowanie. Możemy też przesłać link do zdjęcia znajomym. Niestety wspierane są tylko systemowe usługi społecznościowe Windows Phone. Zabrakło chociażby maila. Ostatnią z ikon dostępnych przy podglądzie są szczegółowe dane o fotografii. Jedyny zarzut jaki mam to brak interaktywnych tagów. W przypadku nowych użytkowników warto zaznaczyć jeszcze jedną rzecz. Aplikacja nie pozwala na pobieranie i zapisywanie zdjęć w pamięci telefonu. Ponieważ prace na 500px to małe dzieła sztuki, sposób dystrybucji różni się od innych serwisów. Tu za zdjęcie w jakości HD się płaci. Czasem cena jest podana od razu, czasem musimy sami wysłać zapytanie do autora.  O interfejsie wspomniałem już powyżej. Wpisuje się w metro i stylistykę Windows Phone, posiada jednak kilka rozwiązań, które niekoniecznie  należą do najlepszych. 500px wspiera ekran blokady, możemy ustawić aby to aplikacja dostarczała nam codziennie zbiór nowych tapet. Nie zabrakło także animowanych kafelków we wszystkich trzech rozmiarach. Zastrzeżenia mam do czasu przejść pomiędzy poszczególnymi częściami aplikacji. Trwa nieco zbyt długo. Czasem zdarzają się też drobne lagi. Przeglądając zasoby 500px może Was zdziwić jak wiele zdjęć które znacie z internetu pochodzi właśnie stąd. Potężny zbiór fotografii krajobrazów, ludzi, zwierząt i wielu innych elementów, a wszystko w doskonałej jakości. To niepodważalne zalety tego serwisu. Nawet bez możliwości darmowego pobierania grafik w wysokiej jakości. Polecam aplikację każdemu, kto lubi czasem poświęcić chwilę na przeglądanie sztuki, lub też chce odpocząć od Instagramu. :) 