15.10.2012 Szczerze powiedziawszy, jestem już nieco zmęczony wszechobecnymi klonami Instagram czy aplikacjami odwołującymi się do tej słynnej produkcji, umożliwiającymi robienie kolaży, pisanie wiadomości, pobieranie zdjęć, etc. Powiedziałem sobie – dość! Na czas jakiś koniec z takimi aplikacjami. Ale jak zobaczyłem tę produkcję, to po prostu nie mogłem się powstrzymać, bo twórcom tejże nie można odmówić biznesowego zmysłu. Jusgramm – Texting with Instagram to aplikacja, która nie zmieni świata, ba, zapewne przypadnie do gustu zaledwie określonej grupie odbiorców. Ale nie wątpię, że będzie to grupa dość pokaźna. Czym jest Jusgramm? To Instagram dla waszych SMSów. Po pierwsze, jak w każdym dobrym SMSie, należy wpisać jakiś tekst (choć znam i takich, którym wystarczą znaki interpunkcyjne, aby wyrazić treść). SMS napisany? To pora go upiększyć. Dla danej wiadomości możemy wybrać jeden z kilkunastu motywów graficznych, które stanowić będą nietuzinkowe tło dla naszego tekstu. Oprócz tego do treści takowego możemy dodać specjalne „emotionki”. Choć jestem wielkim wrogiem tychże, to muszę przyznać, że twórcy aplikacji postarali się i zrobili je naprawdę fajnie.  Poza tymi dwoma elementami naszego SMSa możemy ozdobić jedną z fikuśnych ramek, a także zmienić kolor tekstu. Zmodyfikować możemy także jego rozmiar, szkoda tylko, że nie można wybierać rodzajów czcionek. Gotowego SMSa możemy posłać na Instagram, mailem przez iMessage lub po prostu MMSem. Nie jest to na pewno aplikacja dla wszystkich. Nie jest to też nic szczególnie odkrywczego, gdyż aplikacji do upiększania wiadomości tekstowych jest sporo. Ale w Jusgramm jest naprawdę dużo narzędzi, które powinny zadowolić fanów tego typu wiadomości. A przy okazji twórczych umiejętności dewelopera: aplikacja jest wprawdzie darmowa, ale aby pozbyć się reklam trzeba zapłacić, a oprócz tego można dokupić paczki z dodatkowymi motywami i nie wątpię, że gros użytkowników Jusgramm to robi. Choć tego typu aplikacje to nie moja bajka, to jednak produkt jest całkiem zgrabnie przygotowany i polecam do wypróbowania. Aplikacja dostępna jest również na Androida. Ocena: 4 