13.07.2012 A cóż to za poruszenie wśród wełnianych kulek na czterech nogach zwanych owcami? Dlaczego i gdzie pędzą niczym cumulusy? Czy to wilk? Czy to pies pasterski? A może pastereczka smaga je witką? Nie! To smok! Smok pasterski. Takie rzeczy tylko u Wikingów. Nie wiem czy pamiętacie film animowany sprzed dwóch lat: „How to Train Your Dragon”, opowiadający o odwiecznej walce odważnych, ale nie za mądrych Wikingów ze smoczym rodem? Według mnie jest to jedna z najlepszych produkcji ostatnich lat i za każdym razem, gdy oglądam ten film śmieje się na całego. Dlatego jak tylko usłyszałem, że powstała gra na bazie tego filmu, postanowiłem ją przetestować. DreamWorks Dragons: TapDragonDrop to gra, której fani tej animacji się nie oprą, zwłaszcza, że z okazji Comic-Conu jest do pobrania za darmo. Jeżeli jednak myślicie, że będziecie staczać boje, przeżywać przygody czy dostaniecie symulator lotu smokiem (chyba ten pomysł opatentuje), to się mylicie. Otóż zostaniecie… pasterzami.  Gra to typowa platformowa łamigłówka, czyli musimy wykonać zestaw czynności, aby osiągnąć sukces. Naszym zadaniem jest schwytać rozpierzchłe na wszelkie strony owce do drewnianej klatki. Normalnie użylibyśmy do tego psa, ale nie w świecie Wikingów. Tutaj potrzebny jest nam smok. I tak dobrze nam znani główni bohaterzy filmu ponownie zostają złączeni losem i wiekopomną misją. W grze dostajemy zestaw różnych funkcji, za pomocą którego musimy skierować nasze owce do celu. Podstawową funkcją jest ryk naszego smoka, który ma nakierować owce we właściwą stronę. Oprócz tego możemy palić drzewa, rozbijać przeszkody, przenosić obiekty, itp. Trzeba jednak uważać. Jeden nieopatrzny krok, jedno źle wymierzone zionięcie ogniem i nasze owieczki skończą jako drugie danie na stole możnowładcy lub przekąska dla rekinów. Krótko mówiąc musimy tak wykorzystać dostępne opcje, aby bezpiecznie dostarczyć owce do klatki.  Celem gry nie tylko jest uratowanie wszystkich owiec, ale również wykonanie zadania w określonej liczbie ruchów. Jeżeli nam się to uda zyskujemy oczywiście 100% punktów. Oprócz tego, ratując nasze owieczki od czasu do czasu znajdujemy specjalne przedmioty. Po drodze pojawiają się również różnego typu narzędzia, jak na przykład katapulty. Generalnie twórcy gry się postarali i zadbali o to, abyśmy za szybko się nie znudzili.  DreamWorks Dragons: TapDragonDrop wciąga na długie godziny. Wciąż nowe plansze, nowee funkcje, narzędzia, nowe sposoby osiągnięcia celu. Można tej grze poświęcić naprawdę wiele czasu i nie znudzić się ani przez chwilę. Do tego jest graficznie bardzo dobrze zrealizowana, a twórcy przemycili do niej różne zabawne akcenty: na przykład, gdy przypieczemy naszą owieczkę, pojawi się dymiący stek, itp. Trudno coś złego powiedzieć o tej grze, więc powiem tylko: jeżeli lubicie ten gatunek i lubicie „How to Train Your Dragon” to nie czekajcie i pobierajcie, póki darmowa. Ocena: 4+ Fota 