17.07.2013 Gry mobilne kocham za wiele rzeczy, ale jednym z elementów zdecydowanie jest fakt, iż wciąż potrafią zaskakiwać. Oprawą, wdziękiem czy podejściem do tematu. Tak jak Mooncake, który jest tylko i aż — zręcznościową grą, o układaniu kawałków ciasta na talerzu. Jednak dzięki presji czasu i coraz bardziej pogmatwanym materiałom na których musimy pracować potrafi wciągnąć. Podczas rozgrywki musimy stale zapełniać cztery talerze ciastkami, które składają się… z czterech części. Warto jednak dać sobie chwilę i przemyśleć decyzję mając na uwadze fakt, iż nie wszyscy lubują się w tym samym. O ile lwy najbardziej ucieszą się z deseru składającego się z wielokolorowych części, o tyle księżycowe króliki już nie bardzo. Jako grzeczne, poukładane zwierzaki, preferują, aby wszystkie cząstki były tego samego koloru. Porcje deseru są losowe i trudno wyczuć, kiedy możemy się czego spodziewać. Mamy tylko możliwość wypracowania sobie pewnych strategii, jednak jeśli nie przydzielimy fragmentu na czas, tracimy „życie”. Znowu technika z gospodarowaniem sobie dwóch talerzy na próby i błędy, a dwóch na przemyślane, zaserwowane jak trzeba dania, może nie zdać rezultatu, bowiem każdy z kawałków pasuje tylko w jedną stronę deserowych układanek. A jeżeli na naszych talerzach dane miejsce będzie już zajęte, no to albo tracimy jedną z szans kiedy czas na jego podanie minie, albo dokładamy do któregoś z komponowanych pod preferencje otrzymującego je bohaterów. Albo ta gra oparta jest na dużej losowości i szczęściu, albo w tej nieskomplikowanej formie ukryte są zaawansowane triki, których najzwyczajniej w świecie sam (jeszcze) nie odkryłem.  W zależności od tego jak sprytnie będziemy zarządzać kolorowymi deserami, nagradzani będziemy punktami. Tutaj sprawdza się znana od zarania dziejów zasada, że im więcej tym lepiej — następnie możemy brylować w listach wyników, które niestety są tylko do naszego wglądu, bowiem zabrakło tu integracji z Game Center. Design jest dość przeciętny, podobnie zresztą jak prezencja Mooncake na iPadzie trzeciej generacji. Na szczęście nie ma żadnych problemów z płynnością czy sterowaniem — posiłki przydzielamy prostym gestem przesunięcia palcem w stronę talerza, na który chcemy nałożyć łakocie. Mooncake HD z pewnością nie należy do grona tytułów, które znacząco zmienią branżę. Mimo wszystko to fajna, niezobowiązująca rozgrywka, która wymaga refleksu i szczęścia, jeśli chcemy coś ugrać. Aplikacja dostępna jest za darmo, jedynie w wersji na iPada. 