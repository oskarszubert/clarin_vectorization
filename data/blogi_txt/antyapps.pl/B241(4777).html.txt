22.02.2013 Mimo że nigdy nie byłem asem z matematyki, to teraz, z perspektywy czasu, bardzo dobrze wspominam przedmioty z cyferkami. I chyba głównie dlatego ciągnie mnie również do drobnych łamigłówek z nimi w roli głównej. Quento to znakomity zestaw zagadek z numerkami, opartych na dwóch najprostszych działaniach: dodawaniu i odejmowaniu. Kwadratowe pola 3×3. W sumie dziewięć pól wyposażonych w cyfry, plusy i minusy. A naszym zadaniem jest stworzenie takiego działania, by z wykorzystaniem narzuconej ilości numerków otrzymać narzucony wynik. Brzmi zawile, wiem, ale w praktyce wygląda do następująco. Mamy otrzymać 3 używając czterech cyfr, w tym celu dokonujemy działań: 2+5-7+3. Łatwe? :)  W darmowej wersji Quento możemy poszaleć na dwóch poziomach trudności, pośród zagadek znalazły się opierające się na kombinacjach z dwóch oraz trzech cyfr. Jednak to dopiero połowa zabawy, by cieszyć się „czwórkami” i „piątkami” przyjdzie nam kupić jej pełną wersję. Za tę trzeba zapłacić niewiele ponad trzy złote, jeśli więc zostaniecie porwani przez proste rachunki, warto zainwestować tych kilka złotówek w kolejne zestawy wyzwań. Oprócz posegregowanych trybów, można również odpalić pomieszany tryb free-play, w którym bez zdobywania gwiazdek i innych odznaczeń dostajemy kolejne dziesiątki rachunków do wykonania. Cała zabawa składa się jedynie z niewielkich kwadratowych pól, po ktorych mażemy palcami, w tle zaś jedynie zmieniające się w zależności od naszego progresu kolory. Nowocześnie, modnie, więcej zdecydowanie nie trzeba. Quento dostępne jest za darmo w Google Play oraz AppStorze. Jak już wspominałem, za pełną wersję przyjdzie nam zapłacić niewiele ponad 3 złote w ramach wewnątrzgrowych płatności. 