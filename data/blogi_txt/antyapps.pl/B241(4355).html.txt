07.01.2014 Jednym z ciekawszych elementów systemu Windows Phone i całego ekosystemu od Microsoftu są gry Xbox Live oraz towarzyszący im system osiągnięć. Niedościgniony wzór tego jak mobilizować graczy oraz budować pomiędzy nimi społeczność. Choć systemowy HUB gry pozwala nam śledzić zdobyte osiągnięcia, to jednak dla miłośników bardziej dogłębnych statystyk, to wciąż możę być za mało. Wtedy warto sięgnąć po aplikację taką jak TrueAchiever. Aplikacja nie wymaga logowania na nasze konto, a co się z tym wiąże podawania naszego hasła. Wystarczy sam login. Oczywiście profil nie może być zablokowany przed publicznym przeglądaniem. Podstawowe okno zawiera informacje o wszystkich naszych grach i zdobytych osiągnięciach. Listę tę możemy segregować według tytułów, czasu grania oraz zdobytych punktów. Dzięki temu bez problemu sprawdzimy np. w jakich grach zdobyliśmy już „calaka”, a którym tytułom pozostało już niewiele. Wybierając grę otrzymamy pełną listę wyzwań. Każde z nich może posiadać porady jak i komentarze. Dlatego jeżeli macie problem z odblokowaniem któregoś z nich, sprawdźcie w aplikacji czy nie zawiera jakichś złotych rad.  Kolejna zakładka skupia się na naszych znajomych. Niestety, ponieważ nie logujemy się na nasze konto, listę musimy stworzyć od zera. Dzięki temu możemy wybrać tylko tych, z którymi realnie chcemy rywalizować na punkty. Dwie ostatnie zakładki skupiają się na wiadomościach z podwórka Xbox Live oraz aktywności naszych znajomych. Interfejs TrueAchiever nawiązuje do klasycznych rozwiązań znanych chociażby z HUB-a gry. Nawigacja po nim nie powinna sprawiać nikomu problemu. Aplikacja podczas testów działała bardzo stabilnie. Co istotne część informacji możemy przypiąć jako oddzielne kafelki. TrueAchiever polecam wszystkim miłośnikom grania, zwłaszcza w tytuły Xbox Live. Z tą aplikacją rywalizacja będzie jeszcze ciekawsze, a zdobywanie kolejnych osiągnięć prostsze. Otrzymacie też lepszą możliwość kontroli nad już zdobytymi punktami. A to wszystko dostępne za darmo. Niestety aplikacja działa jedynie z Windows Phone 8. 