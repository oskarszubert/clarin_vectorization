02.02.2012 Na App Storze i Android Markecie dużo jest aplikacji pokazujących nam niebo i rozmieszczenie gwiazd. Pamiętam zresztą pierwszy raz, gdy znajomy chwalił się przede mną telefonem z Androidem i prezentację zaczął właśnie od Google Sky Map. Na wszystkich zrobiło to wielkie wrażenie. Może stąd tak duża konkurencja na tym polu. The Milky Way obiecuje nie przesadzać z natłokiem danych i skupić się na tym, co ważne.     Rzeczywiście aplikacja nie stara się być szczególnie inwazyjną i początkowo dostarcza wręcz odrobinkę za mało informacji, bo ja byłem nawet z lekka zagubiony (zniknął mi interfejs). Na szczęście po chwili go odnalazłem i wszystko stało się jasne. Samo wykrywanie naszego położenia działa całkiem nieźle, przynajmniej na podstawie tego, co udało mi się odnieść z rzeczywistym niebem. Dużym atutem jest bardzo ładna grafika gwiazdozbiorów, którą oczywiście możemy wyłączyć, jeśli chcemy się skupić jedynie na pojedynczych obiektach na niebie. Mi się natomiast to bardzo podobało, ale mówię to raczej z perspektywy laika. Zresztą dla takich, jak ja przygotowano przydatną opcję wspomagania się – wybieramy konkretny element (słońce, księżyc), a aplikacja niewielkim radarem wskazuje nam, w którą stronę mamy patrzeć. Niby nic, ale znowu uprzyjemnia korzystanie z The Milky Way. Każdą gwiazdę możemy zaznaczyć i zobaczyć jej opis pochodzący z Wikipedii. To bardzo dobre rozwiązanie, ale niestety tak, jak sama aplikacja jest po polsku tak opisy pochodzą już z angielskiej wersji bazy wiedzy. Warto dodać, że The Milky Way pozwala korzystać z tejże mapy nieba w połączeniu z kamerą telefonu, dzięki czemu możemy porównać jej skuteczność i nałożyć obraz bezpośrednio na to, co widzimy na niebie. To ułatwia wyszukiwanie konkretnych gwiazd, szczególnie, że z poziomu aplikacji możemy ją natychmiastowo oznaczyć i sprawdzić jej opis.  Czy warto? Osobiście w tym momencie mam trudności z oceną tej aplikacji, bo naprawdę nie poznałem licznej konkurencji ze Star Walk na czele (dostało nagrodę od Apple za najlepszy projekt w 2010 roku). Jeśli jednak miałbym dokonać analizy wartości w całkowitej próżni to mogę powiedzieć, że działa ona bardzo dobrze i spełnia swoje zadanie, przy okazji posiadając bardzo ładną grafikę. Cena, jaką chcą twórcy za swoje dzieło to 2.39 Euro, więc tutaj już musicie ocenić sami czy jesteście na tyle zainteresowani tym, co nad Wami. Link do aplikacji (wersja uniwersalna). 