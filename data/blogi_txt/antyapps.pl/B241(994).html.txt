06.12.2011 Do ceremonii rozdania najbliższych Oskarów zostało jeszcze kilka miesięcy, ale już teraz może być najlepszy moment, aby zaopatrzyć się w aplikację do tego wydarzenia nawiązującą. Awards Hero: Oscars Edition to bowiem nie tylko lista nominacji, ale także ciekawa encyklopedia, mini-gra społecznościowa i parę innych rzeczy. Zwykle trzeba za nią wyłożyć ponad 1 euro, obecnie jest za darmo. Sprawdź, czy warto ją pobrać.  Samo przedstawienie listy nominacji to kiepska rekomendacja – można to szybko sprawdzić w sieci. Zresztą najbliższych jeszcze nie znamy, pozostają nam ubiegłoroczne. Plusem tej zakładki jest obecność trailerów – po ustawieniu smartfona horyzontalnie możemy zobaczyć zwiastun wybranego filmu. Kolejna część aplikacji to ankiety, które są jednak obecnie nieaktywne. Swoje typowanie będzie można zrobić po ogłoszeniu nominacji, a następnie podzielimy się nim na Facebooku, włączając w głosowanie także znajomych. Najbardziej zapaleni kinomani znajdą tutaj również wyciągnięte z rozmaitych amerykańskich serwisów wiadomości ze świata filmu, a także pełną listę nominacji i nagród od samego początku przyznawania Oskarów – ciekawa encyklopedia. Jest też osobna zakładka z trailerami, ale to w zasadzie to samo, co można zobaczyć przy nominacjach. Sam bardzo lubię do kina chodzić i kupować filmy, ale nie zawsze jest czas interesować się na bieżąco co tam grają. Stąd nawet w zeszłorocznych nominacjach znalazłem dwie ciekawostki, które z pewnością nabędę: Rabbit Hole oraz The Kids Are All Right. Zobaczymy co będzie dalej. Awards Hero: Oscars Edition można pobrać stąd. 