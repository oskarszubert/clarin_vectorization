09.12.2013 Jeszcze jeden klasyczny pomysł ubrany w nowe szaty. I szczerze mówiąc chciałbym móc z tej okazji choć trochę ponarzekać, ale byłbym wówczas ogromnym hipokrytą. Bo mimo że trudno w tym przypadku mówić o innowacyjności, to stare ale jare idee wciągają po raz kolejny. I nieustannie drapiemy się po głowie próbując ujarzmić zagadki i nie odpalać kolejnej planszy. Ale to niezwykle trudne zadanie ;-). Czym jest IQ Mission? To zbiór prostych pod względem panujących zasad gier logicznych z klasycznym dla urządzeń mobilnych podziałem na światy i poziomy. Na czym polega rozgrywka? Wszystko zależy od działu w którym się znajdziemy! Na dobry początek — ulokować musimy posągi widoczne na planszy w odpowiednich pod względem koloru lukach. Zatem gdzie tkwi problem? Ano wszystkie one poruszają się w liniach prostych i nie mamy najmniejszych szans, by według własnego widzimisię wybrać dla nich odpowiednią lokację.  Dalej zaś czekają na nas lasery, po których liniach rysować musimy ścieżki tak, by żadnego z punktów nie dotknąć więcej niż raz. Tuż za w kolejności czekają następne bloki do ułożenia oraz zagadki z cyframi w roli głównej. Jeszcze odrobina łamigłówek rodem z Bejeweled i jesteśmy coraz bliżej finału. Jak wspomniałem wyżej, cała produkcja to nic innego, jak zbiór znanych i lubianych patentów opakowanych w nowe szaty. W tym wydaniu z drobnymi wstawkami fabularnymi, by móc jakoś umotywować całe to zamieszanie. Za uporanie się ze wszystkimi zagadkami w sekcji nagradzani jesteśmy kolejnym fragmentem mapy, a celem nadrzędnym, naturalnie, skompletowanie ich w całości.  Pod względem wykonania, produkcja naprawdę wypada solidnie. Jej dużym atutem jest różnorodność, przez odmienne typy zadań nie ma czasu na nudę. Przy okazji każdego z nich należy wytężyć umysł, dlatego nie ma też ani chwili na nudę. Podsumowując — zestaw, jaki tygryski lubią najbardziej — tym bardziej, że nie zapomniano również o łowcach osiągnięć. Ci również mogą liczyć na dwadzieścia odznaczeń, ponadto gra posiada pełne wsparcie applowego Centrum Gier. Jeżeli lubujecie się w produkcjach logicznych, prawdopodobnie żadne z przedstawionych zadań nie będzie dla Was specjalnym zaskoczeniem. To wymieszanie idei kilku najpopularniejszych z nich i sklejenie w godną ich reprezentację. IQ Mission dostępny jest w AppStorze, w wersji uniwersalnej, za blisko 3$. Obecnie jeszcze przez chwilę trwa promocja, w której można go dostać za darmo, także nie ma się nad czym zastanawiać! 