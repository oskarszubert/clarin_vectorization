16.01.2012 Androidify jest aplikacją pochodzącą prosto od Google’a. Pomimo tego, że daje użytkownikom sporo frajdy poprzez możliwość tworzenia własnych postaci opartych o konstrukcję robota – maskotki Androida, o tyle głównym zadaniem jest promocja tego systemu. Nawet w czasach, gdy mobilny system Google’a jest na pierwszym miejscu jeśli chodzi o smartfony, to w umysłach konsumentów marka wciąż musi być kultywowana. Dzięki takim aplikacjom jak Androidify naprawdę się to udaje. Po odpaleniu tego programu lądujemy od razu w kreatorze własnego awatara. Pierwszym krokiem jest ustalenie proporcji postaci. Możemy dowolnie rozciągać kończyny robota – czy to na długość, czy na grubość. Wielkość głowy czy tułowia też jest modyfikowalna. Całością manipulujemy oczywiście za pomocą palców i działa to naprawdę nieźle.  W kolejnych ekranach dostajemy możliwość zmiany karnacji, fryzury i koloru włosów, dodania garderoby, obuwia czy dodatków typu łańcuch czy butelka wina w dłoni. Możliwości jest naprawdę sporo, dlatego praktycznie każdy stworzony przez nas awatar będzie inny. Po utworzeniu własnego Androida możemy się nim podzielić ze znajomymi. To funkcja, na którą kładzie nacisk Google, bo przecież o promocję chodzi. W Androidify możemy zapisać naszą postać jako obraz na telefonie, ale także przesłać do serwisów społecznościowych czy ustawić jako ikonę kontaktu. Poszczególne awatary możemy także po prostu zapisać w programie, a potem przeglądać je w galerii. Zapraszam do pobierania aplikacji i zabawy z nią. Potrafi wciągnąć, zwłaszcza gdy naszą misją stanie się jak najlepsze odwzorowanie naszych znajomych. Androidify dzięki temu może być ciekawym pomysłem na przykład na zabawę podczas imprezy.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 