18.12.2012 Na łamach AntyApps wielokrotnie recenzowaliśmy gry z gatunków logiczno-zręcznościowych. Ich specyfika sprawia, że wyjątkowo łatwo dopasowują się do ekranów dotykowych. Dziś mamy propozycję dla tych wszystkich, którzy cenią sobie głównie drugi aspekt, czyli zręczność. Block Fall pozwoli w idealny sposób sprawdzić, jak szybkie są wasze palce i refleks. Jest to czysta esencja gier zręcznościowych. Nasze zadanie jest niezwykle proste, wręcz banalne, a zarazem trudne i wymagające małpiej zręczności. Na czym polega zabawa? Na ekranie głównym ujrzymy słup składający się ze znaków, a pod nim cztery różne symbole. Będą one odpowiadały poszczególnym klockom losowo rozmieszczonym w słupie. Naszym zadaniem jest wciskanie odpowiednich przycisków, w kolejności w jakiej występują w słupie. Im szybciej i dokładniej to robimy, tym więcej punktów zdobywamy. A warto się śpieszyć, w prawym górnym rogu widzimy upływający czas. Sam mechanizm jest bardzo prosty, przyswajamy go po kilku chwilach z grą.  Grafika ma bardzo ciekawy styl. Nie jest może zbyt wyszukana, ale i model rozgrywki nie sprzyja graficznym fajerwerkom. Pomimo tego, autorzy dołożyli wszelkich starań aby było ładnie i widowiskowo. Oprawa audio trzyma podobnym, bardzo równy poziom. Całość, jak na swój gatunek oceniam bardzo dobrze. Gra dostępna jest w wersji testowej oraz płatnej. Ponieważ rozgrywka jest bardzo prosta, za darmo otrzymujemy tylko kilka chwil gry. Jeżeli się Wam spodoba, wystarczy wydać 3,49zł aby bawić się bez ograniczeń. Warto dać Block Fall szansę. To jedna z tych gier, które idealnie sprawują się na chwilę zabawy, jak i dłuższe śrubowanie wyniku. Windows Phone 7.5: działa, Windows Phone 8: działa, Lumia 610: działa 