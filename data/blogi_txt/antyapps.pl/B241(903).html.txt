30.01.2014 Wpis, który właśnie czytacie powstaje w całości w jednym z najlepszych edytorów tekstu, jakie można znaleźć w sklepie z aplikacjami mobilnymi na urządzeń Apple — Daedalus Touch. Aplikacja doczekała się niedawno sporych zmian, w tym tej dla wielu najistotniejszej — z płatnego, drogiego (ponad 20 zł) programu, została przekształcona w edytor darmowy z opcjonalnymi opłatami. O tym czy rewolucja wyszła Daedalus na dobre oraz o tym jak wygląda codzienna praca z tym ciekawym programem przeczytacie poniżej.  Daedalus Touch to prawdziwy unikat w kategorii prostych edytorów tekstów dostępnych w AppStore. Przede wszystkim, w przeciwieństwie do konkurentów, Daedalus dostępny jest za darmo. Sytuacja kilka tygodni temu wyglądała zupełnie inaczej: Daedalus jeszcze w pierwszych dniach grudnia minionego roku był jednym z najdroższych programów w swojej kategorii. Zmiana nadeszła wraz z premierą nowej, dostosowanej do iOS 7, wersji programu. Daedalus w 7 odsłonie to aplikacja typu freemium — oznacza to, że każdy może pobrać ją za darmo, a płatne są jedynie dodatkowe funkcje.  Darmowa odsłona Daedalus będzie dla większości użytkowników w pełni wystarczająca. Program w tej wersji umożliwia wygodne pisanie prostych tekstów oraz ich synchronizację za pośrednictwem usługi iCloud. Dzięki temu postępy w pracy nad tekstem będą widoczne na wszystkich posiadanych urządzeniach. Warto tutaj wspomnieć, że Daedalus nie ma swojego odpowiednika na OS X, jednak aplikację można zsynchronizować z rewelacyjnym (choć płatnym) edytorem tekstów o nazwie Ulysses III. Bezpłatna wersja aplikacji umożliwia również wysłanie stworzonego tekstu w postaci wiadomości mailowej. Synchronizacja z najpopularniejszymi chmurami (Dropbox, Box) oraz eksport tekstu do formatu PDF i TXT możliwe są dopiero po wykupieniu płatnej opcji. Płatna wersja daje także dostęp do różnych rodzajów fontów oraz nocnego trybu pracy.  Cechą wyróżniającą Daedalus spośród konkurencji (oprócz rzecz jasna jego darmowości) jest sposób prezentacji plików tekstowych. Nie znajdziemy tutaj klasycznych ikon, w zamian tego przyjdzie nam pracować na specyficznych stosach cyfrowych kartek. Przyzwyczajenie do tego trybu pracy następuje szybko i muszę przyznać, że jest to wygodne rozwiązanie. Z niedoskonałości, które najbardziej mi doskwierają muszę natomiast wymienić brak przycisków strzałek umożliwiających szybkie i precyzyjne przeskakiwanie pomiędzy pojedynczymi znakami w tekście. Rozwiązanie to posiada konkurencja i co tu dużo mówić, znakomicie sprawdza się ono w praktyce.  Daedalus to aplikacja uniwersalna, co oznacza, że bez problemu możemy zainstalować ja na iPadzie, iPhonie oraz iPodzie Touch. Pełny pakiet funkcji dostępny w sklepiku umieszczonym wewnątrz programu został wyceniony na 4,49 euro, czyli dokładnie na tyle, ile niegdyś kosztowała pełna wersja Daedalus. 