31.12.2012 Wizyta u fryzjera kilkanaście lat temu była dla mnie nie lada przeżyciem. Zmiany zachodzące na mojej głowie, były za każdym razem na tyle inspirujące, że pewnego razu sam postanowiłem zostać fryzjerem, jednakże z powodu braku chętnych (a raczej odważnych), postanowiłem przyciąć nieco odlepiającą się od ściany tapetę. To wydarzenie dziś jest wspominane przez moich rodziców z uśmiechem na twarzy, ale wtedy do śmiechu im aż tak bardzo nie było. By uniknąć takich sytuacji, dziś młodym pasjonatom sztuki fryzjerstwa możemy wręczyć tablet lub telefon z zainstalowaną grą Toca Hair Salon 2.  Toca Boca AB to grupa developerów, która na swoim koncie ma już nie jedną aplikację kierowaną do najmłodszych użytkowników gadżetów z logo Apple. Toca Hair Salon 2 to ich najnowsze dzieło, które w przeciągu dwóch tygodni od premiery nie tylko zdobyło sympatię graczy, ale także wyróżnienie od zespołu Apple w ramach Editors Choice. Do strzyżenia w kolejce czeka już czwórka nieco zarośniętych bohaterów. Wykorzystując pełny, profesjonalny zestaw narzędzi fryzjerskich naszym zadaniem jest wykonanie szalonej metamorfozy na głowie naszych klientów. Zaczynając od mycia i suszenia, przez czesanie, podcinanie, prostowanie, zakręcanie, aż do farbowania. Dzięki Bogu goście naszego salonu nie należą do wybrednych i będą zadowoleni dosłownie z każdego efektu końcowego, mamy zatem prawdziwie wolną rękę.  Puść wodze wyobraźni i stwórz fryzurę na miarę największych mistrzów nożyczek i grzebienia. Eksperymentuj, a kiedy coś pójdzie za daleko, zawsze możesz wykorzystać magiczny płyn G.R.O.W który znacznie przyspieszy odrost straconych włosów. Korzystając z suszarki ułóż fryzurę we właściwym kierunku. Na koniec nie zapomnij o pamiątkowym zdjęciu. Wybierz odpowiednie tło, a następnie dotyknij ikonę aparatu. Przyjazny dla dzieci interfejs, ciekawe animacje i brak wbudowanych zakupów odblokowujących dodatkową zawartość czyni z Toca Hair Salon 2 świetną propozycję dla najmłodszych. Ilość dostępnych narzędzi jak: maszynka, nożyczki, lokówka, prostownica czy suszarka z całą pewnością zapewni świetną zabawę młodym amatorom fryzjerstwa na kilka dobrych godzin. Stosunek – cena/jakoś – nie wypada najgorzej, choć liczba postaci chcących skorzystać z naszej oferty mogłaby być nieco większa… 