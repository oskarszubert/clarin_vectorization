03.10.2013 Nigdy nie interesowałem się dyscypliną sportową, jaką jest curling, niemniej zaciekawiły mnie zasady bajkowej produkcji Edge of the World, gdzie naszym celem, podobnie jak w realnej grze, jest ustawienie statków w strefach najwyżej punktowanych. Smaczku dodaje tutaj duży nacisk na rozgrywkę multiplayer. Edge of the World polega na puszczaniu razem z przeciwnikiem na zmianę statków z odpowiednią siłą tak, by znalazły się jak najbliżej tytułowej krawędzi świata. Im z lepszym skutkiem powiedzie się nam ta czynność, tym więcej punktów otrzymamy. Być może w moich słowach brzmi to dość prosto, ale zapewniam, że tak nie jest, szczególnie gdy trafimy na godnego przeciwnika.  Otóż statki można swobodnie zbijać, przesuwać oraz ulepszać za pomocą power-upów. Te ostatnie sprawią np. że nasz okręt stanie się na jedną turę całkowicie przeźroczysty dla wszystkich jednostek przeciwnika, co uniemożliwi im wybicie go poza krawędź i pozbawienie nas punktów.    Pojedyncza gra polega na puszczeniu po czterech statków. Musimy w tym celu dostosować siłę oraz kierunek naszego okrętu. Dodatkowo, możemy też wykonać nas ruch w tempo poruszających się po ekranie kulek, co wiąże się z dodatkowym bonusem. Po ustawieniu statku mamy do wyboru jeden z naszych podręcznych power-upów. Każdy kapitan dysponuje innym pakietem trzech ulepszeń, z czego każde może być użyte tylko raz podczas gry. Warto zatem korzystać z nich rozsądnie, bo dają niemałą przewagę. Twórcy położyli tutaj duży nacisk na zabawę wieloosobową, a więc możemy podłączyć nasze konto z Facebooka lub wykorzystać API Google Play Games, by stoczyć bój z żywymi graczami przez internet. Nic nie stoi też na przeszkodzie, by rozegrać partię z przyjacielem na jednym urządzeniu. Daje to niemałą satysfakcję, choć jeśli chodzi o zabawę przez sieć to niestety liczba grających nie jest zbyt duża i na znalezienie partnera musimy dość długo czekać. Jak przystało na produkcję darmową, gra posiada mikropłatności. Za pomocą kupowanych monet możemy tutaj spersonalizować nasz awatar, okręt oraz kapitańskie umiejętności. Wyboru nie mamy tutaj zbyt dużego, co jest dość dziwne z racji tego, że gracze sympatyzujący w rywalizacji wieloosobowej lubią czuć się unikatowo.    Graficznie Edge of the World wypada bardzo korzystnie. Gra oferuje kolorową i przyjemną dla oka oprawę. Animacje są przy tym bardzo płynne, a zabawa, mimo opartego na turach gameplayu, względnie dynamiczna. Edge of the World to przyjemna i niezobowiązująca rozrywka, która może nam wypełnić wolne pięć minut w tramwaju, poczekalni czy w innych miejscach. Nie spodziewajcie się jednak, że gra w jakimś szczególnym stopniu Was wciągnie. Dość niewielkie możliwości personalizacji, wąskie grono graczy i monotonny charakter rozgrywki (po dłuższym czasie mimo wszystko się nudzi) czynią z tej aplikacji tytuł do zabawy okazyjnej. 