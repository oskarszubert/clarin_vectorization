25.04.2012 Dawno żadna aplikacja nie zaskoczyła mnie tak bardzo, jak Circle – Who’s Around You i to bynajmniej nie w pozytywnym znaczeniu tego słowa. Jest dużo złych aplikacji. Jest dużo dobrych. Jest cała masa przeciętnych. A Circle jest nad tym wszystkim w pewien sposób zawieszona. Ma predyspozycje do bycia naprawdę rewelacyjnym produktem, a zarazem duże szanse okazać się kompletnym niewypałem. Po kolei. Aplikacja Circle pojawiła się dopiero niedawno w AppStore. Jej zadaniem, w uproszczeniu, jest informowanie nas, kiedy w naszej okolicy pojawią się nasi znajomi oraz ułatwianie komunikacji z nimi. Oprócz tego tworzy bazę naszych znajomych jak również sieć osób powiązanych z nimi poprzez wspólne zainteresowania czy miejsce pracy. Jak to robi? Wykorzystuje do tego informacje z naszego Facebooka. Sama aplikacja jest niezwykle designerska. Od razu spodobał mi się ten ascetyczny wygląd połączony z motywami koła. Na głównej stronie aplikacji wyświetlają się 3 kręgi. W jednym z nich jest nasza lokalizacja. Za pomocą suwaka możemy określić, w jakiej odległości od nas muszą znaleźć się nasi znajomi, aby aplikacja nas o tym poinformowała.  Oprócz tego mamy dwa kręgi, w jednym znajdują się nasi znajomi z FB, w drugim ludzie pośrednio z nami związani, lub związani z naszymi znajomymi, poprzez pracę, szkołę, etc. Użytkowników możemy również blokować. Oczywiście, abyśmy mieli kogokolwiek w swoich kręgach, osoby te muszą również posiadać tę aplikację.   Oprócz tego dostajemy skrzynkę wiadomości oraz nasz profil. W nim znajdziemy informacje, które aplikacja pobrała z naszego FB. Jeżeli chcemy, to cześć tych informacji możemy ukryć, tak, aby inny użytkownik Circle nie był w stanie ich zobaczyć. Tak samo, jak nasz, wygląda również profil naszych znajomych. Idea stojąca za tą aplikacją nie jest nowa, ale została opakowana w naprawdę ciekawy sposób. Chodzi oczywiście o to, abyśmy mogli wiedzieć, którzy nasi znajomi znajdują się w naszej okolicy i jeżeli chcemy, możemy z nimi się skontaktować. Jeżeli nie macie nic przeciwko geolokalizacji, to Circle powinno przypaść Wam do gustu. Mi aplikacja ta bardzo się podoba, szczególnie ze względu na swój minimalizm i prostotę. Problem w tym, że twórcy tejże nie do końca dopracowali swój produkt. Przede wszystkim uważam, że oparcie całej aplikacji tylko na Facebooku jest błędem. Po pierwsze zawęża to nam potencjalną grupę znajomych, po drugie, nie każdy znajomy z FB nim tak naprawdę jest. W tym kontekście aplikacja jest kompletnie uzależniona od Facebooka.   Ale niech sobie będzie, nie jest to ani pierwsza, ani ostatnia tego typu aplikacja. Gorzej, że samo pobieranie danych z FB działa tak sobie. Problemem jest wysyłanie zaproszeń, problem jest z pobieraniem nowych informacji, ale był również problem ze zwykłym dodawaniem znajomych. Choć widać, że teraz działa to już znacznie lepiej, ostatni znajomy dodał mi się błyskawicznie, to, gdy testowałem tę aplikację wczoraj i przedwczoraj, to okres oczekiwania na dodanie znajomego trwał kilkanaście godzin! Jeżeli na starcie aplikacja, która bazuje na Facebooku, ma takie problemy z integracją, to trudno nie wyrazić krytyki. Jak wspomniałem we wstępie, Circle ma spory potencjał. Sam pomysł może nie jest oryginalny, ale został opakowany w naprawdę łady i atrakcyjny wizualnie layout, a to w przypadku takich aplikacji ma duże znaczenie. Jednak ograniczenie się tylko do Facebooka i kłopoty z integracją z tym serwisem to poważne niedoróbki. Gdyby twórcy przebudowali nieco tę aplikację to wydaje mi się, że Circle mogłoby odnieść sukces. Na razie jednak jeszcze to nie jest to. Moja ocena: 3 (bo zaczynają poprawiać błędy, bo aplikacja ma potencjał) 