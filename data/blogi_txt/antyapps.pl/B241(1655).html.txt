09.10.2012 Pamiętacie opisywaną u nas swego czasu grę pt. Hugo Retro Mania? Produkcja, której głównym bohaterem był animowany troll znany dzieciom na całym świecie skierowana była, podobnie jak program telewizyjny z tym samym bohaterem, przede wszystkim do najmłodszych. Nie inaczej jest w przypadku Hugo Troll Race, choć tym razem swoich sił mogą spróbować i starsi gracze, gdyż najnowsza produkcja spod skrzydeł Hugo Games ApS momentami stanowi nie lada wyzwanie. Wystarczy chociaż przelotnie zerknąć na zamieszczone screeny z Hugo Troll Race by przekonać się z jakiego rodzaju kategorią gier mamy w tym przypadku do czynienia. Dzielny Hugo na drezynie mknie przed siebie z narastającą prędkością. Zadaniem gracza jest nie tylko omijanie pojawiających się co rusz przeszkód w postaci szlabanów, kłód drewna i pędzących pociągów, ale i zbieranie porozrzucanych na torach skarbów, za które kupimy różnorakie ulepszenia do naszego drewnianego pojazdu.  Hugo Troll Race charakteryzuje się stosunkowo szybko wzrastającym poziomem trudności – już po kilku minutach podróży przez świat „usłany torami” wymijanie kolejnych przeszkód staje się nie lada wyzwaniem. Paleta ruchów Hugo nie odbiega od standardów – przesunięcie palcem po ekranie w lewo lub w prawo skutkuje wykonaniem przez długouchego trolla przeskoku na sąsiadujący tor. Podobnie sprawa ma się w przypadku gestu góra-dół, za pomocą którego wydajemy polecenie podskoku lub schylenia się. Dodatkowo wychylenia tabletu na boki umożliwiają szaleńczą jazdę na dwóch kołach, co również często pomaga uniknąć zmyślnie zastawionych pułapek.  Oprawa gry jest nieznacznie lepsza od tego co widzieliśmy w Hugo Retro Mania. Niestety, podobnie jak u poprzednika i tym razem po każdym wypadku czeka nas spotkanie z irytującym (po pewnym czasie) Hugo pukającym w ekran naszego iPada. W przeciwieństwie do poprzednika, tytuł nie został spolonizowany. Hugo Troll Race dostępny jest obecnie za darmo. Grę pobierzecie klikając tutaj:) Ocena: 3 