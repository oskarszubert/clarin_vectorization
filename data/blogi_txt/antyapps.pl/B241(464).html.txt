14.11.2011 Mam dziwne wrażenie, że ostatnio oprócz recenzji nowych i interesujących tytułów skupiam się na aktualizacjach do gier, które powinniście mieć na swoim telefonie. Taki już charakter mobilnego grania, gdzie wcale zabawa nie kończy się na przejściu wszystkich plansz, w końcu za tydzień czy może miesiąc dostaniemy nową dawkę zabawy. Nawet, gdy mówimy o grze za jednego dolara – twórcy po prostu dbają o swój produkt. Kolejny dobry przykład to Bike Baron.  Aktualizacja, która powinna ukazać się w przeciągu kilku najbliższych dni będzie zawierać nowe poziomy oraz nowe obiekty do edytora. Mam tylko nadzieję, że plansze nie dojdą do poziomu extreme, bo na razie nie udało mi się rozgryźć harda. Gra potrafi być niesamowicie wymagająca, ale też wciąga jak diabli, więc to balansowanie na krawędzi między frustracją, a satysfakcją. Ja się nie mogę oderwać, choć czasem mam ochotę wyłączyć Bike Barona i już nigdy do niego nie wrócić. Z czasem to przechodzi i znów odzywa się uzależnienie. Dla przypomnienia Bike Baron to gra, którą powinniście kupić. Tak zresztą pisałem o niej w recenzji: Bez dwóch zdań warto. Nawet, jeśli późniejsze etapy zaczną Was frustrować to nie będzie to stracony dolar. To jedna z tych gier, do których będziecie wracać po więcej, a każda rozpoczęta pięciominutowa sesja zakończy się po godzinie. Bike Baron to produkcja nietuzinkowa i chociaż pomysł na rozgrywkę to nic odkrywczego to ogromne pokłady grywalności powinny przekonać każdego, nawet największe marudy. W dodatku patrząc na popularność tytułu jest spora nadzieja, że twórcy będą wspierać Bike Baron aktualizacjami, a to tylko jeszcze bardziej podniesie wartość i tak obłędnie opłacalnego zakupu. Sami widzicie, że za 0,79 Euro nie możecie źle trafić. Uniwersalna wersja do kupienia tutaj. 