16.11.2011 Mam nadzieję, że nie jestem jedyny, który swoją młodość przeżywał bojąc się dinozaurów z Parku Jurajskiego Stevena Spielberga. Pamiętam manię, która owładnęła wszystkich w szkole – nagle wszyscy o tym mówili, zbierali naklejki, naszywki, figurki i nie wiem co jeszcze. Nigdy więcej nie widziałem takiej popularności dinozaurów, jak wtedy. Stąd też nieco mnie dziwi ożywanie tamtej serii, ale skoro za grę odpowiada Telltale to jestem nią zainteresowany.   Niestety zaczniemy od smutnej wiadomości – gra wspiera na razie jedynie iPada 2. Co mnie jednakże nie dziwi, bo sporo było narzekań odnośnie poprzednich tytułów, które na pierwszej wersji tabletu Apple działały bardzo słabo, pomimo ich raczej spokojnego charakteru (w końcu to gry przygodowe). Całość rozgrywki opiera się o wyreżyserowane sceny, w których musimy wykonać odpowiednią akcję, by udało nam się przejść dalej. Gracze konsolowi będą kojarzyć ten patent z Heavy Rain. Fabularnie zaś wydarzenia z gry pokrywają się z pierwszym filmem, a dokładniej jego drugą połową, w której to jest już mniej przyjemnie i ludzie poznają prawdziwe oblicze tych mocarnych stworzeń.  Na razie cena jest bardzo wysoka i wynosi 5,49 Euro. Trochę dużo, jak na mój gust, ale w zasadzie dostajemy tę samą wersję, co na komputerze/konsoli, a sterowanie prawdopodobnie będzie nawet lepsze. Inna sprawa to to, że to tylko pierwszy z czterech planowanych epizodów, więc za całość po podsumowaniu zapłacimy ponad 20 Euro. Fani wielkich dinozaurów klikają tutaj. 