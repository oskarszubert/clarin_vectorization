30.07.2012 Mam okrutną słabość do starych gier. Tytuły z ery 8 i 16-bitowców to moje dzieciństwo, dlatego bardzo chętnie doń wracam. W zeszłym tygodniu zachwycałem się Bean’s Quest stylizowanym na tytuł rodem z czwartej generacji konsol. Tym razem mam dla Was Retro Athletics, które korzeniami, poziomem trudności i mechaniką sięga jeszcze dalej, a przy okazji to świetna okazja by pozmagać się z olimpijskimi dyscyplinami na naszych urządzeniach z Androidem. Na starcie może dodam, że początkowo gra miała być zatytuowana Retro Olympics, jednak przez problemy licencyjne twórcy musieli zmienić nazwę. Nie zmienił się jednak człon retro, a to dla miłośników staroszkolnych zabaw będzie ewidentnym plusem. Obawiam się jednak, że… głównie dla nich.  W Retro Athletics przyjdzie nam zmagać się w sześćiu dyscyplinach sportowych (skok w dal, bieg na 100 metrów, skok przez płotki, rzut oszczepem, pływanie, podnoszenie ciężarów), które możemy zaliczać w dwóch trybach: mistrzostw oraz luźnych podejść w ramach próby pobicia rekordów i ćwiczeń wybranej dyscypliny. Problemem jednak jest, że każda z nich polega z grubsza na tym samym, czyli naprzemiennym naciskaniu jak najszybciej wirtualnych przycisków z prawej i lewej strony telefonu, zaś w kilku momentach również znajdującego się po środku przycisku C. Pamiętam, jak w grach z podobnym sterowaniem łamałem niegdyś joysticki na mojej Amidze. Teraz z racji dość skąpej dostępności kontrolerów, staram się tego typu gier nie odpalać — dlatego cieszę się, że dzięki Retro Athletics pozwoliło poczuć się jak tych kilkanaście lat temu. Gra wymaga sporego wyczucia by wpasować się w rytm stylizowanych na ośmiobitowe zawodów. Sam świetnie bawiłem się przez kilkanaście minut, później zrobiło się najzwyczajniej w świecie… nudno. Mimo fantastycznej stylistyki i świetnego, nostalgicznego, opracowania audiowizualnego, gra wypada dość blado przy innych sportowych pozycjach z urządzeń mobilnych. Dla tęskniących za starymi porządkami pozycja obowiązkowa, ale ci którzy nie mieli okazji także mogą sprawdzić… w końcu gra jest dostępna za darmo w sklepiku Google Play. Ocena: 4- 