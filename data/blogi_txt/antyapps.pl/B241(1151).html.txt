15.02.2013 Pamiętacie Cinemagram? Aplikacja, która we wstępnych założeniach krytyków miała być Intagram killerem, raczej nie zakończyła swojej misji pomyślnie. Hipnotyzujące, animowane gify, choć ciekawe wielkiej, ogólnoświatowej popularności rodem „kwadratowych” zdjęć przeładowanych filtrami nie zdobyły. Program doczekał się jednak wielu naśladowców, a jednym z nich jest Echograph, który dziś dostępny jest bezpłatnie.  Echograph podobnie jak jego kuzyn Cinemagram pozwoli nam na stworzenie animowanego gifa, z krótkiego, maksymalnie pięcio-sekundowego materiału video. Nagrywamy materiał, zaznaczamy fragment filmu, a następnie zamalowujemy obszar, który powinien być animowany i gotowe. Co zatem różni obie aplikacje? Zarówno oceniany dziś Echograph jak i Cinemagram to proste narzędzia graficzne, jednak Echograph na tle Cinemagramu wypada znacznie lepiej. Program wydaje się być jeszcze prostszy w obsłudze, jego interfejs znacznie bardziej intuicyjny i schludny. Prostota górą – tak najłatwiej ocenić ten coraz częściej spotykany już design. Echograph nie pokazuje nam także grafik przygotowanych przez innych użytkowników, jak to było w Cinemagramie, a jedynie te, które zostały wybrane przez zespół tworzący aplikację spośród wszystkich nadesłanych projektów. Także i my możemy spróbować swoich sił i przebić się z naszym pomysłem. Wystarczy podczas udostępniania efektu końcowego na łamach Facebooka, Twittera lub za pośrednictwem poczty elektronicznej zaznaczyć opcję „Consider for Staff Picks”, a będziemy brani pod uwagę.  Podsumowując, Echograph przyjemniejszy jest nie tylko dla oka, ale także dla użytkowników, którzy nad chęć pokazania swoich projektów innym, kładą swoją prywatność. Dziś w ramach specjalnej promocji program do pobrania jest bezpłatnie. 