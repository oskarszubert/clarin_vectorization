17.02.2014 Młodsi gracze mogą nie pamiętać ciemnych barakowozów, w których, jeden obok drugiego, ustawione były automaty do gier. Właśnie w takich miejscach traciło się większość pieniędzy, które podczas pobytu nad morzem nie zostały przeznaczone na gofry lub lody. Mig 2D: Retro Shooter! to gra, która od razu ożywiła dziecięce wspomnienia z salonów gier. Jeśli brakuje wam rozrywki utrzymanej w retro klimacie arcade games, koniecznie sprawdźcie nowy tytuł przygotowany przez studio Hero Craft. Na początku jedynym dostępnym trybem gry jest kampania. Tu naszym zadaniem będzie utrzymanie naszego samolotu w jednym kawałku, przy jednoczesnym zestrzeleniu jak największej liczby przeciwników. Po jakimś czasie możemy odblokować minigry oraz nowe poziomy trudności. Twórcy nie zapomnieli również o achievementach. Za określone aktywności otrzymamy specjalne wyróżnienia. W zakładce z osiągnięciami znajdziemy również tabele punktowe. Tu wymagana będzie jednak rejestracja własnego konta na w serwisie Hero Craft. Własny profil umożliwia również zapis stanu gry na serwerze.  Oprawa graficzna oraz dźwiękowa świetnie oddają klimat automatów sprzed lat. Na planszy będziemy mogli odkryć nową broń oraz spotkać zróżnicowane jednostki pojazdów przeciwników. Sterowanie zostało maksymalnie uproszczone. Samolot cały czas oddaje strzały, a naszym zadaniem jest jedynie odpowiednie sterowanie. Sama rozgrywka jest bardzo dynamiczna i mimo że poza wodzeniem palcem po ekranie nie mamy tu zbyt wiele do roboty, gierka i tak potrafi nas wciągnąć.  Grze towarzyszy niestety sporo reklam. Podczas rozgrywki nie opuszcza nas banner umieszczony na górze ekranu. Biorąc pod uwagę dodatkowe plansze reklamowe, które wyświetlą się podczas podczas przeglądania poszczególnych części apki, odniosłem wrażenie, że jest ich nieco za dużo. W grze nie zabrakło również mikropłatności. Te pozwalają między innymi wykupić grę w wersji bez reklam, dokupić dodatkowe życia i kontynuować rozgrywkę od miejsca, w którym przyszło nam zginąć lub wyposażyć się w tarczę.  Mig 2D to tytuł, który sprawdzić powinni przede wszystkim fani automatów, którzy pamiętają podobne gry z czasów swojej młodości. Nie jest to może pozycja, która zatrzyma graczy przed ekranami tabletów i smartfonów na wyjątkowo długi czas, jednak szukając szybkiej rozrywki w stylu retro, na pewno możemy dać jej szansę. 