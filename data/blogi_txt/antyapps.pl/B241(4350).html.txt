09.11.2011 Kiedy tylko telefonia komórkowa zaczęła się upowszechniać, użytkownicy telefonów pragnęli coraz więcej możliwości personalizacji. Loga, dzwonki, potem już tapety, gdy instalowane w komórkach wyświetlacze stały się kolorowe. Android daje jeszcze więcej możliwości, gdyż tapety mogą być żywe i trójwymiarowe. Z tej możliwości korzysta aplikacja Celtic Garden, która zamienia nasz pulpit w celtycki ogród. Program jest bardzo podobny do My Beach – i nic w tym dziwnego, wszak wyszła z tego samego studia deweloperskiego. Różnica jest taka, że w tej pierwszej rozglądaliśmy się po naszej małej prywatnej plaży, a tutaj krążymy w około pomnika. Celtic Garden jest znacznie bardziej elegancki, ma w dodatku w sobie coś tajemniczego, posiada swego rodzaju magię. Twórcy aplikacji w jej opisie zamieścili informację, iż jest to inspiracja z wizyty w prawdziwym celtyckim ogrodzie w Irlandii.  W przeciwieństwie do My Beach, w Celtic Garden nie powinny pojawiać się problemy z wydajnością. Ta animowana tapeta nie posiada efektów związanych z fizyką typu fale morskie. W przypadku Celtic Garden najważniejszy jest sam widok ogrodu, a wszelkie możliwości personalizacyjne, dostepne w płatnej wersji, wiążą się jedynie ze zmianami wyglądu. Nie jest ich jednak wcale tak mało, bo użytkownik ma wpływ nawet na to, czy w pobliżu pomnika znajdować się będą grzyby, czy może dziko rosnące kwiaty. Wersja pozbawiona możliwości personalizacji jest dostępna w Android Markecie za darmo, natomiast wersja konfigurowalna – za około 3 zł. Uważam, że to naprawdę niewiele jak na przyjemność posiadania własnego ogródka celtyckiego :) 