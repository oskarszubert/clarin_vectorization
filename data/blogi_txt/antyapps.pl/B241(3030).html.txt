16.09.2013 Po przejęciu przez Google i usunięciu z AppStore mojego ulubionego Snapseed, nie ustaję w poszukiwaniach programu do szybkiej edycji zdjęć, który powetowałby mi tę nieodżałowaną stratę. Przez mój tablet przewinęło się mnóstwo mniej lub bardziej zaawansowanych aplikacji, ale na dłużej zagrzało miejsce zaledwie kilka z nich. Jedną z najciekawszych z tej nielicznej grupy jest prosty w obsłudze i dający świetne efekty PicTapGo.  PicTapGo to program niezwykle intuicyjny w obsłudze, dający przy niewielkim nakładzie czasu całkiem ciekawe efekty. Jest to zasługą przejrzystego interfejsu (opartego na dobrą sprawę na jednym suwaku) oraz odpowiedniej ilości dobrze dobranych filtrów wpływających na głównie na kontrast, jasność i kolory edytowanego zdjęcia.  Główne okno PicTapGo zostało podzielone na dwa obszary. Panel po lewej stronie wypełniony został przez aktualizowany w czasie rzeczywistym (po użyciu wybranego filtra zmienia się podgląd wszystkich innych, wszak wtedy efekt zastosowania kolejnego, będzie już nieco inny) katalog filtrów, natomiast z prawej strony widzimy edytowane przez nas zdjęcie. Taki układ interfejsu znakomicie sprawdza się w praktyce – obsługa programu jest szybka i wygodna. Słowa uznania należą się osobom odpowiedzialnym za dobór filtrów zastosowanych w aplikacji. Nie jest ich przesadnie wiele (około 50), ale są na tyle użyteczne i na tyle zróżnicowane, że w powinny usatysfakcjonować znakomitą większość użytkowników. Moc każdego z nich możemy regulować za pomocą precyzyjnego suwaka umiejscowionego tuż pod edytowanym zdjęciem.  Gotową fotografię możemy wykadrować według własnego gustu, a następnie udostępnić w wybranych serwisach społecznościowych (Instagram, Twitter, Facebook) i przesłać do albumu zdjęć lub innej aplikacji fotograficznej (Snapseed, Over, iPhoto i inne). Aplikacja dostępna jest również na iPhone’a oraz iPoda Touch. 