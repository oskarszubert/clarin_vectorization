24.11.2011 W dzisiejszych czasach, gdzie fast-foody na stałe weszły w kanon żywieniowy, a słodkimi napojami przywykliśmy gasić pragnienie, coraz więcej osób zastanawia się, jaki to ma wpływ na nasze zdrowie. Specjaliści ostrzegają o zgubnych skutkach takich nawyków żywieniowych, zalecając spożywanie naturalnych posiłków oraz picie wody. Wodę trzeba jednak spożywać w określonych ilościach. Zawrót głowy? Już nie – dzięki Water Your Body. Aplikacja na samym starcie pyta nas o wagę naszego ciała. Na podstawie wagi wyliczana jest ilość wody, jaką powinniśmy przyswajać w ciągu dnia. Następnie program pozwala nam zapisywać informacje o spożywanych płynach.  Bardzo dużym plusem jest zaimplementowanie pojemności najpopularniejszych naczyń do spożywania płynów, takich jak filiżanka, szklanka, kubek, mała butelka itd. Danym naczyniom odpowiadają określone ikony, których następnie używamy do dodawania zapisów o spożywanych płynach. Dzięki temu interfejs jest naprawdę rewelacyjny i zachęca do korzystania z programu. Water Your Body na bieżąco monitoruje ilość spożywanych płynów i informuje nas o tym, ile możemy ich jeszcze spożyć w danym dniu. Wszystko zostaje odnotowane na wykresach i w logach aplikacji, co pozwala nam na analizę naszych wyników, a w dalszej kolejności – wyciągnięcie wniosków. Z perspektywy czasu aplikacja ma dużą wartość dla naszego zdrowia. Jeśli rzeczywiście przerzucimy się na wodę i będziemy spożywali ją w określonej ilości, zadbamy o samych siebie. Aplikacja jest darmowa. Oprócz wymienionych wyżej funkcji umożliwia także na przykład ustawienie godziny przypomnienia o pierwszej porcji wody w ciągu dnia (to chyba dla osób stosujących konkretne diety). Polecam instalację tej aplikacji wszystkim zainteresowanym poprawieniem swoich nawyków żywieniowych. 