10.09.2013 Klasyczne Scrabble oraz cała masa mniej lub bardziej podobnych produkcji bazujących na układaniu wyrazów z puli dostępnych liter cieszą się w AppStore sporym powodzeniem. Konkurencja w tym gatunku jest spora, jednak gier oferujących graczom bazę słów w języku polskim wciąż jest niewiele, a dobrych tytułów spełniających ten warunek tak naprawdę nie znam. Sytuację tą miała szansę zmienić ciesząca się w ostatnim czasie sporą popularnością Gra w słowa. O tym, dlaczego się jej nie udało możecie przeczytać poniżej. „Gra w słowa to doskonała zabawa dla całej rodziny. Niezależnie czy masz 16 czy 40 lat doświadczysz wspaniałych wrażeń układając odpowiednio wymieszane litery oraz tworząc określony wyraz. Niezaprzeczalny aspekt edukacyjny połączony z przyjemną grafiką oraz wpadającą w ucho muzyką stanowią idealną rozrywkę. Element współzawodnictwa w postaci możliwości publikowania zdobytych punktów podgrzeje atmosferę i spowoduje, że ciężko Ci się będzie oderwać od gry”. Tymi słowami piszą twórcy o swoim dziele. Moje (oraz dwóch osób, którym grę pokazałem, widząc ogromną rozbieżność między moimi odczuciami, a opiniami zamieszczonymi w sklepie z aplikacjami) doświadczenia są niestety zgoła odmienne.  Rozpocznę od tego, co jest niezłe, a za takowe mogę uznać w tym przypadku oprawę graficzną. Jest ona prosta, czytelna i dopasowana do tematyki. Stonowane tło i elementy stylizowane na drewniane sprawdzają się tutaj dobrze. Od strony wizualnej aplikacja prezentuje się jednolicie i solidnie. Znacznie słabiej wypada oprawa dźwiękowa. Zapętlona, powtarzająca się w kółko ścieżka irytuje już po kilku minutach spędzonych z grą. Na szczęście jej wyciszenie bądź całkowite wyłączenie nie stanowią problemu.  Choć ze sporym zapasem mieszczę się w podanym przez twórców przedziale wiekowym, moje wrażenia dalekie są „wspaniałych”, a wspomnianego „elementu współzawodnictwa” nie jest w stanie odczuć. Niewielka dynamika rozgrywki i brak konkretnego celu to największe wady Gry w słowa. Teoretycznie celem gry jest jak najszybsze układanie kolejnych wyrazów i awansowanie na wyższe poziomy, ale w praktyce wykonanie tych misji nie przynosi żadnych profitów, ani satysfakcji. To się po prostu dzieje i na tym możemy zamknąć temat.  Gra w słowa mnie rozczarowała. Produkcja ze względu na sporą liczbę pozytywnych opinii i wysoką średnią notę zajmuje wysokie miejsce wśród płatnych aplikacji dostępnych w polskim AppStore. Miejsce, moim zdaniem całkowicie niezasłużone. 