15.06.2012 Tak jak w Polsce zwiększa się ilość turystów przez Euro, tak w Google Play pojawia się sporo aplikacji związanych z tymże. Wśród nich często są programy, których recenzje nigdy nie trafią na AntyApps, a one same – na wasze telefony. Dziś mam zamiar przedstawić jednak grę, której warto poświęcić parę minut – EuroGoal 2012.  Wyobraźcie sobie – stoicie piętnaście metrów od bramki. Cztery metry przed wami leży futbolówka. Kolejnych jedenaście metrów dalej stoi bramkarz. To swego rodzaju pojedynek. Nie tylko fizyczny, ale w tym momencie również psychologiczny. Właśnie w takiej, lub odwrotnej sytuacji, stawia nas gra EuroGoal 2012. Naszym zadaniem jest umieścić piłkę w bramce pięć razy i tyle samo razy wybronić strzał przeciwnika. Kiedy mamy strzelać – musimy, energicznie i dokładnie, palcem skierować piłkę w bramce. Dodatkowe punkty otrzymamy, kiedy nie dość, że piłka wpadnie, to jeszcze zmieści się we wskazanym polu. Natomiast gdy role się odwracają i naszym zadaniem jest obrona – celujemy palcem w odpowiednie miejsce, w którym (według nas) będzie piłka i przechylamy energicznie telefon w momencie strzału przeciwnika. To tyle. Dodatkowo gra posiada świetną, wręcz niespotykanie fajną grafikę, która umila nam te sportowe mini-rozgrywki. EuroGoal 2012 ściągniemy z Google Play zupełnie za darmo i moim zdaniem zdecydowanie warto. Przede wszystkim gra wciąga, wygląda ładnie i – skoro nic nie kosztuje – to można bez obaw spróbować, czy nam się spodoba. Mnie wciągnęła na parę wieczorów. Ponadto jest jeszcze jedna, mała rzecz, która mnie zachwyciła. Ikonka. Fenomenalna. 