24.05.2013 Odkąd sięgam pamięcią mam ogromną słabość do strzelanek utrzymanych w klimatach starych produkcji rodem z automatów stojących w dusznych od papierosowego dymu salonach gier. Moje uwielbienie do tego rodzaju rozrywki jest w dużej mierze wynikiem ogromnej ilości czasu, jaki spędziłem w dzieciństwie okupując bezwzględne i wiecznie głodne żetonów, maszyny. Gry z serii Metal Slug, Contra i cała masa podobnych produkcji wypełniały mój czas (ku rozpaczy rodziców) w drodze ze szkoły do domu. Przez kolejne lata świat gier poszedł na przód. Ośmiobitowce, komputery, następnie konsole, a obecnie smartfony i tablety – platformy się zmieniają, ewoluują, ale mój sentyment do strzelanek w starym stylu nie wygasł, wręcz przeciwnie – w ostatnim czasie lekko się nasilił:) Gdy tylko nadarza się okazja by na powrót wcielić się w dzieciaka stojącego przed automatem i usilnie starającego się pokonać jak największą ilość przeciwników na jednym żetonie – staram się jej nie przepuścić. Ostatnio szansę na powrót do słodkich lat dzieciństwa zapewniła mi strzelanka w lotniczych klimatach – Aces of the Luftwaffe. Akcja AotL rozgrywa się w czasie drugiej wojny światowej, a dokładnie podczas bitwy o Anglię. Gracz wciela się w Angielskiego pilota myśliwca, który niemal w pojedynkę musi rozprawić się z kilkoma setkami (tysiącami?) maszyn należących do III Rzeszy. Zadanie nie jest proste, a 12 misji, które dla nas przygotowano stanowi nie lada wyzwanie nawet dla graczy zaprawionych w tego typu rozrywce.  Niebo nad Europą gęste jest od myśliwców i bombowców, a na ekranie dzieje się naprawdę sporo. Momentami w naszym polu widzenia ciężko dostrzec maszynę, którą sterujemy, a nadlatujące z każdej strony pociski i rakiety nie oszczędzają niczego ani nikogo. Wystarczy by zaledwie kilka z nich dotarło do celu, a myśliwiec sterowany przez gracza z impetem runie w otchłań. Poziom trudności nie należy do najłatwiejszych, co w natłoku banalnie prostych produkcji, z jakimi mamy ostatnio do czynienia stanowi ogromną zaletę dla graczy lubiących wyzwania.  Oprawa Aces of the Luftwaffe została żywcem wyjęta z automatów. Charakterystyczna, nie dająca pomylić się z niczym innym, grafika, klimatyczna oprawa dźwiękowa i grywalność na najwyższym poziomie, czyli wszystko to, co tygryski lubią najbardziej:) Sterowanie naszym myśliwcem odbywa się przez przesuwanie palcem po ekranie tabletu/smartfona – samolot karnie podąża za paluchem gracza, a strzelanie odbywa się automatycznie. Aces of the Luftwaffe to produkcja udana, która z pewnością przypadnie do gustu graczom pamiętającym czasy zadymionych salonów gier i automatów na żetony. Gra w wersji uniwersalnej dostępna jest na urządzenia wyposażone w system iOS w cenie 0,89 euro. Z Google Play tytuł pobierzemy za darmo. 