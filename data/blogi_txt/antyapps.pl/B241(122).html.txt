23.06.2012 Budzik jest jednym z najbardziej praktycznych narzędzi na urządzenia mobilne. Dla mnie, osoby mającej notorycznie problemy z porannym zwleczeniem się z łóżka jest wręcz niezbędny do prawidłowego funkcjonowania. Całkiem niedawno trafiłem na niewielką, ale ciekawą aplikację, która skutecznie zrywa mnie na nogi o poranku. Co więcej, robi to przy dźwiękach mojej ulubionej muzyki.  Alarm Clock, bo tak brzmi nazwa programu, o którym mowa powyżej to bezpłatna aplikacja przeznaczona na urządzenia z systemem iOS. Program jest banalnie prosty w obsłudze, dzięki czemu nikt nie powinien napotkać problemów z jego prawidłową konfiguracją. Użytkownikowi dano możliwość jedynie ustawienia godziny budzenia oraz wyboru utworu, który wyrwie go z objęć Morfeusza. Piosenkę wybrać możemy z utworów wgranych uprzednio na nasze urządzenie za pośrednictwem iTunes. Aplikacja jest darmowa, co w tym przypadku wiąże się z wyświetlaniem niewielkiej reklamy w dole ekranu. Możemy się jej pozbyć po uiszczeniu symbolicznej opłaty. Z Alarm Clock korzystam na co dzień i nie mam żadnych zastrzeżeń do jego działania. Polecam. 