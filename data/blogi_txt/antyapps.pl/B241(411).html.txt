09.05.2012 Zastanawia mnie, skąd bierze się popularność gier studia Runner Games. To już kolejna gra od tego dewelopera, która jest po prostu przeciętna, a mimo tego liczba graczy zwiększa się lawinowo. Na dodatek jest to kolejna produkcja Runner Games, która moim zdaniem niesprawiedliwie zyskuje wysokie oceny. Basketball Shoot jest całkiem dobrą grą. Nie, nie jest. Jak mówi powiedzenie – wszystko jest normalne, jeśli nie masz punktu odniesienia. I właśnie to jest główna przyczyna sukcesu Runner Games. Mają tak dobry marketing, że gracze sięgają po ich gry, nie sprawdzając konkurencji. A konkurencja niejednokrotnie jest znacznie lepsza. Jakiś czas temu testowałem Tip-Off Basketball. Cud, miód. Naprawdę. Gra wciągnęła mnie na dobre kilkanaście godzin, jak nie więcej. Grałem przed pracą, po pracy, w tramwaju czy czekając na znajomych. Jest to rewelacyjna gra. Basketball Shoot się do niej nie umywa, nie sięga jej nawet do pięt. Produkcja od Runner Games jest banalna. Grafika prosta, a porównując do Tip-Offa – wręcz prostacka. Zero efektów graficznych, a na dodatek irytujący sposób rzucania do kosza. I to blokowanie rzutu, gdy palec lekko zesmyknie się z ekranu dotykowego. Gra może wydawać się niezła, ale taka nie jest. Gdy mamy punkt odniesienia, czyli Tip-Off Basketball, to okazuje się, że Basketball Shoot jest po prostu beznadziejny. Mimo tego to produkcja Runner Games zebrała prawie pół miliona użytkowników w ciągu kilku dni, gdzie jest to około 10% ogólnej liczby użytkowników Tip-Offa. Właśnie dlatego warto czytać Antyappsa – dajemy Wam punkt odniesienia, pokazując milion razy lepsze gry niż „hity” z marketów Apple’a czy Google’a. Grę można pobrać za darmo, ale znacznie bardziej zachęcam do spróbowania Tip-Off Basketball.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 