13.09.2013 Przed kilkoma dniami pisałem o Smash Brick, które było niczym innym, jak kopią klasycznego, lubianego od lat pomysłu: Arkanoida. Dziś o kolejnym klasyku, który już przed laty zawładnął sercami graczy na całym świecie, a wraz z rosnącą popularnością paneli dotykowych, doczekał się kolejnego zastępu kopii. Najprościej odwołać mi się do Bejeweled — choć nie wiem czy ta produkcja była pierwszą, z pewnością jest jedną z najpopularniejszych odsłon tej zabawy. Dziś mam przyjemność przedstawić Wam Jewels Classic — przekładankę, która podbija serca użytkowników Androida. Gra niczym nie różni się od przywołanego we wstępie pierwowzoru. Sama rozgrywka to układanie ciągów klejnotów o tym samym kolorze — jeżeli uda nam się w linii pionowej lub poziomej zestawić obok siebie co najmniej trzy elementy układanki w tej samej barwie, redukujemy je i zdobywamy kolejną górę punktów. Naturalnie tu również sprawdza się zasada, że im większy łańcuch klejnotów uda nam się zbić za jednym przesunięciem, tym większa będzie za nie nagroda. Jeżeli nie widzimy jeszcze ekranu Game Over, to znaczy, że wciąż jeszcze gdzieś czekają na nas elementy do przestawienia. Gdy uznacie że się poddajecie i poddajecie się presji upływającego nieubłaganie czasu, możecie skorzystać z przycisku podrzucającego podpowiedź, jednak wówczas musicie liczyć się z tym, że ubędzie Wam nieco zdobytych punktów z paska progresu umiejscowionego w dolnej części ekranu, a tym samym dobrnięcie do kolejnego poziomu wtajemniczenia znowu się odsunie.  W Jewels Classic dostępne są trzy tryby zabawy: akcja, klasyczny oraz endless — czyli historia, której dosłownie nie ma końca — pod warunkiem, że rozegracie to taktycznie i nie doprowadzicie do sytuacji, w której nie da się zbić kolejnych klejnotów. Każdy charakteryzuje się innym zestawem reguł według których odbywa się gra. Podobnie jak w przypadku Smash Brick nie ma co liczyć tutaj na wystrzałowy design czy specjalne nowości. Ale nie szkodzi, bo analogicznie to wciąż tytuł, od którego nie można się oderwać. I szczerze mówiąc — niespecjalnie dziwię się, że jest tak wysoko w rankingu darmowych gier z katalogu Google Play — to wciąż kawał solidnego kodu. Gra dostępna jest na Androida w wersji darmowej, okraszonej reklamami. Niestety nie ma tutaj możliwości pozbycia się ich, a szkoda, bo miłośnicy rywalizacji którzy wciągną się na dłużej i będą walczyli z królami tablic z wynikami z pewnością pokusiliby się na ich usunięcie za niewielką opłatą. Jewels Classic można pobrać na platformie Google Play. 