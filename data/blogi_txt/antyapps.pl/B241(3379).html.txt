21.03.2013 I kolejna znakomita produkcja z gatunki „puzzle”, czyli mówiąc najkrócej, łamigłówek i układanek, pojawia się na łamach AntyApps. Tym razem może autorzy nie zrewolucjonizowali gatunku, dostarczyli natomiast zestaw znakomitych zagadek, przy których zawsze musimy myśleć kilka kroków naprzód… jeśli nie chcemy zostać w tyle, oczywiście, a przy okazji rozwikłać podrzuconą nam łamigłówkę. W Puzzle Retreat cała zabawa odbywa się na specjalnie przygotowanych planszach o najdziwniekszych kształtach, rzadko kiedy mających cokolwiek wspólnego z symetrią. Na ich krawędziach porozstawiane są kostki, które musimy ulokować w pustych miejscach. Początkowo występują pojedynczo, później na jednym polu znajdować się może ich kilka — nasze zadanie zostaje niezmienne: wszystkie je umieścić w tamtejszych „gniazdach”. I właśnie tutaj rozpoczynać się powinno nasze strategiczne myślenie: zawczasu musimy ustalić ruchy, by się nie zablokować i nie musieć zaczynać zabawy z układanką od początku. Wraz ze wzrostem poziomu trudności przybywają kolejno dodatki, które komplikują nieco nasze zadanie, jednak do końca pozostaje ono niezmienne: znaleźć miejsce dla wszystkich kostek. Utknęliście? Skorzystajcie z zaimplementowanego systemu pomocy — o dziwo tutaj twórcy nie postawili na popularne hinty w postaci podpowiedzi kupowanych za stworzoną na potrzeby gry walutę, a po prostu jest to opcja zadania pytania społeczności.  Jeżeli chodzi o wykonanie Puzzle Retreat, to w kwestiach technicznych nie mam nic do zarzucenia. Estetyczne tła, coraz bardziej pokręcone plansze, a wszystko to dopełniają staranne animacje. Ze sterowaniem również nie ma najmniejszych problemów — ruchy wykonujemy gestem przeciągnięcia palcem po polu bitwy. W tle zaś przygrywa nienachalna, miła dla ucha muzyka. W produkcji za darmo dostępne są dwa zestawy łamigłówek. Za kolejnych pięć trzeba już będzie zapłacić — każdy z osobna wyceniony został na niewiele ponad 3 złote. Możemy również nabyć cały zestaw naraz, wówczas wyniosą nas one około 9 złotych (przynajmniej na Androidzie :). Czy warto? Jak najbardziej, to kolejna dopracowana gra, która nadaje się na krótkie partyjki w kolejce do sklepu, jak i dłuższe posiedzenia już w domowym zaciszu. Kilkadziesiąt łamigłówek dostępnych jest zupełnie za darmo w podstawowej wersji gry, także możecie sami się przekonać, czy to zabawa dla Was! Puzzle Retreat dostępne jest zarówno w AppStorze jak i Google Play. 