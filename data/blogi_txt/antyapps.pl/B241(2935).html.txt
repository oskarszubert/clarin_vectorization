15.01.2014 Mój dzisiejszy dzień na AntyApps zdecydowanie przebiega pod znakiem wspomnień. O 15:00 pisałem o teleturnieju sprzed lat, który pojawił się niedawno w postaci gry na tablety i smartfony. Gra, o której napiszę teraz, wymaga sięgnięcia pamięcią do jeszcze bardziej odległych czasów. Małyszomania, która przypadła w moim przypadku na okres gimnazjum, nierozłącznie kojarzy mi się z grą Deluxe Ski Jump, która doczekała się najróżniejszych odsłon, w które zagrywaliśmy się z kolegami. Ski Jump to kolejne wirtualne skoki narciarskie z widokiem z boku, tym razem dedykowane urządzeniom mobilnym z systemem Android.  Po uruchomieniu gry od razu chciałem sprawdzić, jak wyglądają skoki, które do tej pory (w sensie przeszło 10 lat temu) obsługiwałem za pomocą myszki. Niestety dla mojego skoczka nie skończyło się to najlepiej, dlatego szybko wróciłem do menu i wybrałem zakładkę „how to jump?”. Prosty, obrazkowy tutorial wyjaśnił mi, gdzie popełniałem błędy. Muszę przyznać, że dotykowe sterowanie zostało całkiem nieźle przemyślane. Wykonanie dalekiego skoku nie jest sztuką łatwą, jednak kwestią czasu jest nabranie wprawy i poprawienie swoich wyników. Aby zacząć zjazd, wystarczy dotknąć dowolnego miejsca na planszy. Wybicie z progu wymaga od nas równoczesnego naciśnięcia ekranu dwoma palcami. Lądowanie to z kolei sztuka wymagająca zgrania palca kontrolującego pochylenie zawodnika i wykończenia naszego skoku telemarkiem poprzez dołączenie kolejnego naciśnięcia w ostatnim momencie naszego lotu. Może brzmi to dość zawile, jednak ma sens i daje naprawdę dużo frajdy, kiedy już uda nam się odpowiednio zsynchronizować ruchy.  Po przeprowadzeniu kilku treningów możemy przejść do pierwszych zawodów. Do wyboru mamy Turniej Czterech Skoczni oraz Puchar Świata. Twórcy gry przewidzieli kilkanaście obiektów, na których możemy oddawać skoki: od K60 do K240. Na jednym urządzeniu może zagrać aż 10 graczy. Tego aspektu wyjątkowo zazdroszczę tym, którzy wciąż chodzą do szkoły i posiadają smartfon lub tablet. Za moich czasów na skoki trzeba było spotykać się po lekcjach…  W grze możemy zmodyfikować kolor kombinezonu, kasku oraz nart naszego skoczka. W opcjach można także zmienić czułość gry na nasze ruchy oraz wybrać jeden z 3 poziomów trudności. Połączenie gry z naszym kontem Google umożliwia także odblokowywanie achievementów oraz uwzględnienie naszych wyników w tabelach punktowych. Ponieważ gra jest darmowa, nie obyło się bez reklam. Na szczęście mały banner zupełnie nie przeszkadza w rozgrywce. Mimo ustawienia najwyższych poziomów głośności w moim HTC Desire Z, dźwięk z gry jest zdecydowanie za cichy. Na szczęście to chyba jedyny poważniejszy zarzut względem całej gierki.  Ski Jump to oczywiście pozycja obowiązkowa dla wszystkich, którym dane było dorastać w czasach największych sukcesów Adama Małysza. Grywalność tego tytułu powinna przyciągnąć również graczy, którym nie dane było spróbować swoich sił w Deluxe Ski Jump na komputerach PC. Niezależnie od tego, czy jesteście fanami skoków narciarskich, warto dać szansę Ski Jump i spróbować zmierzyć się ze znajomymi w Turnieju Czterech Skoczni lub Pucharze Świata. 