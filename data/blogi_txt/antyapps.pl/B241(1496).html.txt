28.03.2013 Google Translate to najlepszy i najefektywniejszy tłumacz, dostępny w sklepie Play, do którego nie umywają się żadne słowniki itp. Sęk w tym, że do tej pory z aplikacji można było korzystać tylko i wyłączenie podczas połączenia z internetem. Bez tego nie mogliśmy przetłumaczyć żadnego słówka, co było dość problematyczne. Odtąd już nie będzie.  W najnowszej aktualizacji Google właściwie nie zmieniło wyglądu programu. Interfejs pozostał ten sam, co kiedyś, więc nie będę się nad nim rozwodził i napiszę tylko, że jest przejrzysty oraz funkcjonalny. Teksty tłumaczymy w dalszym ciągu na kilka sposobów. wybierając z jakiego na jaki język chcemy przełożyć wpisaną frazę lub fotografując tekst, gdzie została ona zapisana. Możemy też wprowadzić ją głosowo lub pobrać ze skrzynki z SMS-ami. To nie uległo zmianie – i dobrze, bo czyni Google Translate bardzo wszechstronnym rozwiązaniem.  Kluczową nowością tego wydania jest oczywiście możliwość tłumaczenia offline. W tym celu musimy pobrać specjalne pakiety danych do tłumaczenia. Nie są one małe, ale też nie zajmują jakiejś szalonej liczby megabajtów. Najlepiej jednak pobierać je za pośrednictwem WiFi, o czym przypomina sama aplikacja.  Po pobraniu stosownych pakietów, zaznaczamy je pinezką i możemy tłumaczyć do woli pomiędzy językami, których pakiety posiadamy na smartfonie. Proste, funkcjonalne i przyjemne prawda? Google właściwie oddał w nasze ręce wszystko to, co do tej pory było dostępne na jego serwerach. Nie waży to mało, ale czemu się dziwić – w końcu to jedna z najlepszych technologii tłumaczących w internecie. Bez internetu tłumaczenie wybranych fraz przebiega idealnie tak, jak byśmy to robili online. Mało tego, myślę, że proces ten przebiega szybciej, bo nie jest uzależniony od prędkości łącza. Wszystkie operacje odbywają się po stronie smartfona, co jednak może być wadą dla osób posiadających urządzenia niższej klasy. Ale oczywiście nikt nie zmusza ich do pobierania tłumaczeń, bo Google Translate w dalszym ciągu może działać w klasycznym trybie online i wykorzystywać serwery kalifornijskiego giganta. Z mniej istotnych zmian wprowadzono obsługę pionowych tekstów, co znajduje zastosowanie głównie w językach azjatyckich. Z naszego punktu widzenia jest to raczej nieprzydatne (chyba, że ktoś tłumaczy z japońskiego lub chińskiego), ale dla zasady należy o tym wspomnieć. Jak dla mnie Translate to jedyny tak funkcjonalny i skuteczny Tłumacz w Google Play, a przy tym pozbawiony rażących wad, więc należy się mu mocna piątka. 