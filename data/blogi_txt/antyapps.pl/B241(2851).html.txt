04.06.2013 Worldwide Developers Conference (WWDC) to coroczna konferencja organizowana przez Apple w Kalifornii. Podczas imprezy prezentowane są nowe technologie oraz produkty dla deweloperów. To również czas wielu ciekawych wykładów oraz tej jednej, przez wielu najbardziej oczekiwanej – prezentacji otwarcia prowadzonej przez CEO Apple, którą to funkcję pełni obecnie Tim Cook. Podobnie jak w zeszłym roku, w AppStore pojawił się specjalny program umożliwiający śledzenie wydarzeń rozgrywających się w słonecznej Kalifornii. Tegoroczne wydanie aplikacji WWDC, z racji swojego wyglądu wzbudziło spore poruszenie na portalach i blogach zajmujących się tematyką Apple (i nie tylko). Wielu blogerów i dziennikarzy uważa, że design aplikacji jest zapowiedzią tego, jak będzie wyglądać nowy system operacyjny dla urządzeń mobilnych – iOS 7. Czy mogą mieć rację? Oficjalna aplikacja WWDC dostarcza użytkownikom kompletnych informacji na temat tego co, gdzie, jak i kiedy. Za pośrednictwem programu możemy wybrać interesujące wykłady i prezentacje oraz zagłębić się w dokładny plan sal konferencyjnych Moscone Center West. W zakładce Videos znajdziemy odnośniki do wszystkich zeszłorocznych prezentacji, a  po rozpoczęciu tegorocznej edycji WWDC powinny się w tym miejscu pojawić również aktualne materiały. Prezentację otwarcia będziemy mogli prawdopodobnie zobaczyć w tej zakładce już kilka minut po jej zakończeniu.  Co ciekawe, wygląd aplikacji WWDC 2013 lekko odbiega od standardów, do jakich przyzwyczaiło nas Apple w swoich programach. Prosta ikona o mocnej fioletowej barwie jest żywcem wyjęta z grafiki zapowiadającej tegoroczną imprezę. W oczy rzuca się brak jakichkolwiek cieni, odbić i tym podobnych upiększeń. Wnętrze aplikacji jest mocno minimalistyczne i utrzymane w jasnych odcieniach. Kolory użyte są bardzo oszczędnie, a nad wszystkim dominuje biel i odcienie jasnej szarości. Całość prezentuje się nad wyraz przejrzyście i nowocześnie. Brak również, znanego z innych aplikacji Apple, wciskania gdzie popadnie elementów interfejsu stylizowanych na przedmioty, kształty i faktury (skeuomorfizm).  Nie da się zaprzeczyć – aplikacja WWDC 2013 wyraźnie wyróżnia się spośród innych produktów Apple. Wystarczy jednak lekko odświeżyć pamięć, by uświadomić sobie, że… tak było od zawsze. WWDC zeszłoroczny, jak i ten sprzed dwóch lat wyglądały bardzo podobnie do tegorocznego i były pozbawione jakichkolwiek fajerwerków i skeuomorficznych elementów interfejsu. Owszem, co roku zmienia się kolor paska menu i całość zostaje poddana lekkiemu redesignowi, ale zmiany te wydają się całkowicie naturalne i nie powiązane w żaden sposób z zapowiedzią nowego systemu na urządzenia mobilne. W żaden sposób nie mogę wykluczyć, że „nowy” wygląd aktualnej aplikacji WWDC to mrugnięcie okiem do użytkowników i uchylenie rąbka tajemnicy, ale moim zdaniem tak nie jest. O tym, czy mam rację, przekonam się już za niecały tydzień. Aplikację WWDC w wersji uniwersalnej możecie pobrać za darmo z AppStore. 