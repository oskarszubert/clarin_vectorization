12.08.2013 Połączenie logicznych układanek z elementami RPG nie jest żadną nowością na rynku gier. Już wcześniej podejmowali się tego inni producenci, w wyniku czego powstała m.in. fantastyczna seria Puzzle Quest. Szukając tego typu produkcji mobilnych, nie można przejść obojętnie obok Hero Forge, który zapowiada się na równie świetny tytuł. Hero Forge jest produkcją osadzoną w konwencji fantasy. Zabawa łączy nie tylko elementy układanki i produkcji RPG, ale też kładzie duży nacisk na tryb gry PVP (player versus player). Czy takie połączenie jest lekkostrawne, czy może to kolejny przykład produkcji typu „pay to win”?  Po rozpoczęciu zabawy musimy utworzyć swoją postać. Spektrum możliwości nie jest szerokie, bo dysponujemy jedynie trzeba z góry narzuconymi profesjami: paladynem, berserkerem i magiem. Szkoda, że twórcy nie wysilili się tutaj bardziej, choć można tłumaczyć to troską o balans rozgrywki. Niemniej nawet jeśli było to powodem tak wąskiej liczby profesji, w komentarzach w Google Play i tak znajdziemy zarzuty o nieodpowiednim wyważeniu sił.   Zabawa polega na szybkim znajdowaniu par takich samych klocków na trójwymiarowym stosie. Dają one nam różne profity. Miecze umożliwiają atak, tarcze zwiększają obronę, a wszystkie pozostałe dają punkty many w jednej z czterech kategorii, którą wykorzystujemy do rzucania zaklęć. Po upływie 30 sekund bohaterowie rozpoczynają walkę, której kształt jest zależny od liczby oraz kolejności zbitych klocków. Formuła te sprawdza się bardzo dobrze. Gra, mimo elementów układanki, jest dynamiczna i potrafi podnieść nieco adrenalinę. Po zakończeniu każdego starcia otrzymujemy złoto, diamenty oraz punkty doświadczenia zwiększające siłę naszej postaci. Za złoto możemy konstruować nowe elementy wyposażenia oraz kupować zaklęcia. Diamenty są tutaj typową walutą premium, więc nie znajdziemy ich w grze zbyt wiele. Komunikatów narzucających nam zakupy nie ma tutaj jednak zbyt wielu. Oczywiście wszyscy Ci, którzy wydają pieniądze, łatwiej i szybciej rozwijają swoją postać, ale bez tego gra się równie przyjemnie. Choć nie ukrywam, że liczba elementów ekwipunku i zaklęć mogłaby być większa.   Esencją Hero Forge jest jednak rywalizacja z żywymi przeciwnikami. Takie starcia przynoszą nam więcej korzyści, ale też są znacznie trudniejsze. Gra mocno bazuje tutaj na API Google Play Games, za pomocą którego  są dostarczane rankingi. Znalezienie rywala nie trwa zbyt długo, ale kiedy się to nam uda na ogół trafiamy na postać znacznie silniejszą od nas. Twórcy muszą jeszcze popracować nad algorytmem.   Grafika Hero Forge jest przyjemna dla oka. Czuć tutaj nutkę cell shadingu, bo nie jest to zbyt szczegółowa oprawa stricte 3D, która by wyciskała ósme poty z naszego procesora graficznego. Animacje są bardzo płynne, a sama aplikacja nie zajmuje zbyt wiele miejsca w pamięci urządzenia. Hero Forge to ciekawa produkcja, która potrafi zapewnić rozrywkę na ładnych kilka godzin. Gra obfituje w wiele elementów typowych dla produkcji RPG, a także jest dynamiczna, co w przypadku produkcji bazującej na logicznej układance jest na pewno zaletą. Mimo mikropłatności rozgrywka nie jest zbyt trudna ani nie napotykamy tutaj na szklany sufit, który można przebić jedynie portfelem. Obecność waluty premium odczujemy jednak podczas rywalizacji z innymi graczami. Szkoda, że kuleje tutaj algorytm wyszukiwania rywali. Sama produkcja również mogłaby oferować nam nieco więcej – ekwipunku, zaklęć, a także klas postaci. 