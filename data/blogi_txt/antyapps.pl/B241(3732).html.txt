07.01.2014 Całkiem niedawno (przy okazji recenzji Ski Challange 14) wspominałem Wam o problemach z dostępnością dobrych gier poruszających się w temacie sportów zimowych. O ile jeszcze miłośnicy skoków narciarskich mają szansę znaleźć w AppStore i Google Play coś dla siebie, to już fani narciarstwa zjazdowego, czy ewolucji na desce będą mieli z tym zdecydowanie gorzej. Kilka dni temu, w trakcie poszukiwań ciekawych gier o tematyce sportów zimowych natrafiłem na produkcję zatytułowaną Ski On Neon. Jak się miało okazać kilka chwil później – z narciarstwem nie ma ona zbyt wiele wspólnego, jest za to w stanie zapewnić nam parę chwil niezłej zabawy. No i występują w niej narty (choć ich rola jest tak naprawdę marginalna)!  Jeżeli mieliście okazję zagrać w Tiny Wings lub jeden z jego licznych, mniej lub bardziej udanych klonów, to w świecie Ski On Neon poczujecie się jak w domu. Gry w stylu Tiny Wings opierają się na bardzo prostym schemacie. Twórcy kreują przed graczami świat składający się z licznych wzgórz i dolin występujących naprzemiennie. Zadaniem użytkownika jest pokonywanie tego mocno pofałdowanego terenu w jak najszybszym tempie. Sterowanie w tego rodzaju produkcjach opiera się najczęściej na pacnięciu w ekran w odpowiednim momencie – wtedy, kiedy nasz bohater nabiera rozpędu zjeżdżając z góry, oraz oderwaniu kciuka od ekranu w chwili, gdy postać na ekranie zaczyna przemieszczać się pod górę. Dokładnie ten sam schemat zastosowano w Ski On Neon.  W Ski On Neon na pierwszy plan wysuwa się oprawa graficzna. Prawdę mówiąc estetyka zaproponowana przez twórców nie przypadła mi do gustu i jest w mojej opini nieciekawa. Wszechobecne neony i uproszczona do granic możliwości oprawa to zdecydowanie nie moja bajka, ale zapewne znajdzie się wielu miłośników takiego rozwiązania. Niezaprzeczalną zaletą Ski On Neon jest liczba trybów rozgrywki. Podczas gry będziemy musieli wykazać się szybkością, zręcznością, refleksem i wyczuciem. W kolejnych zadaniach przyjdzie nam zmierzyć się z upływającym czasem, z rozpadlinami, będziemy musieli również osiągnąć wymaganą wysokość skoków. Jednym z ciekawszych trybów zabawy jest rozgrywka wieloosobowa umożliwiająca zmierzenie się dwóch graczy na podzielonym ekranie.  Ski On Neon to gra trudna, ale w momencie, gdy uda się nam ją wyczuć – potrafiąca dostarczyć sporej satysfakcji. Jej ogromną zaletą jest duża różnorodność zadań, które przyjdzie nam wykonać. Tytuł dostępny jest na urządzenia z systemem iOS. Linki do wersji standardowej znajdziecie pod tekstem, wersja HD dostępna jest natomiast po tym adresem. 