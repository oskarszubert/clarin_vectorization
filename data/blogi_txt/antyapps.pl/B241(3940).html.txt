26.10.2011 Około 40% użytkowników tabletów gra na swoich urządzeniach. Przyznać się muszę do tego, że także sporo czasu „marnuję” przy aplikacjach rozrywkowych. Na Androidzie ciężko znaleźć ciekawe pozycje, ale na szczęście tablety wyposażone w procesor NVIDII mają aplikację Tegra Zone. Tak właśnie znalazłem grę Sprinkle, która w świetny sposób pozwala nam bawić się fizyką. Wydałem więc 4,5zł i dosłownie utonąłem w grze.  Jak się w to gra? W grze sterujemy wieżą, na której zamontowany jest wąż strażacki. Przesuwając palcem na wysokości wozu strażackiego ustawiamy wysokość, na której będzie wąż. Dotykając ekranu w każdym innym miejscu możemy łatwo ustawić kąt, pod którym będzie leciała woda. Aby uruchomić strumień H2O musimy nacisnąć czerwony przycisk znajdujący się w prawym dolnym rogu.  Aby przejść do kolejnego etapu musimy ugasić wszystkie ogniska pożarów. Nie myślcie, że jest to prosta sprawa. Kiedy już wydaje nam się, że ogień został zgaszony, z nieba potrafi spaść kamień, który jest źródłem kolejnego płomienia. Przegramy kiedy skończy nam się woda, lub kiedy spłonie przynajmniej jeden z drewnianych szałasów. Żeby gra nie była zbyt prosta, woda na swojej drodze spotyka wiele przeszkód. Najciekawsze poziomy zawierają bardzo zawiłe mechanizmy, które wymagają nie tylko turlania kawałka skały naciskającego przycisk, ale też umieszczenie w odpowiednim miejscu bryły lodu. Część poziomów wymaga nie tylko logicznego myślenia, ale też refleksu i sprytu. Trzeba szybko machać palcami po ekranie naciskając spust wody w odpowiednim momencie. Warty wspomnienia jest system punktacji – im mniej wody zużyjemy, tym więcej kropelek na koniec dostaniemy.  Czy warto? Śmiało mogę grę polecić każdemu, kto lubi spędzać wolny czas przy wciągających łamigłówkach i nie boi się gier zręcznościowych. Sprinkle wciąga na długie godziny, gdyż grę możemy przejść kilka razy starając się zyskać maksymalną ilość kropelek. Świetna grafika, odpowiedni poziom trudności i dopracowanie tytułu powoduje, że Angry Birds przy Sprinkle to gra dla 5-latków.  Gra dostępna jest nie tylko w Android Market, ale również AppStore. 