11.04.2013 Gry mobilne dzielą się na poważne, mniej poważne i te totalnie niepoważne. Cyclops BallZ należy do tej ostatniej kategorii i być może właśnie dlatego tak niemiłosiernie wciąga. Jest to tym bardziej dziwne, gdyż sama zabawa nie oferuje żadnych rozbudowanych możliwości, wciągającej fabuły czy efektownych graficznych dodatków. Jest wręcz do bólu prosta. A wszystko sprowadza się do… trafienia piłką w wypinającego pośladki cyklopa. Za aplikację odpowiada polska firma Brontes Processing, która opracowała również wersję dla PC zgodną z… Kinectem. Mobilna odmiana Cyclops BallZ może nie będzie tak efektowna, ale zapewniam, że również dostarczy sporo zabawy.  Rozgrywka, jak już wspomniałem, nie jest szczególnie złożona. Stojąc w korytarzu, celujemy piłką w złośliwego cyklopa, który wypina do nas swoją tylną część ciała i aż prosi się o zbicie. Wbrew pozorom nie jest to takie do końca proste, bo każde trafienie w stwora lub otaczającą go ścianę przyśpiesza ruch piłki. Natomiast do dyspozycji mamy jedynie trzy sztuki, po których utracie (dzieje się tak, gdy przekroczą dolną krawędź ekranu) zobaczymy napis game over.  Do dyspozycji mamy 21 aren oraz 7 przeciwników, których należy ukarać. Nie jest to szczególnie dużo i jeżeli gra ma nam starczyć „na dłużej”, pewnie szybko odczujemy powtarzające się elementy. Na szczęście możemy się bawić w jednym z trzech trybów, co nieco urozmaica zabawę. W Arcade musimy możliwie najwięcej razy trafić stworka po przeciwległej stronie korytarza, zaś tryb kariery przypomina bardziej grę w piłkę nożną (albo trójwymiarowego ponga), bo nasz przeciwnik też odbija piłkę. Naszym zadaniem jest wówczas trafienie we wspomnianą ścianę za nim. W trybie wieloosobowym możemy grać ze znajomymi (nie jednocześnie rzecz jasna) i rywalizować na punkty. Graficznie produkcja nie zachwyca. Teoretycznie jest to grafika 3D, ale modele i postacie są dość kanciate. Korytarze, w których toczy się zabawa są zróżnicowane, ale brakuje im jakiejś ikry i wyróżnia, który by sprawiał, że będziemy wyczekiwać kolejnej areny i czuć motywację do przechodzenia plansz.  Cyclops BallZ jak na tak banalnie prosty model rozgrywki, zaskakuje grywalnością. Spędziłem przed ekranem smartfona ładne kilkadziesiąt minut, rywalizując z cyklopami. Prawda jest jednak taka, że te kilkadziesiąt minut w zupełności wystarcza by nacieszyć się grą w zupełności. Każde kolejne podejście nie było już tak emocjonujące, a szkoda. Może gdyby twórcy zadbali o nieco większą liczbę plansz, scenerii oraz przeciwników, wrażenia byłyby znacznie dłuższe? 