06.11.2013 Znam wiele osób, które korzystając z Windowsa, nie wyobrażają sobie pracy bez programu Total Commander. Szczerze mówiąc, nigdy jakoś nie przywiązałem się do niego na tyle, żeby było to moje „must have” za każdym razem, gdy instalowałem na komputerze nowy system, jednak odkąd odkryłem ES File Explorer, istnieje duże prawdopodobieństwo, że w przypadku Androida zmienię zdanie, jeśli chodzi o tego typu programy. Opisywany dzisiaj manager plików zrobił na mnie naprawdę ogromne wrażenie zarówno z powodu ogromnej funkcjonalności, jak i tego, że jest dostępny w Google Play zupełnie za darmo. Jeśli więc macie już swoje typy wśród podobnych aplikacji lub wciąż uważacie, że coś takiego nie jest wam potrzebne, zachęcam do bliższego poznania ES File Explorer. Być może od dziś zmieni się sposób, w jaki do tej pory przeglądaliście pliki w swoim smartfonie lub tablecie. Już zaczynając od wyglądu, apka robi dobre wrażenie. Układ interfejsu jest wyjątkowo czytelny i wygodny w obsłudze, a jednocześnie, jak często bywa w przypadku podobnych aplikacji, nie jest on potraktowany po macoszemu. Nie są to może „graficzne fajerwerki”, jednak wszystko jest na swoim miejscu i wygląda po prostu estetycznie.  Przechodząc do możliwości apki, można napisać naprawdę wiele. Przede wszystkim umożliwia ona szybkie i wygodne przeglądanie plików oraz zarządzanie nimi z poziomu aplikacji. Twórcy udostępnili nam szeroki wachlarz różnych widoków, gdzie z pewnością każdy znajdzie swój ulubiony układ ikon, na jakim pracuje mu się najlepiej. Nie zabrakło także możliwości zmiany „tematu”, jeśli domyślna kolorystyka nie trafi w wasze gusta. Możemy więc kopiować, przenosić, a także, nie przenosząc się do innych programów, podejrzeć multimedialne treści takie jak obrazy czy dźwięk. Na samym środku znajduje się niewielka, nie rzucająca się w oczy kulka. Dłuższe jej przytrzymanie powoduje uruchomienie systemu gestów, jednak tu aplikacja odsyła mnie do uruchomienia funkcji z poziomu ustawień. Tam jednak, mimo dłuższych poszukiwań, nie udało mi się znaleźć odpowiedzialnej za to zakładki. Jeśli udało wam się uruchomić gesty, czekam na informację, w jaki sposób. Aplikacja umożliwia także wyszukiwanie określonych plików. Możemy również zajrzeć do poszczególnych kategorii plików, co ułatwi nasze poszukiwania. Nie zabrakło możliwości ukrycia wskazanych przez nas danych, do których dostęp chroniony będzie hasłem. Apka łączy się również z naszymi wirtualnymi dyskami, takimi jak Google Dysk czy Dropbox. Możemy również udostępnić wybrane pliki osobom znajdującym się w tej samej sieci lub postawić własny hotspot. Ciekawostką jest również możliwość „puszczenia” utworu znajdującego się w naszym urządzeniu z Androidem na telefonie lub tablecie kogoś innego, również używającego ES File Explorer. Funkcji związanych z wymianą danych w sieci nie miałem jednak okazji sprawdzić osobiście, dlatego czekam na wasze opinie.  ES File Explorer to jedno z lepszych narzędzi tego typu, z jakimi miałem przyjemność pracować. Aplikacja posiada wszystkie funkcje, o jakich można pomyśleć szukając programu pomagającego zarządzać danymi w naszych smartfonach i tabletach. Czytelny interfejs łączy się tu z wygodną obsługą, co niestety nie zawsze idzie w parze przy apkach tego typu. Ponieważ nie udało mi się przetestować aplikacji pod kątem usług sieciowych, pozwolę sobie wstrzymać się z oceną, jednak mimo wszystko ES File Explorer zostanie ze mną na dłużej. 