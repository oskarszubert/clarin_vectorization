06.05.2013 Windows Phone choć w wielu miejscach razi brakiem podstawowych funkcji, nadrabia to swoim api, które pozwala na załatanie tych dziur poprzez aplikacje niezależne. Wprawdzie chciałoby się, aby sam system posiadał takie rozwiązania, ale lepszy dodatkowy program niż brak funkcji. Taką aplikacją jest właśnie 1 stop clear.  Łączy ona w sobie 2 różne, ale pokrewne tematycznie funkcje. Pierwsza służy do czyszczenia historii i listy nowości w HUB-ie muzyka. Nie wiem dlaczego Microsoft nie umieścił tak podstawowej funkcji w systemie, na szczęście zadbali o to inni developerzy. Powody takich porządków mogą być różne. Zaśmiecenie listy poprzez aplikacje firm trzecich, chęć ukrycia informacji przed innymi, czy też zwykła potrzeba odświeżenia. Dzięki 1 stop clear wystarczy zaznaczyć którą kategorię chcemy skasować (nowe, historia) a następnie nacisnąć Clen. Tak przygotowaną funkcję możemy również przypiąć do ekranu jako kafelek. Niestety nie grzeszy on finezją i urodą. Drugą, ważną możliwością jest zamykanie naszego odtwarzacza, a dokładniej wszystkiego co się podpina pod systemowy odtwarzacz muzyki i dźwięków. Pierwsze z zastosowań, to pozbycie się sporej grubości belki, która pojawia się podczas edycji głośności. Czasem nie mamy już potrzeby słuchania muzyki, a jednak ekran przesłaniają nam przyciski odtwarzacza. Aby się go pozbyć możemy użyć szybkiej opcji zamknięcia pod przyciskiem Stop Music.  Jest też drugie zastosowanie. Autor dodał do aplikacji opcje odliczania czasu do wyłączenia. Tak więc jeżeli chcemy sobie posłuchać muzyki przed snem, a zarazem mieć pewność że nie będzie grała całą noc, wystarczy ustawić odpowiedni limit czasu i ponownie wybrać Stop Music. Niestety opcja ta nie działa w tle, a jedynie z zablokowanym ekranem. Tak więc powinniśmy pamiętać, aby przed odłożeniem telefonu zostawić na planie głównym aplikację. Tutaj również mamy możliwość przypięcia kafelka do pulpitu głównego. Opcje dostępne w 1 stop clear nie są niczym nowym, w Marketplace znajdziecie sporo podobnych aplikacji, jednak to 1 stop clear łączy je w jeden, przydatny program. Który choć nie grzeszy urodą, to za darmo wzbogaca nasz system o kilka dodatkowych i przydatnych funkcji. Jeżeli często słuchacie muzyki za pomocą telefonu, lub też oglądacie filmy, zapewne docenicie 1 stop clear. 