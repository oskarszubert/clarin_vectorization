26.04.2012 Polski Techland postanowił dołączyć do elitarnego grona developerów gier dla iOS i otworzył własne studio zajmujące się tym stale rosnącym segmentem rynku – Shortbreak. Od kilku dni w App Store możemy znaleźć ich pierwszą produkcję zatytułowaną Sugar High w której pokierujemy wędrującym po sennej krainie słodyczy psem. Biscuit, to pies jak żaden inny. On nie marzy o soczystym steku czy kości. On pragnie cukierków i ciasteczek. Za każdym razem, gdy ten słodki piesek idzie spać, przenosi się do tęczowej krainy, gdzie może spełnić swoje najskrytsze fantazje. By jednak nie było za łatwo, w pokonywaniu kolejnych wzgórz przeszkadza nam śledzący nas budzik, który bezlitośnie chce nas ze snu wybudzić… – tak w skrócie prezentuje się fabuła gry Sugar High. Sterowanie Bisuitem jest dziecinnie proste. Dotykając ekranu, nasz bohater dąży do ziemi, puszczając stara się wznieść ku górze. Na początku może być trochę ciężko, kiedy jednak już wyczujemy o co chodzi, odpowiednie manewrowanie pieskiem nie będzie nam już sprawiało żadnych problemów. Zobaczcie jak to wygląda w praktyce na poniższym trailerze.  Poza kolejnymi wzgórzami, czekają na nas także miejsca specjalne, gdzie Biscuit dodatkowo przyspieszy. To umieszczone co jakiś czas owoce, które pomogą zwłaszcza w kryzysowych momentach naszego „lotu”. Grafika gry, zgodnie z fabułą, wręcz ocieka słodyczą. Ogólnie aplikacja została bardzo dobrze przygotowana i w tej kwestii zasługuje na piątkę. Mam jednak jedno ale… ja już w to kiedyś grałem. Sugar High to odświeżone Tiny Wings. Kto miał okazję spróbować tej jednej z najpopularniejszych gier roku 2011, nie będzie miał złudzeń na czym wzorowali się programiści z Shortbreak Studios. Mimo to, warto spróbować, a jeżeli na tytuł Tiny Wings jedyne co wam przyszło do głowy to „eeee?” to w Sugar High musicie zagrać koniecznie.  Gra została przygotowana zarówno na iPhona jak i na iPada. Pobierzecie ją z AppStore już za 0,79€. Kody na grę: YHX3KJNJ747L MXMTYXJJXMHY 