20.01.2012 Stick Stunt Biker to gra, która czerpie ze spuścizny innych deweloperów gier na Androida. Zawiera w sobie motyw planszy rysowanej ołówkiem, który pojawił się w takich tytułach jak Line Runner czy Doodle Dash, choć w tym drugim przypadku gra jest kolorowa. Drugą wyraźną cechą jest oczywiście motyw główny, przywołujący do pamięci takie komputerowe klasyki jak Elastomania. W przypadku Androida – Xtreme Trial, choć w Stick Stunt Biker rozgrywka jest znacznie bardziej uproszczona. Choć tytuł wykorzystuje sporo pomysłów zawartych w innych grach, prezentuje je w unikalnej postaci, w której to naprawdę wciąga! Jak w to się gra? Naszym zadaniem jest przeczesywanie planszy rysowanej ołówkiem za pomocą motocykla. W grze musimy wykazać się nie lada umiejętnościami, wszak nasze możliwości sterowania są ograniczone jedynie do dodawania gazu i wciskania hamulca. Za pomocą dwóch przycisków umieszczonych w dolnych rogach ekranu musimy nie tylko rozpędzić czy zatrzymać motocykl w odpowiednim momencie, ale także manewrować nim w powietrzu, by nie doprowadzić do kraksy. A o nią naprawdę nie jest trudno! Trasy bywają skomplikowane, a ich poziom trudności rośnie przy każdej kolejnej. Wbrew pozorom gra nie jest wcale taka łatwa, a wyzwania jakie daje dzięki poziomowi trudności sprawiają, że potrafi wciągnąć na długo. Każdy poziom składa się z momentami naprawdę trudnych do przeskoczenia kątów, ale także i innych konstrukcji jak na przykład gumowe podłoże, które odbija nasz motocykl. Z powodzeniem uatrakcyjniają przejazdy. Czy warto? Gra dostępna jest zarówno w wersji darmowej, jak i płatnej. W tym przypadku różnica jest dość spora i wersję darmową należy traktować jako demonstracyjną. Nie tylko zawiera ona reklamy, ale także ma ograniczoną liczbę tras (z 24 do 4!) oraz limitowaną liczbę motocykli (z 16 do 4). Sama reklama natomiast potrafi przeszkadzać, bo ekran gry nie jest do niej dostosowany. Z tego powodu pojawia się czasami problem z wyborami pozycji w menu, gdyż baner reklamowy je po prostu zasłania! Najlepszym rozwiązaniem jest spróbować wersji darmowej by zobaczyć, czy gra podpasuje. Zakup pełnej wersji to wydatek rzędu około siedmiu złotych.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 