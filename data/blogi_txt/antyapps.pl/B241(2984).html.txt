18.09.2012 Narzędzia służące do upiększania zdjęć wykonanych za pomocą nowoczesnych smartfonów i (w ekstremalnych przypadkach) tabletów cieszą się niesłabnącą popularnością. Konkurencja w tej dziedzinie jest naprawdę spora toteż nowe aplikacje należące do tej kategorii nie mają łatwego zadania, a o tym czy zostaną zauważone często decyduje przypadek. To właśnie ślepy los sprawił, że na moim smartfonie wylądowała Pencil Camera HD, aplikacja służąca do nakładania efektów w czasie rzeczywistym na fotografie i filmy tworzone z pomocą iPhone’owej kamery. Aplikacja została zaprojektowana w sposób przemyślany dzięki czemu jej obsługa jest bezproblemowa. Główny (i zarazem jedyny) ekran Pencil Camera dzieli się na zajmujące 3/4 powierzchni okno z podglądem kadru oraz boczną belkę z zawartymi na niej opcjami. Tych nie jest, jak się okazuje, zbyt wiele – znajdziemy tutaj ikony umożliwiające podejrzenie wykonanych zdjęć, ikonkę zmiany kamery (przednia lub tylna) oraz suwaki służące do dopasowania gotowych filtrów.  Pod oknem z podglądem fotografii twórcy umieścili strzałki, za pomocą których użytkownik wybierze odpowiadający mu filtr. Nakładek nie jest dużo, na chwilę obecną aplikacja oferuje 15 filtrów, ale twórcy już zapowiedzieli kolejne. Niestety, mimo możliwości konfiguracji (jasność, kontrast oraz kontury) efekty uzyskiwane za pomocą programu są moim zdaniem mało zróżnicowane – wątpię by kreatywne osoby usatysfakcjonowały proste tekstury nakładane na zdjęcia, a na takich efektach opiera się właśnie Pencil Camera. Choć, z drugiej strony patrząc na popularność tego typu aplikacji…;) Pencil Camera HD to aplikacja uniwersalna. Zainstalujemy ją więc zarówno na smartfonie, jak i tablecie. Program, obok wspomnianych powyżej funkcjonalności umożliwia nakładanie zawartych w nim tekstur na filmy kręcone za pomocą urządzenia z systemem iOS. Opcja ta działa identycznie, jak w przypadku fotografii. Twórcy Pencil Camera HD z okazji premiery programu udostępniają swoją aplikację za darmo, jej normalna cena wynosić będzie 1,59 euro. 