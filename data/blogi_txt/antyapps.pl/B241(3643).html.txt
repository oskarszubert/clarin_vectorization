03.04.2013 Jaka jest recepta na wciągającą i grywalną grę na platformy mobilne? Jak dla mnie najbardziej liczy się grywalność i nietuzinkowe, oryginalne rozwiązanie idące w parze z prostotą oraz intuicyjną obsługą. Czy w ten model wpisuje się Sci-Fi Heroes? Jedno jest pewne – gra oferuje nam coś zupełnie innego niż dotychczas. Sci-Fi Heroes to jedna z tych gier, które trudno przyporządkować to jednego gatunku. Początkowo wydawało mi się, że mam do czynienia z czymś w rodzaju taktycznej gry zręcznościowej, ale czar ten szybko prysł, gdy okazało się, że najskuteczniejszą taktyką jest tutaj po prostu zmasowany atak z okrzykiem na ustach w wykonaniu czwórki bohaterów, nad którymi sprawujemy kontrolę.  Ów zmasowany atak będzie najskuteczniejszym sposobem eliminacji przeciwników przez pierwsze kilkanaście plansz. Potem mogą się zacząć schody, które wymuszą na nas korzystanie ze specjalnych umiejętności naszych herosów. Te natomiast możemy dodatkowo rozwijać., bo z każdą z wycięską batalią, otrzymujemy pewną pulę punktów doświadczenia. Niestety nie jest ona uzależniona od liczby zabitych przez daną postać przeciwników – wszyscy dostają po równo, bez względu na to, czy przez całe starcie jedynie się przyglądali, czy otarli się o śmierć. Za doświadczeniem i awansem na kolejne poziomy idzie też dodatkowy ekwipunek. Tego jednak nie znajdujemy w ciałach poległych oponentów, jak to ma miejsce w klasycznych erpegach – jest nam odgórnie przydzielany wraz z rozwojem bohatera (choć na uwagę zasługuje fakt, że przedmiotów w sumie w grze jest aż 100).  Pula dostępnych bohaterów jest dość wąska. Każdy z nich jest co prawda postacią barwną i przykuwa oko swoim wyglądem (za co należą się wielkie prawa osobom odpowiedzialnym za grafikę).DO dyspozycji oddano nam tutaj m.in. kosmicznego marine, technomancera, tresera futurystycznych zwierząt czy chociażby robota leczącego. W gruncie rzeczy ich rozwój sprowadza się jednak do podobnych schematów, co jest niestety dość nudnawe. Tutaj też znajdziemy esencję modelu finansowego gry – mikropłatności, które pozwalają szybciej uczyć się zdobywanych umiejętności i ułatwiać sobie zabawę. W praktyce, podczas walk, rola gracza będzie ograniczała się do przeciągania palcem od wybranego bohatera w kierunku przeciwnika w celu ataku, lub wolnej przestrzeni na planszy – w celu ruchu. Sytuację ułatwia fakt, że nasi bohaterowie nie zawsze potrzebują łopatologicznych rozkazów i czasem sami angażują się w bitwę. Z jednej strony to duże ułatwienie, bo zapanowanie nad czwórką postaci może być trudne, ale z drugiej w pewnym momencie odniosłem wrażenie, że jestem zupełnie zbędny, a bohaterowie równie dobrze mogliby przechodzić kolejne rundy sami.  Siłą Sci- Fi Heroes może okazać się tryb raidów, w którym, niczym w rasowych grach typu MMO, wraz z innymi graczami stawiamy czoła oponentom (niestety odbywa się to w trybie asynchronicznym). W tym celu musimy połączyć grę z Facebookiem. Sci-Fi Heroes mnie rozczarowało. Spodziewałem się barwnej i efektownej produkcji, która będzie wymagała choć trochę wysiłku z mojej strony, a tymczasem całą gra kręci się głównie wokół postaci bohaterów, ich rozwoju i wyposażeniu (oraz związanych z nimi mikropłatności). Wskutek marnego gameplayu nie jest to jednak ani absorbujące, ani ciekawe – przynajmniej z mojego punktu widzenia. 