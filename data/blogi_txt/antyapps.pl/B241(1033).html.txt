22.07.2013 Część z Was pewnie zapyta: znowu aplikacja do zdjęć? Owszem, bo skoro „czyste” zdjęcia to za mało, to warto popracować nad różnorodnością zamieszczanych grafik w sieci. Filtry Instagrama i kilku innych najpopularniejszych programów nie wystarczą na długo, podobnie jak ramki i inne dodatki. Dlatego tez wszystkim miłośnikom ozdobionych zdjęć chciałbym dziś przedstawić Photo Slice. Aplikacja skupia się na tworzeniu czegoś na wzór efektownego kolażu, jednak magia polega na tym, że korzysta zawsze tylko z jednej fotografii. Pozwala ją w fantazyjny sposób pociąć i zamieścić na jednej grafice. By jednak nie było zbyt nudno, możemy skorzystać z zestawu przygotowanych w tym celu szablonów, a jeśli te niekoniecznie będą do Was przemawiać, to nie bez powodu zaimplementowano także wycinanie według naszego widzimisię, proste działanie na siatce czy losowe ustawienia, gdzie po każdym naszym kliknięciu aplikacja przedstawi nam wybraną fotkę w najróżniejszych wariacjach z wykorzystaniem wszystkiego co ma w rękawie. No właśnie, bo poza samym wycinaniem do dyspozycji mamy jeszcze zestaw ramek czy filtrów kolorystycznych. Nie mogło oczywiście zabraknąć także wszechobecnych ostatnio naklejek oraz funkcji dodawania tekstu. W tym ostatnim oczywiście możemy wybierać i przebierać między czcionkami, rozmiarami oraz kolorami. Niestety dla typograficznych fetyszystów mam złą wiadomość — nie poszalejemy tutaj jeżeli chodzi o jako-takie stylowanie nałożonej warstwy tekstu, poza wspomnianymi zmiennymi możemy jedynie zdefiniować do której krawędzi ma być wyrównany.  Ostatnią rzeczą nad którą mamy jako-taką władzę, jest tło. Autorzy przygotowali zestaw kilkudziesięciu grafik, które zawsze możemy podłożyć jako dodatek tuż za ozdabianą fotografią i co ciekawe, tam również możemy zastosować jeden z filtrów. Styl działania Photo Slice jest niezwykle „kolażowy”. To z grubsza te same funkcje, które towarzyszą aplikacjom pozwalającym scalać i ozdabiać kilka zdjęć naraz — dlaczego tutaj zabrakło możliwości importowania różnych grafik? Nie mam pojęcia — trochę szkoda, patrząc na oferowane dodatki… Program ten nie jest ani specjalnie odkrywczy, ani zaawansowany. Ot, jeszcze jedna propozycja do edycji fotek. Czy potrzebna? Patrząc na kolejne w portalach społecznościowych fotki ozdabiane Pixlr-o-maticiem uważam, że owszem. Z drugiej strony nie ma co się oszukiwać — większość z tutejszych wariacji jest dość jarmarkowa i zdecydowanie nie nada się na każdą okazję. Aplikacja dostępna jest w dwóch wersjach — standardowej oraz HD (testowana) — za każdą z nich przyjdzie nam zapłacić 1,99$. 