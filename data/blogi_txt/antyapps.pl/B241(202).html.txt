08.12.2011 W kategorii list zadań powstają coraz to nowsze aplikacje. Twórcy tego typu narzędzi muszą zaprezentować sporą wartość dodaną, żeby przebić się przez konkurencję. Any.DO wybija się ciekawym i przyjaznym interfejsem oraz minimalizmem, który ułatwia zarządzanie listą zadań. Design Any.DO jest po prostu genialny. Z narzędzia tego korzysta się nie tylko wygodnie, ale przyjemnie. Interfejs wręcz zachęca do tego, by uruchamiać aplikację jak najczęściej :) Jest nowoczesny i minimalistyczny. W Any.DO możemy dodawać zadania do listy zarówno przy pomocy klawiatury, jak i głosu. Zadania mogą mieć postać czynności, które można wykonywać za pomocą telefonu, na przykład wysłanie maila czy zadzwonienie do wybranej osoby. W takim przypadku zadanie przybiera formę Call Imię Nazwisko, a aplikacja dodaje ikonę obok zadania umożliwiającą jego wykonanie – tu: zadzwonienie do wybranej osoby z listy kontaktów czy wysłanie do niej maila. W aplikacji zadania możemy chwytać i przeciągać – do wyboru mamy cztery zakładki czasowe: Dziś, Jutro, W tym tygodniu oraz Później, które pozwalają nam określić, kiedy należy wykonać dane zadanie. Same zadania możemy skreślać palcem, a zatrząsienie smartfonem powoduje usunięcie z listy zadań już wykonanych. Oprócz tego możemy wyznaczać zadaniom priorytet, kategorię, dodawać notatki czy przypomnienia. Any.DO posiada także funkcję synchronizacji listy zadań z Google Tasks. Ten program to prosta, minimalistyczna lista zadań. Jeśli szukacie takiej, Any.DO spełni Wasze potrzeby, dlatego zachęcam do instalacji – program jest darmowy. Osobiście używam natomiast Doit.im, gdyż do zarządzania sobą w czasie preferuję metodę Getting Things Done. 