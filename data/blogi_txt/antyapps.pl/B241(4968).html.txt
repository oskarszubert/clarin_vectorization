18.10.2012 Po całkiem ciepło przyjętej, porannej recenzji aplikacji Wiesz Co Jesz, pozostajemy w temacie jedzenia. Skoro znamy już wszystkie szczegóły na temat tego co znajduje się w spożywanych przez nas na co dzień produktach, czas by coś sensownego z nich przygotować. Od tygodnia w AppStore dostępna jest zupełnie nowa odsłona programu Przepisy.pl.  Aplikacja sygnowana logo marki Knorr w AppStore dostępna jest już od dłuższego czasu. Z chęcią jej używania nosiłem się już od dawna, jednak zawsze odpychał mnie interfejs, który nie był przystosowany do ekranu Retina. Ostatnia aktualizacja zmienia jednak oblicze Przepisów i teraz wszystko wygląda jak należy. Główny ekran programu – karta Na tydzień – to wyselekcjonowana porcja siedmiu przepisów na każdy dzień tygodnia. Kolejne propozycje z łatwością odsłonimy przesuwając palcem po ekranie. By poznać szczegóły na temat prezentowanej potrawy, wystarczy dotknąć ją palcem, a na wyświetlaczu pojawi nam się nowa, opatrzona smacznymi zdjęciami karta ze wszystkimi, niezbędnymi szczegółami. Wspomniana karta, została podzielona na trzy części – INFO – gdzie znajdziemy przewidywany czas przygotowania, liczbę osób na którą wystarczy zaproponowanych składników, poziom trudności oraz galerię zdjęć. Przepisem podzielimy się także ze znajomymi poprzez SMS, e-mail lub Facebooka, a także oznaczymy go jako udaną propozycję wybierając opcję MNIAM!. Druga część – SKŁADNIKI – to miejsce gdzie znajdziemy listę niezbędnych zakupów do przygotowania potrawy. Przy niektórych elementach znajdziemy także ikonę „trzech kropek”, która informuje nas o tym, że został przygotowany opis składnika we wbudowanym Słowniczku. Knorr zadbał także o specjalne wyróżnienie swoich produktów. Zadowolone będą także osoby korzystające z zakupowej aplikacji Listonic, bowiem pod całą listą niezbędnych rzeczy, znajdziemy specjalny odnośnik, który doda wszystkie elementy na naszą bieżącą listę zakupów przygotowywaną w aplikacji.  Część trzecia – KROK PO KROKU – to dokładne instrukcje przygotowania wybranej potrawy. Każdy krok został zaopatrzony w zdjęcie. Po wykonaniu danego punktu możemy go także odznaczyć. W razie potrzeby, program umożliwia także ustawienie minutnika, który przypomni nam np. o wyciągnięciu kaczki z piekarnika. Jeżeli prezentowane na karcie Na tydzień dania nie podpadną wam do gustu, zawsze możecie przeglądnąć całą dostępną bazę przepisów przechodząc na kartę Wszystkie. Dostępne receptury zostały uporządkowane i posegregowane do 9 kategorii. Wśród nich także Przepisy Video. Każdy przepis, który przypadnie nam do gustu możemy także zapisać do naszej książki kucharskiej. Wystarczy dotknąć umieszczony w prawym górnym rogu czerwony przycisk z rysunkiem książki. To ogromne ułatwienie z pewnością w przyszłości pozwoli nam zaoszczędzić dużo cennego czasu. Kuchenne gadżety jak Minutnik, Przelicznik, Słowniczek, Porady, Samouczek oraz Książkę kucharską znajdziemy natomiast na karcie Asystent. Jak widać pomysłów na kreatywną formę promocji nie brakuje. Kilka dni temu pisałem o typowo męskiej zabawce dla iOS przygotowanej przez firmę Bosch, dziś do tej drużyny spokojnie mogę dodać markę Knorr, która wreszcie odświeżyła swoje Przepisy.pl, które teraz prezentują się tak jak powinny. Ciekawe przepisy, napędzające apetyt zdjęcia, rzetelne materiały i świetne przygotowanie czynią z tego programu kolejną niezbędną pozycję, którą moim zdaniem każdy kuchenny amator powinien mieć. Program jest bezpłatny i pobierzecie go z AppStore. Ocena: 5/6. 