16.04.2013 Po wielu miesiącach, dzięki opisywanemu w zeszłym tygodniu My Purchases Pro, odkurzyłem sobie pewien zapomniany klasyk od Disneya. O ile Swampy z przyjaciółmi dostają co rusz aktualizacje i o Where’s My Water zapomnieć jest trudno, o tyle Puffle Launch jest dość… niedokochany. A co gorsza, zorientowałem się, że ani słowa nie było o nim na AntyApps, dlatego czym prędzej postanowiłem nadrobić zaległości!  Pełna akcji przygoda, w której nie ma ani chwili na odpoczynek. Naszemu bohaterowi złośliwy mechaniczny krab zwędził przekąski. Co zatem zrobić? Czas na zemstę — rusza do ataku. Jednak droga by dorwać swego rywala do łatwych należeć nie będzie, dzielnie zmagać się będzie musiał z wszędobylskimi przepaściami i niekoniecznie najwygodniejszym z możliwych rodzajem transportu. Ten bowiem polega na ciągłym wystrzeliwaniu z porozrzucanych na najróżniejszych wysokościach i szerokościach armat. O ile jeszcze na początku te zawsze bezpiecznie dostarczą nas do celu, o tyle wraz z kolejnymi planszami samodzielnie musimy sterować jego torem lotu, a także samo ustawienie, a może raczej jego zmienność, naszych dział transportowych potrafi dać się nieźle we znaki. Podobnie jak innych elementów środowiska które pozwolą nam dotrzeć bezpiecznie do celu.  W grze, poza standardowymi kilkudziesięcioma poziomami, znalazły się trzy dodatkowe tryby czekające na odblokowanie: Time Trial, Turbo oraz Slo-mo. Mimo że gra nie należy do najdłuższych, to właśnie dzięki starym wyzwaniom w nowych szatach i próbie pobicia najlepszych rekordów Puffle Launch wystarcza na wiele godzin znakomitej zabawy. Wymaga zręczności i sporo kombinowania, jeśli chcemy tworzyć takie trasy, aby bezpiecznie nie tylko dotrzeć do celu, ale i pozbierać wszystkie porozrzucane smakołyki.  Wizualnie, jak to spece od Disneya, zaprezentowali nam przyjemnego bohatera, który od początku wzbudza sympatię. Co prawda do Swampy’ego mu daleko, ale to nie szkodzi. Wszystkie wstawki „fabularne” wyglądają bardzo dobrze, podobnie zresztą jak i cała gra. Ze sterowaniem również nie ma żadnych problemów — w zależności od tego którą krawędź ekranu dotykamy, w tym kierunku zacznie skręcać nasza postać, zaś same „wyskoki” wykonujemy po prostu stukając w panel dotykowy naszego urządzenia. Proste i intuicyjne, czyli tak, jak być powinno.  Puffle Launch to kolejna solidna i dopracowana gra, jaką pod swoim szyldem wypuścił Disney na urządzenia mobilne. Gra dostępna jest  zarówno w AppStorze jak i Google Play (lite / pełna). W obu przypadkach za pełną wersję przyjdzie zapłacić około 3,5 pln. 