14.10.2013 Gry ekonomiczne na Androida są na ogół raczej dość proste i prędzej czy później sprowadzają się do elementów zręcznościowych lub logicznych. Czy tak samo będzie z produkcją Cambini Shop? Jest to polski symulator sklepu spożywczego, który odzwierciedlać ma mechanizmy rządzące handle w tym segmencie. Czy robi to w sposób udany? Cambini Shop to produkcja o bardzo osobliwej oprawie graficznej. Myślę, że wcale nie przesadzę pisząc, że nie znajdziemy drugiej wyglądającej tak samo produkcji w Google Play. Autorzy, czyli polskie Friema Studio najwyraźniej postawili sobie za cel, by stworzyć grę dość unikatową. Pod tym względem zdecydowanie się udało. Niemniej nie mogę napisać, by była to gra ładna. Wręcz przeciwnie, wycięte zdjęcia produktów, karykaturalne postaci i dość surowa sceneria raczej odstraszają aniżeli przyciągają do zabawy.  Jak w Cambini Shop wygląda prowadzenie własnego butiku? Do dyspozycji mamy trzy ekrany. Zaczynamy od zamówienia towaru za początkowe fundusze, a następnie przystępujemy do jego sprzedaży. Odwiedzający nas klienci mają różne preferencje, a więc musimy dbać o to, by wszystkich produktów było w naszym kramie odpowiednio dużo. Z czasem tworzą się kolejki, a lista rzeczy, które musimy podać rośnie. W tym wszystkim coraz trudniej zapanować nad całym przybytkiem.  Zdobyte fundusze możemy przeznaczać nad rozbudowę magazynu, odblokowywanie nowych produktów w ofercie oraz inne ulepszenia, które czynią zabawę łatwiejszą. Nie da się ukryć, że z początku Cambini Shop jest raczej do bólu prosty – prawdziwa zabawa zaczyna się z czasem, gdy sprzedamy kilkaset sztuk dostępnego na początku pieczywa. A skoro o pieczywie mowa. Nie uświadczymy tutaj niestety żadnych dodatkowych elementów wzmacniających realizm. Klienci kupuję po jednej bułce, a zgromadzone zapasy w ogóle się nie starzeją. Pominę już tutaj fakt, że możemy mieć otwarty nasz kram przez 24 godziny na dobę wskutek braku jakiegoś efektywnego systemu dnia i nocy. Ogólnie rzecz biorąc brakuje tutaj ogromnej liczby elementów, które sprawiłyby, że Cambini Shop zasługiwałby na miano gry ekonomicznej. Prawdę mówiąc jest on bowiem jej namiastką.  Nie znaczy to jednak, że mamy do czynienia z produkcją złą. Rozkręcanie własnego interesu – nawet według dość prostych i oderwanych od realiów zasad wydaje się być całkiem wciągające. Składa się na to duża liczba dostępnych produktów oraz szeroki zasób ulepszeń. Jest więc w co inwestować środki, mimo, że model zabawy nie ulega większym zmianom w miarę upływu czasu.  Cambini Shop wydaje się być dopiero zalążkiem tego, co można zrobić z takim pomysłem. Twórcy stworzyli bardzo fajne podstawy, które warto rozbudowywać, ulepszać oraz wzbogacać o dodatkowe elementy. Osobiście wychodzę z założenia, że im bogatsza w tego typu dodatki jest gra ekonomiczna tym bardziej wciąga i cieszy. Być może wówczas graczy nie zdoła nawet odstraszyć osobliwa, nie należąca do najładniejszych oprawa graficzna. 