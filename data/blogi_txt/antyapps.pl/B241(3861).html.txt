20.09.2013 Do zainstalowania Space Dog Run zachęciło mnie mnóstwo pozytywnych ocen przyznanych grze przez użytkowników, oraz stosunkowo wysoka pozycja tytułu w rankingu darmowych aplikacji w rodzimym AppStore. Zerkając na screeny spodziewałem się prostej, szybkiej i grywalnej platformówki, która zapewni mi kilkadziesiąt minut niezobowiązującej zabawy.  Wystarczyła zaledwie chwila, bym zweryfikował swoje oczekiwania. Space Dog Run to produkcja wtórna (tego akurat można było się spodziewać), nudna i słabo zoptymalizowana. Jest to bodajże pierwsza gra (spośród kilku setek, w jakie miałem okazję zagrać), która na iPadzie drugiej generacji co kilka sekund klatkowała i stawała się praktycznie niegrywalna. Już ten fakt dyskwalifikuje tę produkcję w przedbiegach, ale skoro mam trochę miejsca i czasu, co mi szkodzi ponarzekać nieco dłużej;)  Space Dog Run to klasyczny runner, ze wszystkimi jego wadami i zaletami. Stop. Bez zalet. Niestety, twórcy przygód kosmicznego psa podeszli do sprawy bez zbytniego zapału, co widać na każdym kroku. Oprawa graficzna świata przedstawionego na ekranie jest nijaka, animacje drętwe, a muzyka zaczyna drażnić już po kilku minutach. Nie najlepiej prezentuje się również najważniejszy element każdej gry, czyli tzw. miodność. Osobiście, choć starałem się jak mogłem, żadnej przyjemności z biegania po nieciekawych poziomach nie zaznałem. Jedynym elementem spisującym się jako- tako jest sterowanie.  Jako ciekawostkę napiszę, że zarówno w AppStore, jak i w Google Play można znaleźć jeszcze kilka tytułów, w których wcielamy się w znanego z Space Dog Run kosmicznego psa. Z ciekawości pobrałem wszystkie (są darmowe) – niestety żaden z nich nie prezentuje choćby przyzwoitego poziomu. Mimo to średnia ocen każdego oscyluje w granicach czterech i pół gwiazdki… Grę znajdziecie również w Google Play. 