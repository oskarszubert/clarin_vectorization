10.02.2014 Ileż to razy podczas robienia zdjęć grupowych mieliście problem, bo za każdym razem jedna osoba była zmuszona stać po drugiej stronie obiektywu? W takich sytuacjach najczęściej wykonuje się dwa zdjęcia, na których ktoś zamienia się z nieszczęśnikiem – w końcu jemu też należy się fotka. Czasem można też poprosić przechodniów o uratowanie sytuacji. To wszystko jednak półśrodki. Groopic to aplikacja, która raz na zawsze rozwiąże problem zdjęć grupowych. Groopic to program, który pozwala w sprytny sposób pozwala nam na wykonanie zdjęć, na których nikogo nie zabraknie – włącznie z fotografującym. Do tej pory było to zmorą wszystkich spotkań towarzyskich. O ile nie dysponowaliśmy statywem i samowyzwalaczem lub jakąś obcą, uczynną osobą, zmuszeni byliśmy do gimnastykowania się z kilkoma zdjęciami, zamianami itp. Groopic wprowadza fotografowanie grupowe na nowy, wyższy poziom.  Aplikacja dysponuje algorytmem, który pozwala nałożyć na siebie dwie fotografie – jedna z jedną fotografującą osobą, inna z drugą. W ten sposób na jednym zdjęciu znajdą się wszyscy uczestnicy spotkania i nikt nie będzie poszkodowany. Jest z tym trochę zachodu. Przede wszystkim musimy wykonać łącznie dwa zdjęcia – pierwsze w sposób tradycyjny, a drugie z uwzględnieniem ułożenia elementów na pierwszym. Chodzi o to, by algorytm mógł jak najłatwiej nałożyć na siebie oba obrazy i dodać widniejących na nich uczestników.  Po kilku próbach wygenerowania takich fotografii muszę przyznać, że można się tego nauczyć w kilka chwil, a efekty są zaskakująco dobre. Owszem, zdarzają się pewne niedociągnięcia (co możemy zrzucić na karb wersji beta, bo w tym stadium znajduje się aktualnie projekt), ale w większości przypadków aplikacja radzi sobie dobrze z przetworzeniem fotografii.  Program nie współpracuje jeszcze ze wszystkimi urządzeniami. Pełną listę obsługiwanych modeli znajdziemy na oficjalnej stronie. Nie jest ona zbyt obszerna niestety. Innym problemem mogą być problemy ze stabilnością aplikacji – w trakcie testów kilkukrotnie ujrzałem okienko z błędem. Istotną informacją są również znaczące ograniczenia wersji darmowej. Bez zapłacenia 3 złotych w ramach płatności wewnątrz programu nie zapiszemy ani nie udostępnimy wygenerowanego zdjęcia. Możemy zatem tylko eksperymentować. Groopic to niewątpliwie ciekawy projekt z dużym potencjałem. Aplikacja ma być rozwiązaniem realnego problemu i radzi sobie z tym naprawdę nieźle. Do doskonałości jeszcze sporo brakuje, ale to dopiero beta, więc chyba można być dobrej myśli. 