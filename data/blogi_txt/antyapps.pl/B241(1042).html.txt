11.04.2013 Kupowanie gier i programów w androidowym sklepie Google jest dziecinnie łatwe. Kilka kliknięć, wklepanie hasła i gotowe. Niskie ceny i coraz częstsze promocje zachęcają do zakupów, a przy świętowaniu giganta i wyprzedażach wyśmienitych produkcji nawet po 30 groszy trudno jest się opanować. Problem polega jednak na tym, że w Google Play nie mamy wygodnej opcji podejrzenia tylko zakupionych przez nas aplikacji, a co gorsza — ich lista jest ograniczona ilościowo, no i jeśli chcielibyśćie zobaczyć co nabyliście, to nie będzie to takie proste. Chyba, że zainstalujecie My Purchases Pro. Wyjątkowo banalna w obsłudze aplikacja, która ma jasno ustanowiony cel. Przy jej pierwszym otwieraniu musimy przyznać uprawnienia dostępu do sklepu, a po chwili naszym oczom ukazuje się lista z biblioteką zakupionych przez nas gier i aplikacji. Tuż obok tytułu znalazło się jeszcze miejsce dla daty i ceny, a po kliknięciu w daną pozycję przenoszeni jesteśmy prosto do strony w Google Play, gdzie możemy ponownie pobrać daną produkcję. I… to już wszystko. W opcjach możemy ustawić jeszcze filtrowanie, pozwalające pominąć na wykazie tytuły które zostały z platformy skasowane, a także zainstalowane obecnie na telefonie lub takie, które chwilę po zakupie zdecydowaliśmy się zwrócić do sklepu.  My Purchases Pro w zupełności skupia się na jednej rzeczy: ułatwianiu dostępu do nabytych przez nas gier i programów na platformie Google Play, a przy okazji robi to w prosty i przejrzysty sposób. Całe szczęście, że nie podlicza ile żeśmy przepuścili na mobilne „tanie” zakupy. Aplikację można znaleźć w Google Play, gdzie dostępna jest w dwóch wersjach: darmowej (z reklamami) oraz płatnej. 