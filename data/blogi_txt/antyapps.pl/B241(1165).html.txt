15.05.2012 Od dziewięciu godzin gracze z całego świata mogą grać w Diablo III – nie każdy jednak lubi tego typu klasyki. Dla osób, które pamiętają PRL i stare, rosyjskie zabawki, mam dobrą wiadomość – w Google Play znajduje się aplikacja, która przywoła wszystkie piękne wspomnienia z tego okresu związane z grami. Jeśli Elektronika Deluxe wam nic nie mówi, to zapraszam do wpisu – tam wszystko będzie jasne. Elektronika Deluxe to klasyk nad klasykami. Jeden z najlepszych i najbardziej wciągających tytułów lat osiemdziesiątych. Gra, w której wcielamy się w postać pomocnego (albo chytrego – decyzja należy do was) wilka, który ma łapać w koszyk jaja tak, aby się nie rozbiły. Brzmi znajomo? To stary klasyk z Rosji – elektroniczna gra nazwana „Wilk i jaja” – już teraz dostępny na Androida w Google Play. Całość stylizowana na lata osiemdziesiąte po to, aby jeszcze bardziej wciągnąć nas w absolutnie niesamowitą rozgrywkę i po to, żeby wywołać jeszcze więcej miłych uczuć. Po co? Dla naszej przyjemności – oczywiście, a także po to, abyśmy wydali dolara na wersję bez reklam.  Elektronika Deluxe dostępna jest w Google Play zupełnie za darmo, ale z reklamami. Za jednego dolara możemy w grze usunąć reklamy i delektować się tą nieskomplikowaną, ale wciągającą rozgrywką. Czy warto? Jasne, że warto. Mimo, iż nie mam jeszcze 30 lat, to pamiętam tę grę i nie ukrywam, że od paru dni się w nią zagrywam. Bo mimo prostego działania, to ma „to coś”. Zdecydowanie polecam – nawet dla osób młodszych niż 30 lat. :) 