23.07.2013 Wszystkich fanów japońskich erpegów oraz gier karcianych, którzy nie mieli jeszcze przyjemności trafić na Devil Maker: Tokyo w AppStore lub Google Play, czeka dzisiaj drugi w tym roku Dzień Dziecka. Pierwsza produkcja na urządzenia mobilne, pochodząca od SG Interactive, którzy na co dzień zajmują się komputerowymi grami online, to naprawdę świetny debiut w świecie Androida i systemu iOS. Jeśli szukacie tytułu, który na kilka dobrych godzin pochłonie was bez reszty ciekawą rozgrywką, piękną mangową grafiką oraz możliwością zebrania przeszło 500 unikalnych kart, Devil Maker: Tokyo to jedyny słuszny wybór. Co ciekawe, gra zarówno w Google Play jak i w App Store ukazała się zupełnie za darmo! Devil Maker wciągnął mnie od pierwszego uruchomienia i mimo że Android Gingerbread, na którym na co dzień pracuję, miewał humory podczas karcianej zabawy (co gorsza – w momentach bardzo niepożądanych), to i tak zbieranie wirtualnych kart rekompensowało mi te uniedogodnienia. Największym atutem gry jest jej grafika, która kojarzy mi się z japońskim klasykiem Shin Megami Tensei. Pięknie zaprojektowane karty i naprawdę świetne animacje wciągnęły mnie tak samo jak kilka lat temu trzecia część Persony na PSP. Poza estetycznymi aspektami gry, na wielką pochwałę zasługuje również muzyka, która w dynamiczny sposób cały czas podtrzymuje klimat rozgrywki. Sama zabawa na początku wydaje się banalnie prosta. Pojedynki odbywają się bardzo szybko, jednak z czasem okazuje się, że gra wymaga strategicznego myślenia i umiejętnego wykorzystywania posiadanych kart i ich akcji specjalnych. Postaci umieszczone na wirtualnych kartonikach będziemy mogli z czasem rozwijać, jak również łączyć z innymi, co również będzie wymagało od nas zdolności taktycznych. Gra poza fabularnym trybem rozgrywki jednoosobowej, w której przyjdzie nam uratować Tokyo przed „demonami ciemności”, posiada również tryb multiplayer. Dzięki temu kolekcjonowanie kart nie zacznie się nudzić i pozwoli przetestować nasze talie w walce z żywym przeciwnikiem po drugiej stronie smartfonu lub tabletu.  Rzadko się zdarza, żeby tak starannie przygotowana gra, dostarczająca wielu godzin zabawy, była dostępna za darmo. Nie pozostaje nam nic innego jak czym prędzej skorzystać z okazji i rozpocząć budowę własnej talii w Devil Maker. Jeśli zawsze marzyła wam się zabawa w Magic the Gathering, ale bliżej było wam do japońskich erpegów i mangi, wirtualna karcianka w klimacie Persony z pewnością ma szansę zostać jedną z waszych ulubionych gier na Androida lub iOS. 