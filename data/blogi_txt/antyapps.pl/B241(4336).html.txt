05.03.2012 Dziś z rana opisując aplikację Marketplace Deals wspomniałem, że nie podaje ona informacji o wszystkich obniżkach i promocjach. Dobrym przykładem może być gra Treasure Defense. Przyjemny i klimatyczny Tower Defense, znany użytkownikom systemu iOS. Niestety nie wiadomo czy jest to promocja, czy też stała obniżka. To nie pierwszy raz, jak tytuł ten na parę dni staje się darmowy. Normalna cena wynosi 6.99zł. Tak więc nie warto zwlekać z pobieraniem. Wracając jednak do samej gry. Jest to przedstawiciel popularnego gatunku Tower Defense. Warto dodać, że jeden z ciekawszych przedstawicieli. Choć samych wież mamy zaledwie 3 rodzaje, to ilość poziomów rozwoju (łączenie 7, w pewnym momencie możemy wybrać jedną z 2 ścieżek, a na koniec jeden potężny upgrade) oraz spora ilość czarów (10) nie pozwalają nam na nudę. Z każdym nowym level otrzymujemy jeden nowy czar. Na poziomie normal (hard odblokowuje się dopiero po przejściu gry) od pewnego etapu wystarczy korzystać z 2 czarów, aby przejść grę, co jest pewnym minusem, ale nie odbiera zbytnio przyjemności z gry.   Gra oferuje 15 naprawdę zróżnicowanych plansz (planowane sa kolejne epizody). Na każdą musimy przygotować lekko odmienną strategię i czary. Także sam system „porażek” jest ciekawy. Nie tracimy punktów, bo nasz przeciwnik przejdzie z punktu A do punktu B. Na planszy mamy rozmieszczone klejnoty, do których przeciwnik musi dojść, a następnie wynieść je do jednego z wejść, którym przyszedł (tak więc droga wydłuża się, co daje nam większe szanse). Dodatkowo, gdy przeciwnik zginie podczas wynoszenia, klejnot zostaje w miejscu jego śmierci, kolejni przeciwnicy mają łatwiej- bliżej. Kolejnym ciekawym urozmaiceniami jest podnoszenie ceny każdej, następnej wieży. Musimy mądrze wybierać pomiędzy rozwojem już dostępnych, a budowaniem coraz droższych nowych.  Graficznie Treasure Defense prezentuje się nad wyraz okazale. Całość trąci kolorowym, baśniowym klimatem, budzącym lekkie skojarzenia ze światem Warcraft. Niestety w późniejszych planszach przy wielu wieżach, przeciwnikach i potężnych czarach urządzenia pierwszej generacji potrafią złapać zadyszkę. Jednak trwa to zaledwie chwilę. Muzyka jest specyficzna, z jednej strony nic wielkiego, z drugiej ten sam motyw towarzysz nam przez całą grę (nawet menu). Nie wiem jakim cudem nie doprowadza do furii. Choć sam kupiłem Treasure Defense za 6.99zł, a w Marketplace jest wiele, świetnych darmowych Tower Defense to ani przez chwilę nie żałowałem tego zakupu. Także Wam polecam tę grę. Za darmo? Grzech nie skorzystać. Użytkownicy iPhona muszą za tę przyjemność płacić $0.99. Klikajcie, pobierajcie. Ocena: 5+/5 