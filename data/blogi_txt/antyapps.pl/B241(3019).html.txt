14.08.2012 Zdjęcia wykonane obecnymi smartfonami kryją w sobie więcej informacji niż się nam z początku wydaje. Dzięki odpowiednim aplikacjom możemy je ciekawie wykorzystać i w pewien sposób uporządkować nasze galerie. Photo Timeline budując na jednej z podstawowych informacji (czas), pozwala na ciekawe śledzenie naszych zdjęć dzień po dniu. Poza tytułowym  timeline, nasze zdjęcia możemy śledzić za pomocą widoku kalendarza jak i mapy (Bing). W zależności od poziomu przybliżenia, zobaczymy jeden lub wiele znaczników określających ile zdjęć w danej okolicy zostało zrobione. Po przejściu do widoku pojedynczych zdjęć otrzymujemy bardziej precyzyjne informacje. Poza datą zostaje dołączona godzina, lokalizacja oraz dane aparatu. Zdjęcia w takim trybie możemy przeglądać w ramach jednego dnia, aby przejść do kolejnego musimy wrócić do osi czasu, albo kalendarza. Z poziomu podglądu mamy tez możliwość powiększenia, przypięcia galerii z dnia na pulpit jako kafelek, bądź też udostępnienie zdjęcia za pomocą Twittera albo Facebooka. Minusy? Znajdzie się parę. Aplikacja nie podaje koordynatów GPS, a jedynie najbliższe miejscowości/ulice. Przez to zdjęcia z terenów górskich i leśnych przypisywane są do miast. Brakuje też możliwości powiększania zdjęcia za pomocą gestów.  Wyjątkowo paskudnie wygląda też ikonka aplikacji. Nie jest ani ładna, ani nie mówi zbyt wiele o zastosowaniu programu. Photo Timeline jest dostępny w promocji za darmo. Ponieważ aparaty w smartfonach to standard, warto go pobrać. W bardzo ciekawy sposób rozszerzy systemowe opcje grupowania i prezentacji zdjęć. Ocena: 4 