30.04.2013 Pomysłowość twórców gier z gatunku runnerów nie zna granic. W momencie, gdy wydawało mi się, że w tej kategorii widziałem już niemal wszystko trafiam na produkcję, która sprawia, że po raz kolejny weryfikuję swoje poglądy. W Potato Panic, bo o tym tytule dziś mowa, gracz wciela się w… ziemniaka, którego los – nie ma co ukrywać, jest przesądzony. Prędzej czy później uczłowieczony kartofel zostanie przerobiony na smaczne frytki, a tylko od Ciebie zależy jak długo jeszcze przyjdzie mu cieszyć się życiem. Ziemniak, pyra, kartofel, bulba, grula – nasz dzisiejszy bohater ma wiele imion. Sympatyczną bulwę poznajemy w nie najszczęśliwszym dla niej momencie. Trafiła ona bowiem do w pełni zautomatyzowanej, bezdusznej maszyny, której zadaniem jest przerobienie wszystkiego co w niej się znajdzie na cienko pokrojone i mocno przypieczone frytki. Taśmociąg, na którym znajduje się nasz ziemniak nie zna litości i nie przebiera w środkach – machina uzbrojona jest w piły tarczowe, ostrza, siekacze, palniki, misy z olejem i w tym podobne gadżety. Ziemniakiem sterujemy w najprostszy z możliwych sposobów – dotknięcie placem odpowiedniej strony ekranu powoduje przeskoczenie kartofla z jednego taśmociągu na kolejny. W ten sposób – skacząc z lewa na prawo i z prawa na lewo unikamy przerobienia naszego bohatera na smakowitą, mocno przypieczoną frytkę. Poziom trudności nie należy do wygórowanych, a dla doświadczonych graczy rozgrywka będzie zapewne zdecydowanie za prosta. Oprawa audiowizualna Potato Panic stoi słabym poziomie – modele postaci (warzyw) są nieskomplikowane i toporne, a całość prezentuje się wyjątkowo nijako. Na plus mogę zaliczyć czytelność grafiki, co nie w każdym przypadku jest oczywistością. Muzykę przygrywającą w tle podczas rozgrywki litościwie przemilczę. Potato Panic dostępna jest w AppStore jako gra darmowa – niestety tylko teoretycznie. Bezpłatna wersja aplikacji doprawiona została ponadprzeciętną liczbą niezwykle irytujących reklam, których zlikwidowanie zostało wycenione przez twórców na 1,79 euro. Przy takiej cenie, zupełnie niewspółmiernej do niskiej jakości samej gry myślę, że absolutnie nie warto poświęcać tej pozycji choćby odrobiny uwagi. Polecam trzymać się z daleka. 