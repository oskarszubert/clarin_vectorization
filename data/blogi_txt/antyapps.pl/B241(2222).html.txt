13.08.2013 Ekrany dotykowe po raz kolejny pozwalają nam przenieść się do czasów dzieciństwa. Wiem, że zaraz podniosą się głosy mocno przeciwne konwersjom „analogowych” zabawek, jednak w moim przypadku Magnetic Sports Soccer był zachętą do odwiedzenia piwnicy dziadka w poszukiwaniu kultowych „piłkarzyków”, w które kiedyś ochoczo grywałem. Gry nie znalazłem, jednak trafiłem na dużo innych ciekawych przedmiotów z lat młodości. Mam nadzieję, że również w przypadku innych graczy przypomnienie sobie starych dobrych czasów za pośrednictwem wirtualnych piłkarzyków na sprężynkach będzie pretekstem do odnalezienia naszych skarbów z dzieciństwa i pokazania ich młodszym pokoleniom. Magnetic Sports Soccer to gra dostępna w dwóch wersjach: darmowej i płatnej, jednak ta pierwsza w zupełności wystarcza, żeby nacieszyć się zabawą. Jeśli jednak zdecydujecie się wydać 8,62, w bonusie otrzymacie możliwość publikowania swoich wyników na Facebooku, 30 achievementów do zdobycia oraz cztery poziomy trudności. W porównaniu do tego, co oferuje wersja LITE, wydaje mi się, że cena mogłaby być jednak zdecydowanie niższa.  Sama rozgrywka nie jest niczym skomplikowanym. Figurki zawodników rozmieszczone są na planszy dokładnie w ten sam sposób, który znamy z klasycznych piłkarzyków. Tak samo działa również mechanizm oddawania strzałów. W tym przypadku po prostu przeciągamy piłkarza do tyłu za pomocą palca, a następnie zwyczajnie puszczamy. Oczywiście nie możemy tu przesadzić, bo uderzając piłkę z całej siły najprawdopodobniej wybijemy ją na aut. Gra dostępna jest w trybie dla jednego gracza oraz multiplayer. W przypadku tego drugiego możemy zmierzyć się z kimś znajomym wykorzystując jedno urządzenie przekazywane sobie na zmianę lub (wybierając opcję „online”) zmierzyć się z losowo wybranym przeciwnikiem z drugiego końca świata. Gra przez internet o dziwo sprawdza się całkiem nieźle i mimo że często mam problemy z trybem multiplayer w tego typu grach, tym razem kilka razy udało mi się zmierzyć z innymi graczami. Trzeba odrobiny cierpliwości, ponieważ nie zawsze możemy liczyć na to, że po drugiej stronie ekranu ktoś będzie na nas czekać. Można narzekać na błędy w grze, ubogą grafikę czy nieprawdopodobną momentami trajektorię lotu piłki, jednak Magnetic Sports Soccer wciąż urzeka swoim klimatem i frajdą, jakiej dostarcza wirtualny powrót do zabawy z czasów dzieciństwa. Być może gra szybko wam się znudzi, jednak z pewnością chociaż na chwilę obudzi dobre wspomnienia, dlatego mimo wszystko polecam pobrać ją z Google Play lub App Store. 