24.12.2011 Draw Slasher to gra podobna do Ninja Fruit, tylko że w tym przypadku jest mroczna i polega na rozcinaniu zombie za pomocą katany. Gra potrafi wciągnąć na długie godziny, choć najpierw wymaga dokładnego zrozumienia sposobu sterowania. Pierwsze, co rzuca się w oczy po uruchomieniu tej gry, to jej klimat. Już na samym starcie w ucho wpada ścieżka dźwiękowa idealnie dopasowana do klimatu gry. Jest to charakterystyczna muzyka wschodnia. Następnie wyraźnie daje o sobie znać kolorystyka gry. Draw Slasher korzysta praktycznie tylko z trzech kolorów – białego, czarnego i czerwonego. Plansze w odcieniach szarości raz po raz przeplata jedynie kolor krwi. W grze dostępne są cztery tryby, choć dość dziwnie zostały one podzielone w menu gry. Są to: Waves Mode – ten tryb polega na tym, że na gracza nacierają hordy zombie w kolejnych falach, przy czym każda kolejna jest silniejsza Hardcore Mode – gracz ląduje pośrodku hordy zombie i musi zabić ich jak najwięcej Survival Mode – ten tryb podzielony jest na trzy części, w tym trybie nie ma możliwości regeneracji paska zdrowia Classic Mode – przez twórców określany jako dobry dla początkujących  Jak zatem widać, trybów gry jest dość sporo. Moim zdaniem za dużo. Dla mnie wygląda to, jakby twórcy na siłę chcieli stworzyć ich jak najwięcej. Również inaczej by to wyglądało, gdyby dodatkowe tryby pojawiały się wraz ze zdobywanymi w grze osiągnięciami, kiedy gracz rzeczywiście wiedziałby już, czym dany model rozgrywki się charakteryzuje. Na chwilę obecną zostaje wrzucony na głęboką wodę, nie wiedząc na co dokładnie się zdecydować. Jest to naprawdę odpychające. W grze dostępne są dwie areny, różnorodność pojawia się także w przypadku przeciwników. Występują różne ich typy, dzięki czemu pod tym względem gra się nie nudzi. Podoba mi się także oprawa audiowizualna. Zdecydowanie się jedynie na odcienie szarości nadało grze unikalnego klimatu. Gra wymaga zrozumienia sposobu sterowania. Tak na prawdę nie musimy używać strzałek na dole ekranu, a kierować się jedynie cięciami miecza. Przyzwyczajenie do Fruit Ninja daje o sobie znać. Tutaj nie wystarczy po prostu narysować kreski, która rozcina widoczne na ekranie zombie. Rysowana kreska to ścieżka, którą przebędzie z kataną nasz bohater. Zatem jeśli stoi na środku ekranu, a my narysujemy cięcie od jednej strony ekranu do drugiej, to najpierw przejdzie on do danej krawędzi ekranu, gdzie po drodze zostanie kilkukrotnie pogryziony przez zombie. Taki tryb sterowania utrudnia rozgrywkę, ale wychodzi to grze na dobre. Draw Shlasher jest naprawdę fajną grą, jednak udostępnienie graczowi na starcie wszystkich możliwych trybów wprowadza do niej chaos i mętlik w głowie gracza. Mimo tego myślę, że warto dać grze szansę. Po zrozumieniu wszystkich jej zasad i dostępnych trybów potrafi sprawić sporo frajdy. Poza tym kosztuje niecałe pięć złotych.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 