20.03.2012 Lubię czasami pograć w gry stylizowane na retro. Zawsze darzyłem dużą sympatią stare konsole. Jako praktycznie niezwiązany z programowaniem, hobbystycznie nauczyłem się kiedyś Assemblera dla Atari 2600. Nic dziwnego zatem, że na takie gry jak Move reaguję z zachwytem. I to nie tylko ja – wystarczy zajrzeć do opinii w Google Play. Jak w to się gra? Zasady są banalne. Musimy przeprowadzić żółty kwadrat do różowego punktu. Idea jest dokładnie taka sama jak w Ice Floe, za wyjątkiem futurystycznej oprawy w stylu retro. Chodzi o to, że żółty kwadrat nie może poruszać się po planszy swobodnie, a jedynie zatrzymywać się na innych kwadratach – błękitnych. Jeśli na jego drodze nie będzie żadnego takiego kwadratu, to zółty wyleci z planszy, co oznacza koniec gry. Są również inne kwadraty, na przykład zielony, który zatrzymuje żółty w pewnym stopniu, bo tak na prawdę zostaje odrobinę zepchnięty. Jak zatem widać, jest to typowo logiczna gra. Poszczególne ruchy należy zaplanować. O ile na początku takie planowanie zajmuje nam ułamki sekund, bo wszystko idzie jak po maśle, o tyle później zaczyna robić się naprawdę trudno. Move staje się wtedy całkiem niezłą łamigłówką do rozwiązania. Jedyne zastrzeżenie do tego tytułu to sposób sterowania. Kierunek ruchu żółtego kwadratu nadajemy poprzez przeciągnięcie palcem w daną stronę. Gest nie zawsze jest jednak wychwycany prawidłowo. Takie utrudnienie pojawia się zwłaszcza na małych ekranach. Czy warto? Pomimo swojej prostoty, gra jest naprawdę fajna. Minimalizm w tym przypadku w sumie bardziej przyciąga niż odpycha, bo koncentrujemy się na łamigłówce, a nie efektach graficznych. Poza tym klimat ośmiobitowców dodaje jej dodatkowego uroku. Gra jest dostępna za darmo w wersji demo. Pełna wersja kosztuje niecałe cztery złote.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 