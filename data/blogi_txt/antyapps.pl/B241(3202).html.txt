14.05.2013 Jakiś czas temu pisałem o aplikacji RybomaniaK, która jest prawdziwą kopalnią wiedzy na temat wędkarskich nowinek. Brakowało mi w niej jednak praktycznych dodatków, takich jak spis łowisk, opis warunków pogodowych, czy opis poszczególnych ryb. Nie musiałem długo czekać. W Google Play pojawiła się wędkarska apka z prawdziwego zdarzenia. Twórcy Pomocnika Wędkarza stworzyli aplikację, która może okazać się prawdziwym hitem wśród fanów łowienia ryb. Z pewnością skorzystają na niej zarówno adepci wędkowania, jak i zaprawieni w bojach entuzjaści moczenia kija. Po uruchomieniu Pomocnika zastajemy naprawdę pokaźne menu. Pierwszym dostępnym działem są Aktualności. Jest to zbiór newsów z popularnych serwisów wędkarskich oraz z oficjalnej strony Polskiego Związku Wędkarskiego. Informacje aktualizowane są na bieżąco, dlatego wędkarze z pewnością ucieszą się zebraniem całego „rybnego” internetu w jednym miejscu. Kolejna funkcja to Dziennik Połowów. Tu będziemy mogli zapisywać całą historię naszych wędkarskich wypraw i osiągnięć. Dziennik możemy uzupełnić szczegółowymi informacjami, takimi jak stan pogody, informacje o łowisku (z możliwością namierzenia przez GPS) oraz data, godzina i opis połowów.  Kolejne działy z pewnością przypadną do gustu osobom, które dopiero zaczynają swoją przygodę z wędkowaniem. Twórcy aplikacji udostępnili nam atlas ryb z ich szczegółowymi opisami oraz krótkie instruktaże o sposobach wiązania poszczególnych węzłów. Dla tych, którzy lubią odkrywać nowe tereny, przygotowano specjalną, interaktywną mapę, na której zaznaczono okręgi PZW, koła PZW oraz łowiska. Zadbano także o dział, w którym zebrano najważniejsze regulaminy, prawa i przepisy związane z połowem ryb. Jest to naprawdę ogromny zbiór przydatnych informacji i twórcom apki należą się duże gratulacje za fachowe i rzetelne potraktowanie tematu. W aplikacji nie zabrakło także miejsca, gdzie wędkarze mogą nieco odchudzić swoje portfele. Dział „promocje” zawiera wybrane oferty na sprzęt wędkarski w atrakcyjnych cenach. Ostatnią ciekawą funkcją Pomocnika Wędkarza, o której warto wspomnieć, jest kalendarz brań, gdzie możemy sprawdzić godziny wschodu i zachodu słońca oraz to, na jakie efekty połowów możemy liczyć danego dnia.  Pomocnik Wędkarza to naprawdę świetnie przemyślana i wykonana aplikacja, której nazwa w pełni oddaje charakter jej funkcjonalności. Mam nadzieję, że dobre przyjęcie zmotywuje twórców do dalszego rozwoju, a tym samym do stworzenia świetnego, multimedialnego przewodnika po świecie wędkowania. 