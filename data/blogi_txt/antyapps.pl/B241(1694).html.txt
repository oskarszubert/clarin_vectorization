15.11.2013 Zacieranie ostatnich śladów po iOS 6 i poprzednikach trwa bardzo powoli, ale wszystko wskazuje na to, że już niedługo dobiegnie szczęśliwego końca. Dziś Apple poczyniło kolejny duży krok w tym kierunku aktualizując dwie ważne aplikacje: iBooks oraz iTunes U. Proces dostosowywania wyglądu mobilnych aplikacji Apple do nowego, minimalistycznego stylu iOS 7 przebiega zadziwiająco powoli. Mimo, że od premiery nowego dziecka giganta ze słonecznej Kalifornii minęło już nieco czasu, nadal nie doczekaliśmy się aktualizacji wszystkich aplikacji „made by Apple”. Po dzisiejszej premierze nowych wersji iBooks oraz iTunes U starym wyglądem „straszą” Find My Friends oraz iTunes Connect Mobile.  Zmiany w iBooks oraz iTunes U ograniczają się jedynie do odświeżenia wyglądu. Obie aplikacje zyskały płaski interfejs przy zachowaniu wszystkich opcji poprzedników. Liftingowi poddano oczywiście również ikony obu programów – „drewniana” tekstura została przykryta rzucającym się w oczy, jaskrawopomarańczowym gradientem. 