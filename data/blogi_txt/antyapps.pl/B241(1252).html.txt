14.02.2012 FANTASYxRUNNERS należy do gatunku, w którym już się poniekąd specjalizujemy. Gry o bieganiu przed siebie opisujemy regularnie – są natychmiastowe, dynamiczne, rozgrywka nie trwa z reguły zbyt długo – ot, idealni kandydaci do zabawy na smartfonie. W końcu to tam bawimy się raczej niewielkimi pralinkami, wielkie torty zostawiając konsolom czy PCtom. Tutaj dostajemy pyszny kawałek czekolady ze smakowitym nadzieniem.  Oczywiście samo bieganie już nikomu nie wystarcza – każdy dokłada teraz do wyświechtanego patentu jakiś dodatek. Pomysłem na FANTASYxRUNNERS jest otoczka RPG. To nie pierwsze takie połączenie, ale na pewno pierwsze tak rozkoszne! Interfejs jest banalnie prosty. W menu wybieramy właściwie wyłącznie postać. Jak na RPG przystało, do wyboru jest kilka klas, ale zaczynamy jedynie od wojownika – kolejne odkryjemy zdobywając obowiązującą w grze walutę – czerwone kryształy.  Gdy wybiegniemy do gry, to najpierw przed oczami staje nam opis misji do wykonania – należy np. określoną ilość razy skoczyć, zabić przeciwnika czy cokolwiek innego – po jej zaliczeniu dostajemy określoną, wysoką ilość kryształów. Za samo zabijanie wrogów przybywa nam ich bowiem niewiele. W trakcie biegu zaś to praktycznie jedna z dwóch dostępnych czynności – albo siekamy (ew. strzelamy np. z łuku itd – zależnie od postaci), albo skaczemy. Czyli zgodnie z wypracowanym schematem. Po przebiegnięciu przez jedną z plansz, przenoszeni jesteśmy na kolejną. W grze dostępne są 4 różne lokalizacje, ale przejście ich wszystkich przy jednym podejściu nie będzie proste – to wam gwarantuję. Postacie przyspieszają dość gwałtownie. Co świadczy o sile FANTASYxRUNNERS? Przyznaję, że jestem łasy na piękną oprawę, a ta tutaj jest najwyższych lotów. Przepięknie narysowane, nieco z azjatyckim duchem postaci są duże i kapitalnie animowane. Podobnie z tłem i przeciwnikami – jest na czym oko zawiesić. Jak dojdzie do tego nawiązująca do klimatów fantasy muzyka, to można się naprawdę rozpłynąć. System odkrywania kolejnych postaci motywuje do postępów, a dodatkowy wabik stanowią osiągnięcia. FANTASYxRUNNERS nie rewolucjonizuje gatunku – elementy gier RPG w biegankach już się pojawiały, ale tutaj jeszcze połączono jest z prześliczną oprawą – wszystko to serwowane jest za niespełna euro. Naprawdę polecam. Na iPadzie wygląda olśniewająco. FANTASYxRUNNERS można nabyć tutaj. 