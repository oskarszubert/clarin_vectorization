20.09.2012 Skitch to prosta aplikacja do obróbki grafik, która sprzężona jest z jednym z popularniejszych mobilnych notatników: Evernote. Choć aplikacja ta jest oddzielnym bytem, synchronizuje się z Evernote i go uzupełnia. Teraz Skitch w wersji 2.0 trafił na iPhone’a. Jak wygląda i działa Skitch dla smartfona od Apple? Cóż, aplikacja prezentuje się bardzo dobrze, choć, jeżeli chodzi o samo działanie, mam tutaj pewne zastrzeżenie. Ale może po kolei. Po uruchomieniu aplikacji dostajemy listę naszych prac oraz kreatora. Możemy pracować na czystej karcie, wyszukać grafikę w sieci, zrobić zdjęcie, pobrać je z telefonu lub też rysować na mapie. Gdy wybierzemy którąś z tych opcji przechodzimy do edytora. Edytor skonstruowany jest bardzo prosto i intuicyjnie. Po prawej stronie mamy menu z narzędziami. Przede wszystkim możemy wybrać kolor i rozmiar kreski. Wśród narzędzi znajdziemy możliwość dodania strzałki czy tekstu do grafiki. Oba te dodatki możemy powiększać, pomniejszać, obracać i umieszczać w dowolnym miejscu na zdjęciu. Dodatkowo możemy narysować kwadrat, okrąg, czy zwykłą kreskę i ponownie ustawić ją, gdzie nam się podoba.  Na liście narzędzi znajdziemy jeszcze flamaster, który rysuje pojedynczą linią, ewentualnie służy do zamazania danego fragmentu grafiki, funkcję „pikselozy” (rozmazanie) oraz narzędzie do przycinania obrazka. Jak wspomniałem wyżej, każdemu elementowi możemy nadać odpowiedni kolor. Gotowy obrazek możemy wysłać mailem czy zapisać w telefonie, oczywiście synchronizuje się on z Evernote. Możemy określić, do którego notatnika trafi nasza grafika. I wszystko byłoby dobrze, gdyby nie fakt, że aplikacja działa strasznie wolno i jest mało responsywna. Skitch „muli” przy dodawaniu elementów, zmienianiu koloru, edycji i synchronizacji. Działa wolno i topornie, a żeby zaskoczył trzeba się nieźle naklikać. Jak na tak znaną markę średnio wyszło im przeniesienie aplikacji na iPhone’a. Mam nadzieję, że to szybko poprawią. Ocena: 4- 