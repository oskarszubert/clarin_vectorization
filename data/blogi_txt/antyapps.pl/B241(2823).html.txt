02.01.2012 Uczniowie odliczają dni do ferii czy wakacji, pracujący – do urlopu, narzeczeni – do ślubu, a project managerowie – do deadline’u. Przykładów na zastosowanie licznika dni jest naprawdę sporo, a warto dodać, że widok wciąż zmniejszającej się liczby dni motywuje do pracy nad sobą. Days Left Widget to przyjemna aplikacja, którą możemy wykorzystać właśnie w tym celu. Odliczanie dni przydaje się w wielu przypadkach i jak mówiłem – jest bardzo motywujące. W ten sposób można odliczać nie tylko po to, by wiedzieć, ile czasu pozostało do wyjazdu na wakacje, ale przede wszystkim – ile czasu zostało by na te wakacje uzbierać :) Ogromnym plusem tej aplikacji jest bardzo przyjemny wygląd. Widżet, który ma spoczywać na pulpicie tygodnie, miesiące, a może nawet i lata po prostu musi wyglądać ładnie. Nie dość, że ikony kalendarza są tutaj naprawdę dopracowane, to możemy jeszcze personalizować ich kolory oraz dodawać do nich ikonki symbolizujące dane wydarzenie, które będzie miało miejsce po zakończeniu odliczania. Kolorów jest dziesięć, a ikon… tak dużo, że nawet nie chce mi się liczyć :) Super! Oczywiście przy dodawaniu licznika nie musimy podawać, ile dni jeszcze pozostało. Wystarczy, że podamy datę, a widżet sam  obliczy liczbę pozostałych dni. Liczniki mogą być wielkości 1×1, 2×1 oraz 3×1. Aplikacja jest darmowa, więc prawie oczywiste jest, że będzie wyświetlać reklamę. Robi to, ale dyskretnie – jedynie podczas tworzenia nowego licznika. Jedynym minusem tego programu jest brak możliwości poźniejszej edycji widżetów. Jeśli po utworzeniu licznika stwierdzimy, że ikonka nie pasuje do tego wydarzenia – będziemy musieli go skasować i stworzyć nowy. Mimo tego szczerze polecam to narzędzie, jest dostępne w Android Markecie.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 