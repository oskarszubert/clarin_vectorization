16.04.2012 Po raz pierwszy o projekcie Zombies, Run! usłyszałem kilka miesięcy temu. Już wtedy koncepcja gry, której głównym bohaterem będzie sam, stworzony z krwi i kości, biegający użytkownik telefonu zrobiła na mnie nie małe wrażenie. Od początku marca aplikacja dostępna jest w AppStore. Jak ciekawa wizja, której realizacja została przeprowadzona wyłącznie dzięki funduszom zgromadzonym od użytkowników wypada w praktyce?  Na początek, małe przypomnienie. Developerzy zachęcając potencjalnych inwestorów do swojego projektu opisywali ideę Zombies, Run! mniej więcej tak – W tej grze, chodzi o bieganie. Zakładasz słuchawki i przenosisz się do świata, gdzie trwa prawdziwa zombie apokalipsa. Biegając zbierasz niezbędne materiały zaopatrzeniowe dla twojej osady, wypełniasz kolejne misje i rozwijasz swoją wioskę. – Nic dodać, nic ująć. Twórcy jak obiecali, tak też zrobili. O tym jak to działa przekonacie się oglądając poniższe video.  Obecnie, gra składa się z 22 poziomów. Każdy przedstawia dalszy ciąg historii z naszej osady, wokół której toczy się akcja zombie apokalipsy. Wykonanie poszczególnych misji trwa około 30 minut. To ile zajmie to w praktyce, zależy od ścieżki dźwiękowej, którą wybierzemy do naszego biegu, ponieważ Zombies, Run! sprytnie wymiesza utwory ze wskazanej przez nas playlisty z kolejnymi fragmentami narracji wypełnianej misji. Naszym celem, oczywiście poza samym wykonaniem zadania i zbieraniem materiałów, jest uciekanie przed goniącymi nas zombie. O tym, że są w pobliżu informuje nas lektor w trakcie biegu oraz sygnał dźwiękowy, który przyspiesza wraz ze zbliżającym się wrogiem. Kiedy zombie są już bardzo blisko nas, usłyszymy także ich ryki, a telefon zacznie wibrować. To znak, że trzeba stanowczo przyspieszyć, by nie dać się złapać. W chwili, gdy wykonamy zadanie, gra przełączy nas w tryb radio. W tym wypadku, pomiędzy utworami zamiast lektora informującego nas o postępie misji, usłyszymy dwóch radiowych spikerów, którzy opowiedzą dowcip, podsumują najważniejsze wydarzenia z osady, a także odczytają prognozę pogody. Po powrocie do domu, korzystając z zakładki Supplies możemy podarować odpowiednim budynkom naszej osady materiały zaopatrzeniowe, które zgromadziliśmy podczas biegu. To nie tylko zwiększy liczbę ludności zamieszkującej naszą wioskę, ale także rozwinie poziom samych budynków.  Jak dotąd, wykonałem 2 z 22 przygotowanych misji przez Six to Start i przyznam szczerze, grą jestem zachwycony! Zombies, Run! nie tylko urozmaica nasz bieg, ale także zachęca do kolejnych treningów, które przybliżają nas do odkrycia prawdy na temat zombie apokalipsy. To naprawdę świetna zabawa. Pomimo całej listy zalet, gra ma niestety także swoje wady. O ile przedstawiona historia jest dopracowana w każdym, nawet najmniejszym szczególe, nieco niepocieszeni będą Ci, którzy liczyli także, że Zombies, Run! będzie świetną aplikacją do śledzenia treningów. Niestety program nie informuje nas w trakcie o pokonanych kilometrach czy prędkości biegu, a po zakończonym treningu nie dowiemy się ile spaliliśmy kalorii. Z tych niedoskonałości zdają sobie jednak sprawę twórcy gry i już zapowiadają aktualizację, która wprowadzi wszystkie wymienione przeze mnie przed chwilą braki, a w dodatku nasze osiągnięcia będziemy mogli zsynchronizować z popularnym programem wśród biegaczy RunKeeper. Zatem do doskonałości, zabraknie nam tylko jeszcze synchronizacji z Nike+ GPS… :). Większym problemem, może się natomiast okazać cena aplikacji. W chwili obecnej program kupicie w AppStore za 5.99€. Czy warto? Cóż… na pewno więcej na tym skorzystacie, niż kupując kolejne odsłony Angry Birds :). 