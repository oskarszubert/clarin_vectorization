17.09.2013 Obok całkiem rozsądnej puli cyfrowych magazynów, których papierowe odpowiedniki większość z Was kojarzy z kioskowych witryn, w AppStore znaleźć możemy coraz więcej czasopism wydawanych wyłącznie z myślą o użytkownikach tabletów i smartfonów. Ciekawym przedstawicielem tej grupy jest niepozorny, ale bardzo dobrze prezentujący się miesięcznik opinii pt. W Punkt. Treść miesięcznika Koncentruje się na nowych zjawiskach społecznych, polityce, sprawach zagranicznych, kulturze i historii. Ekipa odpowiedzialna za teksty składa się z doświadczonych dziennikarzy z domieszką młodej krwi. Wśród autorów artykułów znajdziemy osoby piszące dla poczytnych polskich magazynów (Polityka, Bloomberg Businessweek Polska, Newsweek Polska), dzienników (Gazeta Wyborcza, Polska The Times) oraz dziennikarzy regularnie udzielających się w przeróżnych zakamarkach sieci (własne blogi, serwisy, artykuły gościnne). Oba wydane dotychczas numery W Punkt są, jak na wydawnictwo rozpowszechniane za darmo – obszerne i starannie przygotowane. Nie znajdziemy tutaj ogromnej ilości materiałów multimedialnych, ale to co jest, w zupełności wystarcza. Aplikacja pełniąca funkcję biblioteczki i mini-kiosku, w  którym zakupić możemy W Punkt nie wyróżnia się na tle podobnych programów. Na plus mogę zaliczyć podział kategorii na „aktualnie czytane”, „sklep” oraz „bibliotekę”.  Nawigacja po samym magazynie nie odbiega od standardów. Ruch palcem od prawej krawędzi w lewą stronę skutkuje przeskoczeniem do kolejnego artykułu, a maźnięcia z dołu do góry pozwalają na poruszanie się w jego obrębie. Dotknięcie ekranu w dowolnym punkcie powoduje wywołanie paska nawigacyjnego z miniaturkami wszystkich stron danego numeru. To wygodne i często spotykane rozwiązanie.  W Punkt działa bardzo płynnie nawet na nieco starszym sprzęcie (iPad 2). Brak jest często spotykanego u konkurencji i bardzo irytującego na dłuższą metę doczytywania pierwszej strony danego artykułu. Na koniec pozostaje wyrazić mi jedynie nadzieję, że historia magazynu nie skończy się na dwóch numerachJ 