16.05.2013 Kilka godzin dzisiejszego dnia spędziłem na… graniu co nie zdarza mi się często. To bardzo dobrze zapowiada opisywaną przeze mnie dzisiaj grę JengAR. Jest to połączenie sprawdzonego pomysły gry Jenga i rozszerzonej rzeczywistości. Jak w tytule: pomysł na grę był i jest bardzo itrygujący, lecz to nie maksimum co można z niego wycisnąć.  Dla tych, którzy nie kojarzą gry Jenga – zabawa polega na usuwaniu bloczków z wieży, tak by nie naruszyć jej stabilności i nie pozwolić na zawalenie się. Rozgrywkę można toczyć w jedną lub kilka osób (aż do czterech). Stworzenie tła i podstawy do gry polega na krótkim przeskanowaniu otoczenia i płaskiej powierzchni na której stać będzie nasza wieża. A więc może to być stół kuchenny czy blat, ławka w parku czy po prostu podłoga.  Następnie, delikatnymi gestami musimy zacząć usuwać bloczki z wieży i układać je z powrotem na jej szczycie. Fizyka gry jest bardzo dobrze dopracowana i w tej kwestii ciężko jej cokolwiek zarzucić – zabawa jest naprawdę świetna. Wieżę możemy oglądać z różnych perspektyw, wystarczy odpowiednio ruszać telefonem. Wieżę możemy także obrócić za pomocą szybkiego gestu w poziomie, dzięki czemu nie ma potrzeby obchodzenia jej dookoła uważając, by nie zgubić wieży po drodze w kadrze.  Bardzo ubolewam jednak nad mechanizmem skanowania otoczenia – nie zawsze działa on tak jak należy i niezbędne jest powtarzanie tych samych czynności. Najbardziej odczuwalne jest to w dość ciemnych warunkach, choć zdarzyło się kilkakrotnie również w biały dzień, na zewnątrz. Oprawa graficzna gry oraz użyte czcionki również nie robią zbyt pozotywnego wrażenia, choć być może jest to tylko moje osobiste odczucie. Warto odnotować, że gra powstała w miesiąc, a w takim wypadku najważniejsze są wrażenia z samej rozgrywki. 