05.09.2013 W latach mojej młodości jednym z najpopularniejszych gatunków gier były wszelkiej maści bijatyki,  zwane bardziej profesjonalnie Beat’em up. Sporo pieniędzy pozostawało w salonach gdzie, raz za razem próbowało się przejść coraz dalej, przy ograniczonej ilość żyć. Jest to jeden z tych gatunków, który nie najlepiej odnajduje się na urządzeniach z ekranem dotykowym. Czasem jednak dobre dopasowanie rozgrywki do możliwości smartfonu daje grywalny rezultat, czego dobrym potwierdzeniem jest Heroes of Mythology. Heroes of Mythology to Beat’em up osadzony w świecie mitologii greckiej. Kierować możemy jednym z dwóch bohaterów Achillesem i Herkulesem. Wprawdzie ich opisy różnią się, wskazując na różnice w stylach walki, jednak podczas rozgrywki nie bardzo da się to odczuć. Tym bardziej, że dodatki w większości są wspólne, ale o nich zaraz. Gra posiada dwa klawisze akcji, jeden do ataku oraz jeden do odskoczenia bądź też doskoczenia do przeciwnika. Niewiele, ale na ekranach dotykowych w sam raz. Im dłużej będziemy atakowali, tym dłuższa sekwencja ciosów powstanie.  Gra dawkuje zabawę poprzez kolejne fale przeciwników. Pod koniec każdej z nich możemy udać się do sklepu w celu wykupienia ulepszeń. Jedna grupa udoskonala naszego bohatera i jego atak, druga to dodatki jakie możemy użyć podczas walki (np. umieścić na planszy kolce zadające przeciwnikowi dodatkowe obrażenia). Gra na chwilę obecną nie posiada mikropłatności tak więc ulepszenia możemy zakupić jedynie za pieniądze zdobyte poprzez zabijanie przeciwników. I to właściwie tyle jeżeli chodzi o rozgrywkę. Wystarczy aby nie nudzić się zbyt szybko, jednak pewien niedosyt pozostaje.  Humorystyczna szata graficzna prezentuje się dobrze i spójnie. Wprawdzie na Lumii 920 mocno brakuje jej ostrości, ale dzięki kreskówkowej oprawie nie odczuwa się tego aż tak bardzo. Muzyka oraz dźwięki są poprawne. Nic nadzwyczajnego, ale pasują do całości. Gra działa płynnie nawet przy sporej ilości przeciwników i dość widowiskowych atakach. Jeżeli powyższy opis nie zachęcił Was do pobrania Heroes of Mythology, warto zainteresować się wersję testową. Nie należy ona do najdłuższych, ale pozwala zapoznać się z rozgrywką . Pełna to wydatek zaledwie 3,49zł. Gra działa także na urządzeniach z Windows Phone 7, a biorąc pod uwagę że coraz mniej gier tam trafia, każda dobra jest na wagę złota. 