02.07.2013 Wśród zyskujących na popularności aplikacji w Google Play od kilku dni brylował program o dość zachęcającej nazwie — Wiedza bezużyteczna. Nie jestem żadnym guru internetowym, ba, szczerze mówiąc, to poza czytaniem najistotniejszych dla mnie źródeł nie bardzo mam czas, by przeklikiwać się przez polską sieć, stąd serwis bezuzyteczna.pl był dla mnie czymś zupełnie świeżym. Ale bardzo pozytywnie mnie zaskoczył.  To kolejny z zatopionych setkami grafik portal, gdzie otrzymujemy swoją porcję mądrości. Teoretycznie bezużytecznych, ale czy faktycznie? Sporo z tamtejszych ciekawostek naprawdę dorzuciło mi się do wiedzy i nie uważam, bym nie mógł z nich zrobić żadnego użytku. Sama aplikacja jednak jest wyjątkowo prosta, bowiem jest to nic innego jak pokaz slajdów okraszony reklamą. Grafiki wyświetlają się jedna za drugą, zmieniamy je gestem przesunięcia palcem w prawą stronę ekranu. Wysuwając palec w prawą stronę przy krawędzi wywołujemy menu, gdzie czekają na nas odnośniki do poszczególnych kategorii. Na górze opcja odświeżenia, polubienia lub udostępnienia obrazka; na dole zaś mała reklama… i to byłoby na tyle.  Z ciekawości zajrzałem także z poziomu mobilnej przeglądarki do serwisu no i tak jak się obawiałem, takowy nie posiada odsłony mobilnej, przez co oglądanie go na smartfonie jest prawdziwym koszmarem. Jeśli jesteście miłośnikami Wiedzy Bezużytecznej i chcielibyście nabywać ją również „w drodze”, to aplikację jej dedykowaną możecie pobrać za darmo na platformie Google Play. 