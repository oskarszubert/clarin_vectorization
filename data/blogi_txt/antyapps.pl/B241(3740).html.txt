16.12.2013 Notatki, miejsca do przetrzymywania plików, komunikatory, maile — i przede wszystkim szeroko pojęta chmura. Wszystkie te usługi pozwalają nam na łatwy i szybki dostęp do naszych, najróżniejszych, dóbr z każdego miejsca i sprzętu, pod warunkiem tylko, że takowy podłączony jest do sieci. Po sobie wiem, że mimo iż korzystam ze wszystkich wspomnianych wyżej wynalazków, wciąż odczuwam pewien brak . Każda ma swoje przeznaczenie, ale każdorazowo zostaje kategoria inne i zastanawiam się, którędy najszybciej przesłać treści między urządzeniami. Wiem, że nie będzie to rozwiązanie satysfakcjonujące dla wszystkich, ale co powiecie na… Dodatkową apkę, która spamięta kopiowane przez nas do schowka rzeczy i zapewni szybki dostęp do takowych z poziomu komputera? Zadaniem Paster Plus jest nic innego, jak kopiowanie wszystkiego, co zapiszemy w pamięci podręcznej, czyli najzwyczajniej w świecie używając polecenia kopiuj. To może być link, tekst albo multimedia. Tuż po wyborze odpowiedniej opcji wystaczy włączyć aplikację i zatwierdzić chęć dodania kolejnej pozycji do jej biblioteki. Tak, to naprawdę takie proste! Aplikacja w kwestii designu i nawigacji jest niezwykle łatwa i intuicyjna, raczej nie ma szans się w niej pogubić. Podzielona została bowiem na 3 zakładki, w których odnajdziemy kopiowane przez nas treści zawierające linki, obrazy oraz czysty tekst. Więcej atrakcji czeka na nas w opcjach. Tam bowiem czeka na nas naprawdę duża porcja ustawień, wśród których będziemy mogli, między innymi, odznaczyć konieczność zatwierdzania kopiowania, ustawić limity przechowywanych treści czy zarządzać synchronizacją. No właśnie, to niesamowicie istotna wiadomość — Paster posiada bowiem aplikację na komputery stacjonarne, na których już po chwili znajdziemy nasze zapisane na później treści. Ta dostępna jest obecnie wyłącznie na system OSX i, co gorsza, tam również jest płatna (ok. pięciu dolarów). Paster Plus to bardzo pozytywne zaskoczenie. Mimo wielu różnych usług z których na co dzień korzystam, brakowało mi takiego worka z kategorią inne, nie pasujące do Pocketa, Evernote’a czy Dropboxa. Program dostępny jest w AppStorze za 0,89 euro. Niestety, jest to wersja przeznaczona na małe ekrany — dobrą wiadomością jest jednak fakt, iż niewiele będziemy tam przeglądać, a w doraźnych przypadkach nie powinno to robić specjalnej różnicy. Przeraża jednak koszt całego pakietu, bo ten każe się jeszcze raz zastanowić, czy aby na pewno potrzebna mi kolejna aplikacja? ;-) 