25.07.2013 Ilekroć mam przyjemność spędzić chwilę przy grach i aplikcjach których targetem są dzieci, nie mogę wyjść z zazdrości. Brzmi to może nieco lakonicznie, ale prawdą jest, że za moich czasów takich rarytasów nie było. Szczytem tego co udało się zdobyć moim rodzicom były interaktywne kolorowanki (i to takie na CD, które mogłem odpalać na CDTV! ;-), poza nimi miałem cały zestaw gier na Amigę, które do łatwych nie należały. Ale czasy się zmieniają i dziś mam przyjemność przedstawić Wam polską produkcję, w której nie będzie wyśrubowanego poziomu trudności, powstała bowiem z myślą o dzieciach — 123 Szukasz Ty! Najprościej przyrównać ten tytuł do uproszczonej gry typu hidden object, w której będziemy musieli odnaleźć dziesiąć skrywających się na planszy takich samych elementów. To mogą być piłki, ryby czy orzeszki zgubione przez wiewiórkę — w zależności od mapy. W lewym górnym rogu widnieje ściąga, która na bieżąco pokazuje nam ile jeszcze rzeczy musimy znaleźć. I to byłoby na tyle.  W grze dostępnych jest w sumie dwadzieścia wyzwań upchniętych na dziesięciu mapach. Trudno jest mi oceniać poziom trudności, bowiem z perspektywy dorosłego człowieka wszystkie wydają się banalnie proste i oczywiste, jednak faktem jest, iż w niektórych z nich wyraźnie starano się zamaskować miejsce, w którym ukryto obiekty. Graficznie 123 Szukasz Ty prezentuje się bardzo poprawnie. Jest kolorowo, miejsca są zaprojektowane z dbałością o najdrobniejsze szczegóły i całość potrafi do siebie zachęcić. Całość działa sprawnie i sprawdza się idealnie na ekranie tabletu, na blisko 10″ Retinie nie ma też żadnych pikseli czy niedoskonałości, co często się zdarza w przypadku na siłę dostosowywanych do jej standardów tytułach. Jedynym „ale” i miejscem, do którego mogę się przyczepić, jest kilkusekundowe obsunięcie między znalezieniem wszystkich obiektów, a podsumowaniem planszy i przejściem do kolejnej sprawiło, że byłem przekonany iż gra się po prostu zawiesiła.  123 Szukasz Ty może nie jest specjalnie innowacyjne, ale to solidnie wykonana produkcja, stworzona z myślą o najmłodszych — i skierowana wyłącznie do nich. Kolorowa, przystępna, bez presji czasu — czyli tak, jak być powinno. Poszukiwania umila zaś delikatna, nienachalna muzyka. Jeżeli poszukujecie tytułu, przy którym będziecie mogli zostawić Waszych 3-4 latków, to jest to produkcja zdecydowanie warta uwagi. W wersji uniwersalnej można ją nabyć w AppStorze za 0,89 euro — dużym plusem jest to, iż nie będziecie musieli się przejmować mikropłatnościami, bo takowych tutaj nawet nie uświadczycie :) Dostępna jest też wersja Androidowa. Kody: UWAGA, kody wykorzystajcie jeszcze dziś, są ważne najpóźniej do jutra wieczór, ale lepiej nie ryzykować :) Dajcie znać w komentarzach jak jakiś wykorzystacie. Kody oczywiście do wersji na iOS.  FKLWJ6L4YLTM 63EYFEH7JAXH X7YAJELM9KLM NENKMAFPTW3P WWRHW9TJN9HF JHX3X4LNX6WT 