26.09.2013 Aplikacje pogodowe oparte o prognozy z serwisu meteo.pl kilkukrotnie gościły na łamach AntyApps. Ma on zwolenników nie tylko w gronie redakcyjnym. Duża sprawdzalność oraz dokładny model prezentacji sprawiły, że dla wielu osób to właśnie meteo.pl jest głównym miejscem czerpania informacji o pogodzie, nie ważne czy w mieście, czy podczas wypraw mocno zależnych od warunków atmosferycznych, jak na przykład wyjścia w góry. Wspomniana już nietypowa metoda prezentacji danych jest sporym wyzwaniem przy projektowaniu aplikacji mobilnych, MeteoWidget poradził sobie z nią bardzo dobrze. Do tej pory zdecydowana większość aplikacji polegała na pobraniu prostego pliku graficznego z serwisu i przedstawienia go na naszym ekranie. Już aplikacja Meteo na Windows Phone pokazała że można to zrobić o wiele lepiej. Przyjęcie przez użytkowników było bardzo ciepłe, a pod naszą recenzją nie zabrakło pytań o podobne wersje na iOS i Androida. Tych chwilowo brak, ale MeteoWidget jest również wart uwagi. Jak wskazuje jego nazwa jest to widget, który możemy przypiąć do naszego ekranu. To z jego poziomu konfigurujemy całość, mamy też dostęp do bardziej szczegółowych danych. Od strony graficznej nie odbiega on od innych standardów. Mamy więc słońce, chmurki i inne ikony, które w prosty sposób pozwalają zapoznać się z warunkami pogodowymi. Dane z wykresów meteo przerabiane są w przystępne dla większości grafiki, które dodatkowo ładnie wyglądają na naszym pulpicie. Dostępne są dwie wielkości, na raz możemy mieć przypięte kilka widgetów (np. dla różnych miast). Pod tą maską, kryje się jednak stary, zaawansowany mechanizm. ;)  Po pierwsze menu ustawień, które nie grzeszy czytelnością, pozwala jednak bardzo mocno dopasować widget do naszych potrzeb, zwłaszcza estetycznych. Możemy zmienić jego przeźroczystość, kolory, czcionkę, ale także dane pogodowe. Przykładowo czy ma być podawana temperatura rzeczywista czy też odczuwalna, a może maksymalna gruntu? Jedyne czego mi zabrakło to możliwości zmiany modelu pogodowego. W pozostałych zakładkach odnajdziemy dane o wiele bardziej szczegółowe. Poza wspomnianymi już wykresami z meteo.pl w formie grafiki, są też podsumowania oraz mapy tematyczne. Domyślne przedstawiane w formie statecznego obrazka, mamy jednak możliwość pobrania ich animowanej wersji, dla każdej oddzielnie. Przy tej okazji warto wspomnieć o jeszcze jednej rzeczy związanej z meto.pl oraz urządzeniami mobilnymi. Od niedawna serwis posiada stronę mobilną dopasowaną do smartfonów i tabletów. Choć nie zachwyca wyglądem trzeba jej przyznać, że działa bardzo dobrze, nawigacja jest bezproblemowa, a pobieranie danych bardzo sprawne. Jeżeli z jakiegoś powodu dostępne aplikacje Was nie przekonują, teraz pogodę możecie sprawdzić u źródła. Stronę znajdziecie pod adresem m.meteo.pl  Wracając jednak do MeteoWidget. Program łączy w sobie to co najważniejsze w pogodzie meteo.pl czyli szczegółowe dane, z ładnym i praktycznym widgetem. Już teraz nie musicie wybierać dodatkowej pogodynki na pulpit (aby ładnie wyglądała) oraz drugiej do szczegółowego sprawdzania danych. Aplikacja jest darmowa, ale posiada reklamy. Ich usunięcie to to niewielka opłata wysokości 3,68zł. Polecam. 