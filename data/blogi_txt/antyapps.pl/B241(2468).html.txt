20.06.2013 Kolejna odsłona mobilnego radia internetowego, oferującego podsuwanie nam stacji z numerami, które idealnie trafią w nasz gust. Jeżeli znowu cierpicie na znany syndrom pt. „nie mam czego słuchać”, spróbujcie MPme, może podpowiedziane przez niego stacje pozwolą Wam odkryć artystów, którzy zagoszczą na Waszej playliście na dłużej? Aplikacja przy otwieraniu analizuje jakiej muzyki słuchamy na podstawie biblioteki utworów w naszym urządzeniu, a następnie podrzuca nam zestaw stacji, które powinny nam się spodobać. I przyznam, że na podstawie tego co znalazł w moim telefonie poradził sobie bardzo dobrze. Problem polega na tym, że sam nie mogłem dodać kogo słucham jeszcze — a MPme zeskanowało jedynie albumy, które miałem w MP3. O wiele bogatszą bibliotekę od Spotify ominął szerokim łukiem, a dopiero zestawienie obu dałoby jakiś obraz tego, co faktycznie może mnie zainteresować. Rekomendacje znalazłem w zakładce „on air” i, bazując na materiałach mp3, czekały tam na mnie głównie stacje prezentujące azjatycką muzykę. Po odpaleniu radia, naszym oczom ukazuje się miłe dla oka menu, a cała zakładka podzielona została na strefy z aktualnie granym utworem oraz playlistą. Poruszamy się między nimi gestem przesunięcia palcem w prawą stronę. Jeżeli stacja wyjątkowo nam się spodobała, możemy podzielić się nią w serwisach społecznościowych, albo dodać do ulubionych, by móc sprawnie ją odpalić bez zbędnych poszukiwań, bowiem bez problemu znajdziemy ją w zakładce favourites, którą trudno jest przeoczyć w menu.  A jeśli nie rekomendacje, to co? Gatunki, oczywiście! Tych wyróżniono w MPme dwanaście. Jeżeli macie ochotę na jazz, indie rock czy dance, wystarczy wybrać odpowiednią kategorię, a następnie zdecydować się na jedną z dziesiątek dostępnych stacji, które wspiera aplikacja. Nie zabrakło również historii, która pozwala nam odnaleźć słuchane stacje, gdybyśmy pospieszani zapomnieli dodać którejś z nich do ulubionych. Sama aplikacja prezentuje się, moim zdaniem, fenomenalnie. Twórcy idealnie trafili w moje gusta — jest prosta, estetyczna, nieprzeładowana zbędnymi dodatkami i bajerami, które zamiast ulepszyć odbiór, najczęściej wywołują odczucia wręcz przeciwne. Nie sposób jest także się w niej pogubić, kilka zakładek na krzyż, spośród których wystarczy wybrać interesującą nas stację i gotowe! Dla wszystkich którzy lubią się dzielić, przygotowano również integrację z Facebookiem. Dzięki niej nasi znajomi już zawsze będą na bieżąco :) MPme jest, przede wszystkim, prześliczną aplikacją, która przyciąga uwagę i aż chce się jej używać. Nie sposób jednak przymknąć oko na to, że bazowanie na materiałach audio z naszego telefonu jest trochę krótkowzroczne, a zaimplementowana wyszukiwarka nie radzi sobie najlepiej… albo tamtejszy świat jeszcze po prostu nie poznał The Beatels czy Madonny. No ale cóż mogę rzec, na podstawie mp3 naprawdę dostarczył sporo interesujących stacji, więc pod tym względem narzekać nie mogę. MPme można pobrać za darmo na platformie Google Play oraz w AppStorze. 