13.08.2012 W życiu każdego gracza prędzej czy później przychodzi czas, by pobawić się w prowadzenie własnego biznesu. Jeżeli przerobiliście już wszystkie wielkie projekty, łącznie z deweloperką, to znak że potrzeba Wam nieco świeżości. Może by tak zacząć hodować własne potwory, budować dla nich specjalne pomieszczenia i zarabiać na wszystkich chętnych je zobaczyć? Pomysł na grę banalny, oklepany, ale… wciąż lubiany i dający ogromnie dużo frajdy. Bo kto nie lubi zostawać bohaterem mitu od zera do bohatera? W Monster Park przy odrobinie cierpliwości i dobrze rozegranych inwestycji może paść właśnie na nas. Każdy gatunek potwora najpierw musimy zakupić i rozmnożyć. Później przygotować specjalne pomieszczenie w którym będzie mieszkał — a warto dodać, że różne gatunki potrzebują odmiennych warunków, przez co sprawa nie jest wcale taka prosta i tania, jak mogłoby się początkowo wydawać. Oczywiście nie może zabraknąć też jedzenia, a pewnie domyślacie się, że pożywienie, podobnie jak w prawdziwym świecie, do tanich nie należy. Każdy z milusińskich potworków dobrze karmiony rośnie. Im większy okaz, tym staje się bardziej atrakcyjnym dla odwiedzających, co przekłada się na zyski które odnotowujemy jako właściciele całego biznesu.  Im dalej w las, tym bardziej rozbudowujemy nasz park, dokładając kolejnych klatek i potworów, krzyżując je i przyciągając widzów nieustannymi nowościami. Udoskonalamy wszystko co się da, wznosimy się na kolejne poziomy i rośniemy w siłę. Niestety, jak większość darmowych gier i Monster Park nastawiony jest na zarabianie poprzez mikropłatności. Jeżeli zechcecie szybko zobaczyć spore zyski i dorobić się ogromnego biznesu przyjdzie nam wydać trochę dolarów na dodatki które pozwolą zaszaleć na starcie. W innym przypadku czeka nas sporo grindu, który dla wielu okaże się na tyle żmudny że zniechęcający. Decyzja należy do Was. Jesli chodzi o techniczne opracowanie gry, to w tej materii niczego nie można jej zarzucić. Kolorowa, rysunkowa grafika prezentuje się fenomenalnie. W kwestii udźwiękowienia zaś niczym specjalnym się nie wyróżnia, ale też i nie drażni. Cały interfejs zaś po szybkim oglądzie okazuje się być intuicyjnym i przyjaznym każdemu, nie sposób się tam pogubić. Monster Park to naprawdę fajna i zrobiona z pomysłem, gra, która mimo „dziecinnej” grafiki prawdopodobnie spodoba się głównie starszym graczom. Dużo kombinacji, dużo zabawy, dużo czekania na wyklucie się jaj oraz inne atrakcje. Wszystko mącą jedynie mikrotransakcje, ale i bez nich można się świetnie bawić. Produkcja dostępna jest za darmo w sklepiku Google Play. Ocena: 4 