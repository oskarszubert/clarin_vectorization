11.07.2012 Polskojęzyczna prasa codzienna na urządzenia mobilne pozostawia sporo do życzenia. Choć w AppStore znajdziemy kilka dzienników, tak w formie serwisów internetowych, jak w postaci skanów pdf, wszystkie one prezentują słaby poziom wykonania i nie są zaprojektowane w sposób, który sprawiałby, że ich obsługa na tablecie byłaby wygodna. Puls Biznesu Plus to pierwsza polskojęzyczna gazeta codzienna zaprojektowana specjalnie z myślą o tabletach. Czy spełnia pokładane w niej nadzieje? Przekonajmy się. Puls Biznesu jest specjalistycznym dziennikiem obecnym na Naszym rynku prawie 15 lat. Dotychczas w AppStore mogliśmy się spotkać z aplikacją witryny internetowej PB oraz wydaniami cyfrowymi dziennika, będącymi jedynie skanami z jego wersji papierowej. Te obie formy prezentacji treści na tablecie pozostawiały sporo do życzenia – były po prostu słabo wykonane, a korzystanie z nich było nieintuicyjne.  Nowy Puls Biznesu Plus to również nowa jakość. Jeżeli kiedykolwiek mieliście styczność z cyfrowymi wydaniami Newsweek’a czy Polityki poczujecie się jak w domu. Poziom wykonania pierwszego cyfrowego dziennika w rodzimym języku nie odbiega poziomem od tych dwóch tytułów. Wydanie jest w pełni interaktywne i intuicyjne w obsłudze. Układ gazety nie odbiega od najwyższych standardów czasopism dostępnych w kiosku Apple’a – po okładce zostaje wyświetlony krótki samouczek obsługi dziennika, w następnej kolejności naszym oczom ukazuje dział „Wiadomości Dnia Live”, prezentujący zawsze aktualne wydarzenia ze świata biznesu.  Pomiędzy artykułami poruszamy się przewijając je palcem od prawej, do lewej. By przeczytać całość tekstu przewijamy natomiast palcem w pionie. Obsługa nikomu nie powinna sprawić problemu. Artykuły wzbogacone są o wyraźnie zaznaczone interaktywne elementy uaktywniane po dotknięciu palcem odpowiedniego pola. Puls Biznesu Plus to bez wątpienia czołówka wśród gazet przeznaczonych na tablety, jeżeli chodzi o wykonanie. Jest to jednocześnie pierwszy dziennik prezentujący tak wysoką jakość techniczną. Co warte odnotowania – przez najbliższe 3 miesiące użytkownicy aplikacji mają możliwość bezpłatnej subskrypcji gazety. Prenumeratorzy Pulsu Biznesu w wersji elektronicznej oraz papierowej przez cały czas trwania prenumeraty będą mogli bezpłatnie korzystać również z Pulsu Biznesu Plus. Wersja przeznaczona na iPada Wersja przeznaczona na urządzenia z systemem Android 