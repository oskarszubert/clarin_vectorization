31.01.2012 Prawo to twardy orzech do zgryzienia. Mnogość artykułów zawartych w różnych kodeksach potrafi przyprawić o zawrót głowy. Studenci prawa muszą się jednak tego wszystkiego nauczyć. Egzaminy nie są łatwe i bazują na sporej ilości wiedzy. Testy prawne mają pomóc w przygotowaniach do egzaminu, przepytując z określonego materiału. Testy prawne to teoretycznie prosta aplikacja. Opiera się o schemat, w którym odpowiadamy na pytanie i otrzymujemy informację zwrotną o poprawności odpowiedzi. Najważniejszym elementem tego narzędzia są właśnie pytania. Jest ich aż pięć tysięcy podzielonych na odpowiednie kategorie typu Prawo Administracyjne, Prawo Cywilne czy Prawo Karne. Design aplikacji jest naprawdę przyjemny. Wykorzystano tutaj głównie kolor niebieski, co nadaje programowi powagi wymaganej przez temat, jakim się zajmuje, akcentując delikatnie poszczególne fragmenty kolorem pomarańczowym, co budzi skojarzenia z nowoczesnością. Wygląd jest naprawdę dopracowany, a interfejs intuicyjny – odpowiedzi w testach wybieramy przez dłuższe przytrzymanie. Prawidłowa jest zaznaczana na zielono, a jeśli się pomyliliśmy wskazana pozycja przyjmuje kolor czerwony. Wszystko prosto i elegancko. Po rozwiązaniu testu wyświetlana jest liczba prawidłowych odpowiedzi i ich procentowy udział w ogóle pytań. Dzięki temu, że pytania się powtarzają, program może służyć nie tylko do sprawdzenia się przed egzaminem, ale również do nauki. Aplikacja jest dostępna za darmo i utrzymywana z zysków z reklamy znajdującej się na dole ekranu. Polecam ją wszystkim zajmującym się prawem, a w szczególności studentom tego kierunku.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 