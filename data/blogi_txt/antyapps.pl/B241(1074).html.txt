15.05.2013 Dziś wieczorem konferencja Google I/O a tymczasem już teraz kalifornijska firma zaserwowała nam kolejną aktualizację sklepu Google Play. Spokojnie, tym razem obeszło się bez rewolucji. Wprowadzone zmiany wyglądają raczej na ewolucję oraz szlify i poprawki. Co nowego i ciekawego się zatem pojawiło? Największą wizualną zmianę w nowym Google Play zauważą niestety tylko Ci użytkownicy, którzy mają dostęp do pełnej zawartości sklepu. Czyli w Polsce możemy sobie jedynie podziwiać to na zrzutach ekranu. Mowa o linkach na ekranie głównym, prowadzących do poszczególnych typów treści dystrybuowanych za pomocą Google Play. Wyglądają teraz one bardziej estetycznie i nabrały kolorytu.  Zmieniono też inne przyciski – od teraz mają one białe tło otoczone szarą ramką. Na pewno rzucają się w ten sposób bardziej w oczy, ale wydają się jakby oderwane od reszty zdominowanej przez pastelową zieleń. Zmieniono też wygląd Listy życzeń. Dotąd wszystkie pozycje tam umieszczone były ułożone w formie listy. Wraz z instalacją nowej wersji zobaczymy tam podłużne ramki – zupełnie takie jak na ekranie z trendami czy stronie głównej sklepu. Zmienił się też motyw ustawień aplikacji. Wcześniej dominowała tutaj czerń, a teraz zobaczymy jasny, wpisujący się w ten sam schemat kolorystyczny co pozostałe ekrany design. Wygląda to na pewno o niebo lepiej i jest bardziej spójne z całością.  Spośród bardziej praktycznych nowości warto wyróżnić ostrzeżenia, które będą się pojawiały za każdym razem, gdy będziemy chcieli pobrać aplikację o dużych rozmiarach za pośrednictwem połączenia 3G. Ponadto podczas instalowania wszystkich dostępnych aktualizacji będziemy informowani o dodatkowych uprawnieniach, których żądają nowsze wersje. Jest to bardzo cenna informacja z punktu widzenia bezpieczeństwa naszego urządzenia. Jak zdążyłem już wspomnieć, jest to raczej lifting i doszlifowanie sklepu aniżeli jakakolwiek rewolucja. Aplikacja Google Play jest jedną z najczęściej przeze mnie używanych, więc cieszę się, że będzie jeszcze bardziej funkcjonalna i estetyczna. Sęk w tym, że wielu użytkowników ciągle patrzy z nadzieją na Google, oczekując wielu nowych funkcji, jak chociażby dodatkowe opcje filtrowania czy ekrany z listą wszystkich zakupionych przez nas płatnych aplikacji. Pozostaje mieć nadzieję, że doczekamy się tego w jednym z kolejnych wydań. Nowa wersja sklepu prawdopodobnie wkrótce trafi do wszystkich użytkowników. Jeżeli jednak nie chcecie czekać, możecie pobrać ją z jednego z nieoficjalnych mirrorów.     Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 