12.08.2013 W sprawie mobilnej fotografii jeszcze nie padło ostatnie słowo. Wraz z kolejnymi modelami smartfonów i tabletów dostajemy jeszcze lepsze aparaty, które dla większości użytkowników już dawno jest wystarczające i pozwoliło schować małe cyfrowe kompakty na dno szuflady. Po zalewie programów pozwalających nakładać najróżniejsze ramki i filtry kolorystyczne przyszedł czas na nowości. Mobilnego Photoshopa, zabawy z rozmyciami, naklejki opatrzone napisami… a także efektowne zdjęcia z klonami, które pozwoli nam sprawnie opracować Clone Camera. Całą zabawę powinniśmy zacząć, od wygodnego ulokowania naszego iUrządzenia w jednym miejscu tak, aby nie zmieniał pozycji przy robieniu zestawu zdjęć. Następnie czas na zdjęcie podstawowe, najlepiej jeszcze bez kluczowego elementu, który znajdzie się tam w kilku wersjach. Dalej zaś przechodzimy do akcji, tj. robienia fotek z przeorganizowaniem elementu (elementów?). Baczcie jednak na ograniczenia, bo nie ważne ile ich zrobicie, w ostatecznej pracy i tak będziecie mogli ich użyć co najwyżej osiem.  Następnie przechodzimy do wyboru, z których ujęć chcielibyśmy skorzystać, a tuż po — czas na edycję, tj. zaznaczanie obszarów, które chcemy przenieść. Kiedy skończymy proces na wszystkich obrazkach, zatwierdzamy nasz wybór i gotowe — po chwili przetwarzania możemy cieszyć się efektownym materiałem, ze sklonowanymi obiektami na jednej fotce. Ale twórcy doskonale zdawali sobie sprawę, że dla wielu użytkowników to wciąż będzie za mało, dlatego dodali jeszcze zestaw trzech narzędzi, które pozwolą obyć się bez innych programów, a mianowicie: zestaw dwudziestu filtrów, przewracanie i odbijanie oraz opcję docięcia grafiki według naszego widzimisię.  Jeżeli przemawia do Was główna funkcja Clone Camera, czyli właśnie łączenie zdjęć, to prawdopodobnie nie znajdziecie lepszego produktu w mobilnym sklepie Apple. Aplikacja jest przejrzysta, intuicyjna, a mimo tego posiada zestaw samouczków i podpowiedzi, by nikt nie czuł się zagubiony i mógł korzystać z programu jak należy. Twórcy pomyśleli też o szalonych zdjęciach, na których chcielibyśmy uwiecznić samych siebie, dlatego zaimplementowali też samowyzwalacz, który robi zdjęcia co kilka sekund i nie potrzebujemy nikogo do obsługi aparatu. Clone Camera dostępna jest w AppStorze w osobnych wersjach dla małych i dużych ekranów. Za tę pierwszą przyjdzie nam zapłacić 1,99$, zaś na edycję HD zmuszeni będziemy wydać dolara więcej. Jeśli jednak te efekty do Was przemawiają, to nie ma się nad czym zastanawiać — obecnie obie wersje dostępne są w promocji za darmo! 