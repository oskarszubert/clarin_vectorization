07.01.2014 Informowanie o aktualnej pogodzie to jedno z najpopularniejszych zadań dzisiejszych smartfonów. Na Androida przygotowano już dziesiątki różnego rodzaju narzędzi. Aby dziś się wyróżnić nie wystarczy stworzyć solidnego produktu – trzeba być błyskotliwym i oryginalnym. Aplikacja Solar na iOS była obecna już ładnych kilkanaście miesięcy, czy w Google Play okaże się powiewem świeżości? Solar jest zaskakująco minimalistyczną aplikacją, jak na rolę, którą ma spełniać na naszym smartfonie (lub też tablecie). Od razu po uruchomieniu zaskoczyło mnie fantastyczne wkomponowanie ikonki ładowania w logotyp programu. Potem było już tylko lepiej, bo Solar nawet przez chwilę nie przypominał standardowych pogodynek, których tak wiele znajdziemy w sklepach z aplikacjami. Na czym zatem polega jego wyjątkowość?  Solar to wbrew pozorom program bardzo prosty. Jeżeli oczekujecie od pogodynki szczegółowych informacji na temat prędkości wiatru, wilgotności powietrza, wschodu i zachodu słońca, to możecie śmiało odpuścić dalszą lekturę i ruszyć na dalsze łowy. Twórcy zdecydowali się stworzyć narzędzie cechujące się nadzwyczajnym minimalizmem. Tuż po uruchomieniu zobaczymy podstawowe informacje – godzinę, datę, informację o bieżącej pogodzie, temperaturę, a także ikonkę z kierunkiem wiatru oraz miejsce, z którego pochodzi prognoza. Żadnych szczegółowych informacji tutaj nie uświadczycie, a w tle umieszczono bardzo skromne, jednolite animacje, które tylko symbolicznie odzwierciedlają pogodę za oknem. Obsługa aplikacji jest bardzo prosta i w dużej mierze opiera się na gestach. Przeciągając palcem w dół zobaczymy prognozę na trzy najbliższe dni. Natomiast poruszając w przeciwnym kierunku możemy prześledzić godzinową pogodę w ciągu najbliższej doby. To ciekawe rozwiązanie, które bardzo przypadło mi do gustu. Możemy w bardzo prosty sposób sprawdzić, jak bardzo deszczowy/słoneczny dzień nas czeka. Oczywiście informacje te wcale nie muszą pokrywać się z prawda, ale o tym chyba nie muszę pisać, prawda? Gwoli ścisłości, dane do aplikacji dostarczają serwis BestForecast prowadzony przez Wunderground.com.  Solar pozwala nam na skonfigurowanie kilku różnych lokalizacji, między którymi będziemy się przełączać poprzez poziome przeciągnięcia palcem. Ekran z ustawieniami programu nie jest szczególne rozbudowany (a to niespodzianka…). Znajdziemy tutaj jednak najważniejsze opcje: wybór jednostek, przełączanie się między temperaturą odczuwalną a wskazywaną przez termometry, a także informowanie wibracjami o nadchodzących zmianach. Co najciekawsze, Solar jest całkowicie darmową pogodynką. Nie znajdziemy tutaj żadnych reklam ani mikropłatności. Niestety nie znajdziemy też widżetów na pulpit, a szkoda. Niemniej i tak warto dać szansę tej produkcji, jeżeli szukacie ciekawej, nietuzinkowej i prostej pogodynki. 