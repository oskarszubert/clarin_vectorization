30.10.2013 Chcesz przestraszyć znajomych? Sprawi Ci przyjemność pisk przerażenia Twojej dziewczyny lub Twojego chłopaka? Stary numer z wyskakiwaniem z szafy i pokazanie na YouTube pozornie „spokojnego” filmiku z pojawiającą się nagle „twarzą demona” przestały działać? Czas spróbować czegoś nowego;) Spider Prank to niewielka, uniwersalna aplikacja na urządzenia działające pod kontrolą systemu iOS. Program jest prosty w obsłudze, a jego podstawową funkcją jest wyświetlanie realistycznego (przynajmniej w założeniu) pająka na ekranie smartfona lub tabletu. By widok naszego ośmionożnego milusińskiego wywarł odpowiednie wrażenie na niczego nie spodziewających się osobach znajdujących się akurat w pobliżu, mamy możliwość zaprogramowania odpowiedniego opóźnienia, po jakim pająk pojawi się ja ekranie.  Interfejs aplikacji prezentuje się lekko odpychająco. Całość została utrzymana w czarnej, ponurej tonacji. Choć nawigacja i czytelność całości stoją na dobrym poziomie, to już sama stylistyka jest tak odległa od mojego poczucia estetyki, jak to tylko możliwe. Zostawmy jednak tę mało istotną kwestię i przejdźmy do sedna, czyli tego jak Spider Prank spełnia swoje zadanie.  Zabawę rozpoczynamy od ustawienia parametrów pająka – poczynając od momentu jego pojawienia się na ekranie (przedział od sekundy, do półtorej minuty), poprzez liczbę osobników w stadzie (na iPadzie 2 tylko jeden – parametr ten jest ściśle uzależniony od wydajności konkretnego urządzenia), język aplikacji, tło, dźwięki, a kończąc na wyborze jednego z trzech dostępnych pająków, wśród których możemy znaleźć: tarantulę, czarną wdowę oraz zwykłego pająka domowego. Kolejnym krokiem jest wybór przycisku „play” i odłożenie tabletu/smartfona w zasięgu wzroku przyszłej ofiary.  Na ekranie urządzenia wyświetlane jest zawczasu ustawione tło. Jego rolę może odgrywać czarny kolor symulujący wygaszony ekran, cyfrowa pajęczyna lub dowolnie wybrane przez użytkownika zdjęcie. Dobrym pomysłem jest ustawienie jako grafiki zrzutu ekranu z ikonami. Wybrane zdjęcie zostaje automatycznie rozmazane i wyświetlone na ekranie. Pozostaje tylko poczekać na spodziewanego, ośmionożnego gościa. Dzięki rozmyciu grafiki tła, pająk który pojawia się na ekranie sprawia wrażenie „wychodzącego” z ekranu. Jego pojawieniu się towarzyszą charakterystyczne dźwięki, a samego pajęczaka nie sposób nie zauważyć, gdyż zajmuje znaczną część wyświetlacza. Gotowi na mocne wrażenia? 