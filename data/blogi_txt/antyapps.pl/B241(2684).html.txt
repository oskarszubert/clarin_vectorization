17.05.2013 Gra która przykuwa uwagę oprawą już na starcie. Inspiracje przeszłością, ale zrealizowane zupełnie inaczej niż w pstrokatym Kami Retro. Ale jak się szybko okazało, styl Ninja Twins to nie wszystko, co upodabnia produkcję do leciwych gier, bo poziom trudności również jest do nich porównywalny. Łatwo nie będzie, ale czy to źle? Niekoniecznie!  Plansze składające się z nieregularnych bloków, pomiędzy którymi poukładane są dodatkowe przeszkody i pułapki, po wejściu w które widzimy jedynie rozciągnięty na cały ekran napis „game over”. Dwóch nieposkromionych śmiałków, obrało sobie jeden cel — zdobyć ustawioną na mapie skrzynkę. Kto pierwszy ten lepszy, naszym zadaniem jest kierować nimi tak, by cały proces był szybki, miły i bezpieczny. Zastanawiacie się co w tym skomplikowanego? Największą przeszkodą i utrudnieniem jest sam schemat poruszania się. Mażemy palcami po ekranie, wskazując w jakim kierunku mają udać się bohaterowie, a zatrzymać mogą ich jedynie poustawiane bloki. Co, wciąż nie? Zatem uświadomcie sobie, że z każdym przesunięciem palcem wydajecie polecenia obu ninjom — a żeby było weselej, kiedy na siebie wpadną również raczeni jesteśmy napisem informującym nas o zakończeniu zabawy. Wciąż łatwo? No to na deser dodam jeszcze, że na dotarcie do tajemniczej skrzyni w każdej z plansz mamy ograniczoną ilość ruchów — jeżeli się w nich nie wyrobimy, to również zmuszeni jesteśmy zaczynać od początku.  Ninja Twins to gra logiczna w najlepszym tego słowa znaczeniu. Twórcy się z nami nie pieszczą, nie dają nam do dyspozycji setek poziomów… po co? Jest ich trzydzieści, ale każdy z nich stanowi wyzwanie; taryfy ulgowej nie uświadczymy nawet na starcie. Co prawda z kolejnymi levelami dostarczanych jest jeszcze więcej wyzwań przez kolejno dodawane elementy i jeszcze bardziej zagmatwane labirynty, ale nie zmienia to faktu, że nigdy nie jest łatwo. Jak już wspomniałem na starcie, wzrok szybko przykuwa oprawa, która jest, jak na dzisiejsze czasy, niebanalna. Retro pełną gębą, bez kolorowych pikselków. Skala odcieni szarości i mnóstwo bloków, a w tle marnie prezentujące się krajobrazy. Czy jest w tym coś zdrożnego? Absolutnie nie! Jest klimatycznie i naprawdę uroczo. Ze sterowaniem również nie ma najmniejszych problemów, wystarczą gesty przesunięcia palcem po ekranie urządzenia w kierunku, gdzie chcemy posłać naszych wojowników. I gotowe!  Świetna gra, która mimo iż składa się tylko z 30 plansz, większości wystarczy na długo. Sam jeszcze nie do końca się z nią uporałem. A do tego budzi emocje — potrafi zdenerwować, ale kiedy już dobrniemy do skrzyni, uzyskujemy wywalczoną nagrodę i wszystko jest tak, jak należy. Ninja Twins można pobrać za darmo w Google Play. 