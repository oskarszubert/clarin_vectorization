24.05.2012 Men in Black to już klasyk. Nic dziwnego, że premierze trzeciej części towarzyszy spora promocja. Jedni nazwią to odgrzewaniem kotleta, inni będą w niebo wzięci, że ich ulubiona seria doczekała się kontynuacji. Jakby nie było, Gameloft dostał za zadanie stworzyć oficjalną grę związaną z filmem. Jak im poszło? Jak w to się gra? Zastanawiałem się, w jakiej formie powstanie gra. Czy będzie to shooter z widokiem za pleców, może FPS, czy też raczej coś w stylu erpega. Po zajrzeniu w portfolio Gameloftu można było rozważać jedynie dwie opcje. To studio deweloperskie cechuje się w tworzeniu głównie albo płatnych bogatych audiowizualnie gier trójwymiarowych, albo darmowych gier z widokiem z lotu ptaka, które zarabiają na siebie poprzez sprzedaż wirtualnej waluty. Men in Black 3 należy do tej drugiej grupy. Mamy zatem widok z lotu ptaka i typowo erpegowy styl walki czy wykonywania powierzonych zadań. Zasadniczo gry takie muszą mieć naprawdę ciekawą fabułę, która rekompensuje prostą oprawę graficzną. Zazwyczaj obiekty widoczne na ekranie nie są po prostu jakoś super dopracowane. Tutaj jest inaczej. Dbałość o detale jest jedną z cech Gameloftu, jednak Men in Black to chyba ich najbardziej dopracowana produkcja. Grafika jest świetna. Sporo tutaj różnorodności – postaci, budynków i innych obiektów. Ekran gry również wygląda całkiem nieźle i przede wszystkim jest wygodny w obsłudze. W lewym górnym rogu mamy dostęp do powierzonych nam zadań, na górze znajdują się paski wskazujące posiadane ilości energii czy wirtualnej waluty. Dobrze to rozplanowano. Na początku można się jednak pogubić, ale to z powodu mnogości opcji, a nie złego ich rozmieszczenia. Walki odbywające się w grze oparte są o model klikania na wroga. Naciśnięcie wrogiej postaci skutkuje wystrzelenie w jej kierunku z posiadanej broni. Tych również jest sporo – mamy możliwość dokupowania kolejnych i kolejnych. Poza tym pieniądze możemy wydawać również na rozbudowę naszej bazy na przykład o pokoje dla kolejnych agentów. W bazie znajduje się także fastfood, w którym możemy nabić pasek energii. Czy warto? Gra jest naprawdę niezła. Polecam pobranie i przekonanie się na własnej skórze. Jest to pozycja nie tylko dla fanów gatunku. Men in Black 3 oceniam na piątkę z minusem. Jak donoszą inni gracze w Google Play, wcale nie trzeba kupować wirtualnej waluty, aby przyspieszyć grę. Jak to mówią – Polak kombinator – polscy gracze donoszą o możliwości zmiany czasu w telefonie, która pozwala oszukać grę i przyspieszać regenerację bohaterów. 