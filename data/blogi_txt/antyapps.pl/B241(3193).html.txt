08.02.2013 Od paru dni o tej grze jest naprawdę głośno. Bydgoskie studio Vivid Games znane szerszej publiczności dzięki takim produkcjom jak GYRO czy Real Boxing po raz kolejny zaskakuje wysoką jakością swojej gry. Ski Jumping Pro, najnowsze dzieło polskiego developera, w premierowy weekend pobrano z AppStore ponad 25 000 razy, do końca tego roku twórcy mają nadzieję ten wynik powiększyć sześciokrotnie.  Już teraz mogę stwierdzić z pełnym przekonaniem, że podobnie jak w przypadku Real Boxing, Ski Jumping Pro 2013 odniesie duży sprzedażowy sukces. – twierdzi Remigiusz Kościelny, pełniący funkcję prezesa Vivid Games – Niewątpliwie do sukcesu gry, przyczyniła się rozpoznawalność marki i wierna rzesza fanów. (…) Zasadnicze znaczenie ma dla nas promocja w AppStore. Tytuł jest promowany w większości krajów w tym Wielkiej Brytanii i USA. Ski Jumping Pro to mobilny symulator skoków narciarskich, który nie pozwoli zamarznąć waszym telefonom i tabletom nawet w trakcie najchłodniejszego sezonu zimowego. Realistyczna, świetnie dopracowana grafika 3D, rozbudowany tryb kariery, pełna kontrola nad zawodnikiem – czego można chcieć więcej?  Gra pozytywnie zaskakuje już od pierwszego uruchomienia. Interfejs jest przejrzysty i nowoczesny (warto zauważyć, że Ski Jumping Pro zostało wyróżnione m.in. przez portal Overlapps, który specjalizuje się w wyławianiu aplikacji charakteryzujących się dobrą oprawą wizualną), całości uroku dodaje także dobrze dopasowana ścieżka dźwiękowa. Z wyzwaniem oddania najlepszego skoku możemy zmierzyć się w dwóch trybach: Quick Jump oraz Career – oba równie ekscytujące i równie dobrze dopracowane. Ponadto gra proponuje nam zabawę na dwóch poziomach trudności. W odsłonie profesjonalnej nic nie jest już tak samo łatwe jak podczas prób w stylu Casual. Jeżeli ktokolwiek myślał, że narciarska gra raczej nie ma szansy być wciągającą, był w wielkim błędzie. Poza emocjonującym momentem oddania skoku, każdy gracz ma swojego własnego skoczka, który podobnie jak samochody w grach z serii Need For Speed potrzebuje ulepszeń i „dopalaczy”. Tych należy szukać we wbudowanym w grę sklepie. Intuicyjne, dotykowe sterowanie, zapewniające pełną kontrolę nad zawodnikiem, ogromna dbałość o detale, zachwycająca oprawa, ponad 60 konkursów – Ski Jumping Pro 2013 to z całą pewnością gra, która zasługuje na waszą uwagę i 0,89€. Gorąco polecam. 