03.03.2013 Bardzo się cieszę, że wreszcie mogę zaprosić czytelników Antyweb (oraz oczywiście AntyApps) do pobrania naszej pierwszej mobilnej aplikacji. Zaczęliśmy od iPada, za chwilę będzie też aplikacja na iPhona natomiast w planach jest też oczywiście Android. Celem i głównym priorytetem przy tworzeniu aplikacji na iPada była przejrzystość oraz szybkość działania. Nie chodziło mi o stworzenie „potwora” do którego wymagana jest instrukcja obsługi. Moim priorytetem było aby użytkownik mógł szybko zapoznać się z ostatnimi artykułami na Antyweb, przejrzeć komentarze czy też podzielić się ciekawym tekstem ze znajomymi. Aplikacja którą przygotowaliśmy razem z geek n roll czyli Antyweb HD wspiera zarówno układ poziomy jak i pionowy. W układzie poziomym mamy widok listy ostatnich artykułów razem z zajawką najnowszego a po prawej stronie dodatkowo kolumnę z top 5 ostatnio popularnymi wpisami. Po przejściu do artykułu (będąc nadal w układzie poziomym) mamy natomiast dwa panele. W lewym wyświetlana jest treść informacji natomiast prawy to lista komentarzy (z niezależnym przewijaniem). Komentarze to oczywiści Disqus ale zamiast użyć standardowego widget postanowiliśmy wyciągnąć je przez API i ostylować tak aby pasowały do całości. Moim zdaniem wyszło to bardzo dobrze. Oczywiście z poziomu aplikacji możemy również dodać komentarz.  Przy okazji warto też zwrócić uwagę, na możliwość przewijania artykułów bez konieczności wychodzenia do głównego ekranu. Będąc na ekranie pojedynczego artykułu wystarczy zrobić gest przesuwający stronę w lewo lub prawo aby dostać się do poprzedniego czy też następnego tekstu. Opcja ta działa zarówno w układzie poziomym jak i pionowym. Jeśli chodzi o tryb pionowy to oczywiście układ aplikacji się zmienia. Mamy wtedy bowiem klasyczny układ artykułów z bloga bez dodatkowych sidebarów po prawej czy lewej stronie. W widoku artykułu, komentarze są umieszczone pod tekstem. Jeśli chodzi o social media to w aplikacji najbardziej eksponowany jest Facebook, zakładam że to jedno z najpopularniejszych miejsc gdzie dzielimy się treściami znalezionymi w sieci a nie ma moim zdaniem robić choinki i dodawać dziesiątek innych miejsc.   Podsumowując, Antyweb HD ma być prosty i wydajny. Celem jest pokazanie treści w atrakcyjnej i przystępnej formie bez komplikowania i zbędnych dodatków. Mam nadzieję, że udało nam się to osiągnąć. Zapraszam więc wszystkich do sprawdzenia – aplikacja jest oczywiście darmowa :) Ps. Gdybyście znaleźli jakieś błędy w aplikacji lub macie sugestie odnośnie czegoś czego wam brakuje to proszę o komentarz. 