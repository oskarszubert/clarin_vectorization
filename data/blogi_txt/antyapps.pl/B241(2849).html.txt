30.05.2013 Wczoraj późnym wieczorem Twitter udostępnił najnowszą wersję mobilnej aplikacji przeznaczonej do obsługi serwisu społecznościowego zyskującego w naszym kraju coraz większą popularność. Aktualna wersja programu oznaczona w przypadku urządzeń Apple numerkiem 5.7 (dla sprzętów działających pod kontrolą Androida: 4.1.0) przyniosła kilka zmian poprawiających estetykę aplikacji oraz jej funkcjonalność. W przypadku systemu iOS zmiany dotyczą jedynie klienta Twitter’a zainstalowanego na iPhone’ach i iPoda’ch Touch. Pierwszą rzucającą się w oczy nowinką jest zmodyfikowany strumień tweetów. Twórcy aplikacji zrezygnowali z zajmującego przestrzeń obramowania głównego okna na rzecz poszerzenia miejsca przeznaczonego na to, co w Tweeterze najważniejsze – czyli treści. Dzięki takiemu posunięciu interfejs aplikacji zyskał nieco na przejrzystości i stał się mniej trójwymiarowy. Czyżby zmiana ta była powiązana z nadchodzącą wielkimi krokami nowym iOS 7 (który, jak głoszą plotki, ma być zgodny z duchem minimalizmu)? Zmianom poddano również edytor wiadomości, a wraz z nim okno służące do wgrywania obrazków. Cały proces tworzenia wiadomości został lekko uproszczony – wprowadzone modyfikacje wydają mi się krokiem w dobrym kierunku. Nareszcie podczas dodawania zdjęcia mamy możliwość obejrzenia go w całości, a nie tylko jego fragmentu. Bardzo ułatwiającym tweetowanie krokiem jest dodanie niewielkiego zdjęcia użytkownika w oknie edytowanej wiadomości. Dotknięcie awatara umożliwia zmianę konta, z którego wiadomość zostanie wysłana. Funkcję tę z radością powitają użytkownicy posiadający w serwisie kilka kont – teraz przełączanie się między nimi jest kwestią chwili. Nową wersję Twittera na urządzenia z systemem iOS pobierzecie tutaj, natomiast po aplikację dla Androida powinniście udać się stąd. 