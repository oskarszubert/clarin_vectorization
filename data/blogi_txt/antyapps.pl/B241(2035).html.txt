16.04.2013 Nigdy w swoim krótkim życiu nie widziałeś czegoś takiego. Niezliczona ilość wież sięgających nieba. Strzeliste budynki to jednak nie wszystko. Każda z tych budowli aż do przesady przyozdobiona jest kosztownościami. Ogromne perły, mieniące się wszystkimi kolorami tęczy kryształowe jabłka i inne błyskotki – chyba nie będziesz potrafił się oprzeć. Tym bardziej, że to wszystko jest prawie na wyciągnięcie ręki, ekhm… nie ręki, a szczypiec. Tak jest, nie patrz się na mnie tym zdziwionym wzrokiem. Zapomniałeś, że jesteś krabem? Bajecznie kolorowa oprawa balansująca na graniczy kiczu, proste zasady i budzący sympatię główny bohater. Nie dajcie się zwieść pozorom. Choć wszystkie znaki na niebie i ziemi wskazują na to, że Mr. Crab to propozycja skierowana tylko do najmłodszego odbiorcy, w rzeczywistości mnóstwo zabawy będą z niej czerpać również gracze o znacznie bogatszym stażu.  Nadrzędnym celem każdej misji (z pewnymi wyjątkami, o czym za chwilę), którą przygotowali dla nas twórcy Mr. Crab jest dotarcie na szczyt wieży. Na ostatnie piętro każdej budowli wiedzie ścieżka oplatająca konstrukcję z każdej strony. W trakcie rajdu na szczyt można dostać niemałych zawrotów głowy i to nie wirtualnych, ale jak najbardziej rzeczywistych. Nasz bohater porusza się przed siebie bardzo szybko, a dotrzymująca mu na każdym kroku towarzystwa kamera, obraca się dookoła wieży z równie dużą prędkością. Poziom trudności, który początkowo wydaje się niski, rośnie w błyskawicznym tempie. Zdobycie wierzchołka nierzadko jest poprzedzone kilkuminutowym rajdem, podczas którego nie sposób się nudzić. Urwiska, platformy i groźni przedstawiciele lokalnej fauny okazują się tylko rozgrzewką przed starciami z bosami czekającymi na końcu każdej krainy. Mr. Crab to tytuł obdarzony sporą dawką humoru i grywalności. Proste sterowanie i bardzo szybkie tempo rozgrywki sprawiają, że każde uruchomienie gry kończyło się w moim przypadku kilku-dziesięciominutową sesją. Aplikacja w wersji uniwersalnej dostępna jest w AppStore w cenie 0,89 euro. 