18.01.2012 Problem malware na Androida jest już znany. Ofiarą złośliwego oprogramowania pada coraz więcej osób. Nieinstalowanie aplikacji z nieznanych źródeł wcale nie okazuje się rozwiązaniem, bo zdarza się, że w samym Markecie znajdują się tego typu programy wykradające na przykład treści smsów. O ile przeciętny użytkownik nie jest raczej zainteresowany ochroną swoich danych, o tyle nową aplikacją Nortona powinni zainteresować się użytkownicy biznesowi. Dla kogo ten Norton? Niedługo na rynek polski wejdzie nowa aplikacja Nortona – Mobile Security. Firma znana do tej pory głównie z rozwiązań antywirusowych dedykowanych desktopowym systemom Windows postanowiła jakiś czas temu wkroczyć również na rynek antywirusów na Androida. O ile sama aplikacja jest dostępna w Android Markecie, o tyle wymaga posiadania licencji, a ta w Polsce dopiero będzie sprzedawana. Za 109,90 zł rocznie. Warto? Myślę, że Android nie jest jeszcze narażony na taką liczbę zagrożeń, co systemy Windows. Google powinno jednak zrobić coś w tej kwestii, żeby zabezpieczyć swoich użytkowników, skoro planuje wdrożyć do swojego systemu obsługę kart płatniczych. Jeśli Google nie zadba odpowiednio o zabezpieczenia, będzie to dobry argument dla twórców antywirusów, którzy będą mogli stosować tak zwaną politykę strachu. W rzeczywistości uważam, że przeciętnemu użytkownikowi nie jest potrzebny taki antywirus. Nie oznacza to jednak, że Norton Mobile Security nie znajduje swojego zastosowania. Skaner malware Program ten naprawdę zabezpiecza telefon. Oferuje na przykład skaner malware, co ma kluczowe znaczenie dla biznesu, gdzie nie może dojść do jakiegokolwiek wycieku danych. W przypadku mocniejszych telefonów, z których to zazwyczaj korzystają biznesmeni, skanowanie w tle jest praktycznie niezauważalne. Na testowym modelu HTC Evo 3D uruchomiłem skanowanie Nortona w tle i kazałem mu również skanować kartę pamięci, a następnie zacząłem sufrować po internecie i nie zauważyłem żadnego spadku wydajności. Czas skanowania wyniósł niecałe 2 minuty dla blisko ośmiu tysięcy plików. Oznacza to, że ze spokojem można korzystać z funkcji skanowania automatycznego, które może odbywać się codziennie, cotygodniowo lub co miesiąc. Zabezpieczenie przed złodziejami Telefon swoje kosztuje, jednak dla biznesu często większe znaczenie mają zapisane na nim dane. Norton nie zapomniał o tym fakcie i zaimplementował do swojego programu możliwość zdalnego uruchomienia alarmu w telefonie, zablokowania czy zlokalizowania telefonu, a także wymazania danych. Co ważniejsze, całość jest oparta o smsy, dlatego telefon nie musi mieć wcale włączonego połączenia internetowego. Norton Mobile Security pozwala zdefiniować unikalne hasło oraz zaufane numery. Numery te mogą być pobierane z listy kontaktów, a fakt, że są zaufane oznacza, że to właśnie z nich będzie można wydawać komendy typu wymazanie danych z telefonu. Kolejny plus, bo zabezpiecza to przed żartownisiami. Funkcje te rzeczywiście działają. Co ważniejsze, program przechwytuje takie smsy, co oznacza, że nie są w ogóle wyświetlane powiadomienia, a wiadomości nie pojawiają się w aplikacji do smsów. Komenda jest wykonywana od razu, po czym telefon odsyła informację o wykonaniu komendy – również automatycznie, bez wyświetlania jakiejkolwiek informacji na telefonie, który jest przez Nortona chroniony. Super – złodziej nawet nie zauważy, że tam w kieszeni coś się dzieje :) Blokowanie numerów Mobile Security umożliwia także blokowanie numerów. Z poziomu aplikacji możemy zdefiniować takie złośliwe numery – czy to z książki telefonicznej, czy też z historii połączeń lub wiadomości. Po zablokowaniu wszelkie próby połączenia z takiego numeru będą blokowane. Znacznie wygodniejsze rozwiązanie niż definiowanie blokad na infolinii operatora. Bezpieczne surfowanie po sieci Ostatnim zabezpieczeniem, jakie wprowadza aplikacja Nortona, jest Web Protection. Podczas przeglądania sieci Norton sprawdza, czy adresy stron, po których chodzimy, nie są wpisane do rejestru stron podejrzanych. Oczywiście w przypadku pomyłki Nortona będziemy mogli stworzyć wyjątek i wejść na daną stronę. Podsumowanie Nie tylko program jest niesamowicie funkcjonalny, ale również cechuje się przejrzystym interfejsem i miłym dla oka designem. Jest to warta polecenia aplikacja, jednak uważam, że przeciętny użytkownik i tak nie wykorzysta jej funkcjonalności. Polecam ją natomiast wszystkim użytkownikom biznesowym, którym zależy na ochronie danych zgromadzonych na smartfonie. Pozostaje czekać, kiedy Norton zacznie oficjalnie sprzedawać w Polsce licencje na ten program. Tymczasem po więcej informacji odsyłam do oficjalnego pliku PDF opisującego program.  Testowane na telefonie HTC.  Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 