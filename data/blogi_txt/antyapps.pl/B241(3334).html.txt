27.09.2012 Dawno aplikacja sponsorska tak mnie nie zaskoczyła. Przepisy.pl mają na celu promowanie marki Knorr, ale robią to w kapitalny sposób. Ich aplikacja nie jest tylko prostym zbiorem przepisów z logo producenta przypraw, to pełnoprawna książka kucharska, która dla wielu osób, zastąpi te papierowe. Jest od nich po prostu lepsza. Aplikacja choć znana już jest użytkownikom innych systemów (polecam recenzję Benjamina dla systemu iOS ) dopiero niedawno doczekała się odsłony na Windows Phone. Zdecydowanie warto było na nią czekać. Zaraz po starcie wita nas bogaty przewodnik po aplikacji. Choć ta nie jest zbyt skomplikowana, warto się z nim zapoznać, tym bardziej, że autorzy nie dali nam możliwości jego pominięcia. Gdy już przeklikamy wszystkie złote rady, naszym oczom ukaże się przepis dnia. Codziennie aplikacja poleci nam inną potrawę do przygotowania. Dania z poprzednich dni (oraz tych przyszłych) możemy wybrać za pomocą dolnego paska. Po prawej stronie mamy okno z kategoriami, a w nim: kuchnie, składniki, specjalne okazje, czas, rodzaj, top 100, przepisy wideo, poziom trudności, zupy. Część tych kategorii dzieli się na wiele mniejszych. Dzięki temu w szybki sposób znajdziemy interesujące nas przypisy.  Masz ochotę na danie z kuchni indyjskiej, wybierasz  kategorię kuchnia. Chcesz przygotować coś szybkiego, zajrzyj do czas przygotowania i wybierz odpowiednie kryteria. Podział jak i kategorie są bardzo dobrze przemyślane, ułatwiają nawigację po sporym zbiorze przepisów. Jest też tradycyjna lupa, która przeszuka dla nas całe zasoby. Ostatnia ze stron prezentuje nam: naszą książkę kucharską (trafiają tam wybrane przepisy), zestaw porad, słowniczek, minutnik, przelicznik i opcje. Trzy ekrany, a przedstawiają wszystko co istotne, dając zarazem szybki dostęp do wszystkich niezbędnych informacji.  Czas jednak przejść do samych przepisów. Ich opis jest prawie idealny. Dane które otrzymujemy, to nie tylko prosta lista składników, ale też poradnik krok po kroku jak potrawę przygotować. Pod każdym krokiem mamy zdjęcie (w większości przypadków) oraz minutnik, który w łatwy sposób możemy uaktywnić jeżeli dany etap gotowania tego wymaga. Nie zabrakło też podstawowych informacji o ogólnym czasie potrzebnym na przygotowanie potrawy, docelowej ilość porcji, stopniu zaawansowania, czy też podobnych przepisach. Jednym słowem, jest wszystko co być powinno. Poszczególne przepisy możemy dodać do naszej książki kucharskiej, udostępnić znajomym bądź też przypiąć jako kafelek do pulpitu głównego. Choć przepisy.pl są aplikacją sponsorowaną i maja na celu promocję marki Knorr, to dla mnie przede wszystkim są świetnym programem i genialną książką kucharską. Zawierają w sobie, to co niezbędne by odnaleźć i dobrze przygotować danie. Przy okazji wykorzystując funkcje naszego smartfona. Polecam naprawdę każdemu. Chyba, że ktoś wyjątkowo nie lubi kuchni i wszystkiego co się z nią wiąże. Aplikacje jest darmowa, do pobrania z marketpalce. 