15.02.2012 Strzelanie czymś do czegoś, żeby coś zniszczyć lub zrzucić. Ziew. Android Market został wręcz zasypany tego typu produkcjami. Odkąd Angry Birds przebiło się do popkultury, nagle wszyscy deweloperzy stwierdzili, że takie zasady gry gwarantują rewelacyjny tytuł, który zarobi miliony na samym wyświetlaniu reklam. Tak nie jest. Obecnie żeby się przebić, trzeba pokazać coś naprawdę ciekawego i nowego. Czy HeavenHell zalicza się do takich innowacyjnych produkcji? Nie podchodziłem zbyt optymistycznie do tego tytułu. Nie dość, że nagrałem się sporo w tytuły tego pokroju, to jako redaktorowi serwisu z recenzjami aplikacji mobilnych, zaczęły mi wychodzić bokiem. Zbyt wielu deweloperów próbuje bazować na sprawdzonym pomyśle zapominając, że nie zdobędzie się sukcesu po prostu kopiując rozwiązania innych. HeavenHell okazał się jednak naprawdę fajną grą, właśnie dzięki swym ciekawym zasadom. Jak w to się gra? Naszym zadaniem jest pokonanie piekielnych. Za pomocą aniołów musimy zepchnąć diabły w czeluści piekielne. Brzmi dość poważnie, jednak w rzeczywistości to prosta gra z cukierkowatą grafiką.  Jak mówiłem we wstępie, spychanie czy strącanie postaci i elementów z platform to temat wałkowany przez setki czy tysiące produkcji w Android Markecie. Innowacyjność HeavenHell bierze się stąd, że tutaj nie mamy bezpośredniego wpływu na ruch postaci. Jedyne, co możemy zrobić, to zamienić kwadratową w kulę, a kulę w kwadrat. Jak można się domyślić, kula będzie toczyła się z górki, podczas gdy kwadrat będzie stał w miejscu. To tyle i aż tyle. Do dzieła! Czy warto? Z powodu takiego sposobu sterowania gra z poziomu na poziom staje się coraz większym wyzwaniem. Zaczynają pojawiać się na przykład diabły, których formy zmieniać nie możemy. Ani się obejrzymy, a zostaniemy przez grę pochłonięci. Do dyspozycji mamy cztery różne światy i osiemdziesiąt poziomów, a wszystko to za cenę oglądania banera reklamowego. Kto się nie skusi? :) Zachęcam do pobierania.  Testowane na telefonie HTC.   Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 