16.09.2013 Ilekroć trafiam na kolejną aplikację do zarządzania zadaniami i notatkami, rodzi się we mnie pytanie „po co?”. Windows Phone ma wbudowanego rewelacyjnego One Note, w razie potrzeby jest też ciągle rozwijany Evernote. Jednak nie każdy potrzebuje takich wielozadaniowych kombajnów. Czasem prosta aplikacja, skupiająca się tylko na jednym konkretnym zadaniu, potrafi być bardziej użyteczna. Tak też jest z Modern Task List. Modern Task List służy do zarządzania listą zadań. Tylko i wyłączenie. Zaraz po uruchomieniu wita nas czysta, biała strona. U góry widnieje data wraz z dniem tygodnia. U dołu dwa skróty: nowe zadanie oraz kalendarz. Prosto i przejrzyście, interfejs sprowadzony do kompletnego minimum. Aby dodać zadanie wybieramy plus u dołu ekranu. Jego okno nie odbiega od reszty aplikacji. Proste pole na nazwę oraz możliwość ustawienia przypomnienia. Aplikacja dodatkowo wspiera gesty, niestety nie są one w żaden sposób opisane. Dwukrotne tapnięcie w nazwę zadania przenosi nas do jego edycji, ruch palcem od lewej w prawo pozwala na odznaczenie zadania jako wykonane (aby je usunąć na stałe musimy wejść w tryb edycji, bądź też dotknąć go ponownie gdy jest już wykonane). U dołu ekrany mamy też wspomniany przycisk kalendarza. Za jego pomocą łatwiej możemy przejść do konkretnej daty.  I to właściwie tyle jeżeli chodzi możliwości Modern Task List. Pierwszy poważny brak na jaki zwracam uwagę w tego typu aplikacjach to możliwość synchronizacji danych z chmurą. W tym przypadku możemy o tym zapomnieć. Tak jak i o bardziej zaawansowanych metodach zarządzania zadaniami (dodawanie grup, kolorów, oznaczeń, szczegółowej treści). Dla jednych będzie to minus, dla innych niepotrzebne dodatki. Modern Task List trzeba przyznać jedno, działa bardzo szybko. Start i dodanie nowego zadania to zaledwie chwila. Oczywiście zawsze może być lepiej. Szkoda że aplikacja nie daje możliwości przypięcia jako kafelka nowego zadania, po jego wybraniu przechodzilibyśmy od razu do edycji nowego taska. Modern Task List dostępny jest za darmo i na chwilę obecną nie posiada reklam. Wpływa to pozytywnie na jego interfejs,  który jest ładny i czysty. Choć sam pozostaję przy OneNote, polecam sprawdzić aplikację wszystkim którzy szukają prostej i szybkiej metody zarządzania zadaniami. Modern Task List radzi sobie z tym bardzo dobrze. 