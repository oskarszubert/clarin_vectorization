20.09.2013 Posiadanie krokomierza w dobie popularności smartfonów wydaje się być pozbawione sensu, zwłaszcza wobec istnienia takich aplikacji jak Moves. Wersję na iOS pobrano już kilka milionów razy, co skłoniło twórców do zaistnienia na Androidzie. Jak wygląda, działa i czy rzeczywiście jest przydatny? Moves jest po prostu krokomierzem, którego głównym atutem ma być prostota obsługi oraz permanentne działanie. Nie ma zatem potrzeby każdorazowego włączania programu za każdym razem, kiedy „planujemy” gdzieś iść. Jest to rozwiązanie znacznie bardziej praktyczne niż w przypadku wielu innych krokomierzy, które miałem okazję testować na swoim urządzeniu. Chciałoby się wręcz rzecz, ze te miliony pobrań na iOS muszą o czymś świadczyć, ale czy na pewno?   Interfejs programu jest bardzo prosty i ogranicza się do kilku kuleczek, na których przedstawiane są informacje o przebytym dystansie. Znajdziemy tutaj m.in. dane o liczbie kroków, pokonanych kilometrach, a także czasie, w którym biegaliśmy zamiast iść. Co najciekawsze, aplikacja na podstawie lokacji z FourSquare potrafi rozpoznawać miejsca, które codziennie odwiedzamy i przedstawiać to na przystępnej osi czasu. W ten sposób możemy łatwo zmierzyć ile zajmuje nam podróż z jednego miejsca do drugiego oraz ile kroków musimy zrobić, by dotrzeć do celu. Nie są to może jakieś szczególnie przydatne informacje – raczej traktowałbym je jako ciekawostkę. Do określania naszej lokalizacji jest wykorzystywany GPS, a jeżeli się na to nie zgodzimy, aplikacja działa w oparciu o akcelerometr. Oczywiście w tym drugim przypadku nie mamy co liczyć na dodatkowe profity w postaci wspomnianego rozpoznawania odwiedzanych miejsc. Jak to jednak przekłada się na żywotność baterii? Zaskakująco nieźle. Oczywiście Moves udało się pożreć trochę energii, ale czas pracy urządzenia skrócił się nieznacznie (rzekłbym niezauważalnie). Podejrzewam jednak, że posiadacze innych modeli mogą nie mieć tyle szczęścia, bo to kwestia dość indywidualna.   Na ekranie ustawień aplikacji nie znajdziemy zbyt imponującej liczby ustawień. Szczerze powiedziawszy, są to właściwie trzy pozycje: aktywowanie śledzenia naszych ruchów, wybór jednostek miary oraz powiadomień podsumowujących każdy dzień. Szkoda, że nie można dostosować interfejsu (przydałaby się jasna wersja kolorystyczna) oraz określić scenariuszy, w których aplikacja będzie działała. Przykładowo, możemy nie chcieć by monitorowała nasze ruchy w domu lub biurze. Moves to świetny krokomierz z ciekawymi i praktycznymi dodatkami, które na pewno uprzyjemnią nam śledzenie aktywności. Jego główną zaletą jest permanentne działanie. Nie ma zatem ryzyka, że zapomnimy go włączyć, co osobiście jest dla mnie dużym problemem (kupiony kilka miesięcy temu krokomierz Runtastic był używany przeze mnie dwa razy…). Warto dać zatem mu szansę, zwłaszcza zważywszy na to, że jest darmowy (przynajmniej na razie). Wersję na iOS testowaliśmy w marcu. 