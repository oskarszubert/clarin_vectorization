28.12.2013 Po zestawieniach gier i aplikacji na Windows Phone oraz iOS nadszedł czas na najciekawsze zdaniem redakcji AntyApps programy, które zagościły w Google Play w 2013 roku. Było ich na tyle dużo, że dokonanie wyboru kilkunastu z pewnością nie wystarczy, ale jest naszą cegiełką. AleGratka  Sterty niepotrzebnych rzeczy, a może konieczność zrobienia sprawnie i tanio zakupów? AleGratka pomoże w obu sytuacjach. Wystarczy kilka kliknięć — bez skomplikowanych procedur i udziwniania, kupujesz i sprzedajesz kiedy chcesz. Przejdź do recenzji. AppDialer  Przy bogatej bibliotece aplikacji na tabletach czy smartfonach można się w tym gąszczu pogubić. AppDialer pozwoli nam szybko, za pomocą klawiatury numerycznej, odnaleźć poszukiwane produkty. Kilka kliknięć i mamy je — bez zbędnego zaśmiecania sobie pulpitów skrótami do nich. Przejdź do recenzji. Appsi Sidebar  Prawdopodobnie najciekawszy launcher, jaki w tym roku zadebiutował na Androidzie. Ten program to coś w rodzaju klocków LEGO, z których możemy budować naprawdę ciekawe twory o intrygującej funkcjonalności. Jak całość będzie sprawdzała się w praktyce? To zależy tylko od nas! Przejdź do recenzji. AppStats  Ciekawi jak radzą sobie aplikacje w Google Play? Oczywiście nasze comiesięczne Rankingi Aplikacji potrafią dać niezły obraz sytuacji, ale jeśli takowe Was nie zadowalają, może dopełnienie danych App Stats pomoże? :) Przejdź do recenzji. Cabin  Jeżeli trzymacie się w gronie zaufanych osób, warto połączyć się tą aplikacją. Wspólne listy zadań, możliwość szybkiej wymiany wiadomości, zostawiania notatek głosowych czy sprawdzenie gdzie możemy się obecnie znaleźć to funkcje, których z pewnością nie będziemy chcieli dzielić ze wszystkimi, ale najbliższymi nam ludźmi. Rzecz zdecydowanie warta sprawdzenia. Przejdź do recenzji. Cover  Zupełnie inne podejście do tematu blokady ekranu. Nie piękno, a użyteczność i zestaw skrótów do ulubionych programów i gier tuż po tym, jak smartfon znajdzie się w naszych dłoniach?! TAK! Przejdź do recenzji. Dolphin Zero Szybka, prosta w działaniu i nieustannie działająca w trybie incognito. Program nie zapisuje żadnych danych związanych z naszą aktywnością, przeglądanie sieci z poziomu smartfona jeszcze nigdy nie było tak sprawne. Nowy Dolphin to inny, acz również ciekawy, Dolphin! Przejdź do recenzji. Google Books Usługa Google Books nareszcie trafiła także do Polski. Może nie jest to najlepszy czytnik książek jaki znajdziemy na Androida, jednak z perspektywy lokalizacji to kolejna usługa jakiej się doczekaliśmy, stąd jej obecność w zestawieniu. Przejdź do recenzji. Greenify  Aplikacja pozwalająca zaoszczędzić baterię w smartfonie czy tablecie. Jednak, w przeciwieństwie do dziesiątek innych w Google Play, autorzy Greenify piszą wprost jak działa program, a co najważniejsze — to narzędzie naprawdę przynosi widoczne rezultaty. Warto jednak mieć na uwadze fakt, iż aplikacja działa jedynie na zrootowanych urządzeniach. Przejdź do recenzji. Humble Bundle  Paczki gier sprzedawane za-ile- chcemy podbijają serca internautów już od kilkunastu ładnych miesięcy. By się nie pogubić w zakupionych tytułach większość graczy ich wersje PC wiąże z kontami Steam, niestety możemy pomarzyć o podobnych poczynaniach w przypadku Google Play i tytułów na Androida. Ale od kiedy całość zgromadzona jest w tak przejrzystej i sprawnie działającej aplikacji, nie jest to już więcej problemem! Przejdź do recenzji. Krome  Połączenie powiadomień z urządzeń mobilnych i komputerem nareszcie stało się faktem. Wystarczy program w naszym smartfonie oraz wtyczka w przeglądarce, a wszystko będzie idealnie zsynchronizowane. Powiadomienia możemy dostosować do własnego widzimisię, ale to nie jest jedyna funkcjonalność jaką niesie za sobą Krome. Program jest nieustannie rozwijany, ale już od jakiegoś czasu możemy z jego poziomu m.in. czytać oraz odpisywać na SMSy. Rzecz zdecydowanie warta uwagi, jeden z ciekawszych projektów mijającego roku z jakim mieliśmy się szansę zetknąć. Przejdź do recenzji. Krwiodawcy  Oddajesz krew? Zacznij prowadzić dziennik aktywności z nią związanych! Krwiodawcy pozwolą również sprawdzić gdzie czekają na Was zniżki, a także najbliższy punkt, w którym możemy oddać kolejne litry życiodajnego płynu. Przejdź do recenzji. Medica Reminder Pill Organizer  Przyjazne użytkownikowi narzędzie, które będzie nam przypominało o tym, że nadszedł czas na zażycie lekarstw. Kompletna aplikacja, której twórcy pomyśleli, dosłownie, o wszystkim, a przy okazji nie zapomnieli o tym, że wygląd również ma znaczenie. Przejdź do recenzji. Media Converter  Zmiana formatu multimediów z poziomu Androida? Z MC to żaden problem! Wystarczy zaznaczyć interesujące nas opcje, wybrać pliki źródłowe i gotowe. Parę kliknięć, chwila oczekiwania i jest! Przejdź do recenzji. Side Player  Nareszcie sprawa kontrolowania odtwarzaczy muzycznych na Androidzie została należycie rozwiązania. Side Player nie jest całym playerem, a jedynie kontrolerem innych aplikacji muzycznych. Wygodny, poprawiający efektywność, a przy tym nienagannie wyglądający. Ze względu na rozszerzoną funkcjonalność warto również przyjrzeć się rozszerzonej, płatnej wersji aplikacji. Przejdź do recenzji. Silence  Inteligentne zarządzanie wyciszaniem telefonu to funkcja, o której autorzy launcherów jeszcze się bliżej nie przyjrzeli. Może to i dobrze, bo dzięki temu otrzymujemy takie perełki jak Silence. Niezwykle użyteczny produkt, dzięki któremu mamy szansę już nigdy więcej nie wstydzić się z powodu dzwoniącego w środku ważnego spotkania telefonu, którego w stresie zapomnieliśmy wyciszyć… Przejdź do recenzji. Switchr  Przełączanie się między aplikacjami, nawet wśród najświeższych wersji Androida, wciąż pozostawia jeszcze wiele do życzenia. Na szczęście jest grupa ludzi, która nieustannie pracuje nad poprawą tego stanu. Switchr to kolejne z narzędzi, które wykorzystując krawędzie naszego ekranu chce ten proces usprawnić — muszę przyznać, że z całkiem niezłym skutkiem zresztą. Przejdź do recenzji. System Monitor  Coraz lepsze podzespoły, bardziej wymagające zestawy gier i aplikacji, ale jak na to wszystko reaguje nasze urządzenie? System Monitor pozwoli nam sprawdzić użycie procesora, wykorzystanie pamięci, prędkość zapisu/odczytu oraz prędkość transferu danych z sieci, szybko i bez zbędnych problemów, wciąż jednak musimy mieć na uwadze fakt, że przez to nie przybywa energii naszym akumulatorom… niestety. Przejdź do recenzji. Tinder  Bardzo interesujące narzędzie do szukania nowych znajomości wśród popularnych serwisów społecznościowych. Projekt w Polsce jeszcze nie cieszy się specjalnie dużym rozgłosem, ale może to właśnie idealny moment na zmiany? Przejdź do recenzji. Ale, drodzy Czytelnicy, świeże nabytki to jeszcze nie wszystko! Mijający rok to zalew interesujących projektów, ale także będące już od dłuższego czasu na rynku aplikacje tchnięto nowe życie. I w tej kategorii wypadałoby wyróżnić kilka projektów:  Es File Explorer Gmail Google Drive Kalendarz Google Quick Office Tapatalk Twitter 