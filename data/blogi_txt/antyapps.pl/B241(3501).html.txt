09.10.2013 „…trochę lepiej, lub trochę gorzej”. Większej kliszy, jeśli chodzi o rozpoczęcie tekstu dotyczącego aplikacji do karaoke, nie można było już chyba popełnić, jednak bywając w miejscach, gdzie tego typu zabawa cieszy się powodzeniem, trudno o jakikolwiek inny wniosek. Niektórzy po prostu nie powinni tego robić, a jeśli już muszą, to właśnie dla nich stworzono Red Karaoke Sing   Record, które pozwoli samozwańczym wokalistom poćwiczyć w domu, zanim zdążą skrzywdzić delikatne uszy innych gości klubów organizujących karaoke. Jeśli znajdą się wśród was i tacy, którzy faktycznie potrafią śpiewać, aplikacja świetnie sprawdzi się również jako serwis społecznościowy uwzględniający rankingi najlepszych wykonań i możliwość podzielenia się swoim talentem z innymi. Zacznijmy od najmniej przyjemnego tematu, czyli płatności. Niestety Red Karaoke, mimo że pobierzemy je za darmo w Google Play, App Store oraz Windows Store, w swojej podstawowej wersji zaoferuje nam jedynie możliwość zaśpiewania piosenki dnia. Niestety ta najczęściej nie jest zbyt popularna, a jak wiadomo, karaoke daje największą frajdę, kiedy śpiewamy utwory nam znane.  Żeby w pełni cieszyć się apką, należy wykupić abonament, który da nam dostęp do wszystkich piosenek, gdzie z pewnością znajdziemy niejeden hit rozgłośni radiowych lub po prostu nasze ulubione utwory. Za tydzień zabawy z Red Karaoke przyjdzie nam zapłacić 1,99 $. Miesięczny abonament to koszt rzędu niespełna pięciu dolarów. Jeśli czujecie, że społeczność wokalistów to miejsce, w którym możecie się odnaleźć, myślę, że warto wykupić tygodniową subskrypcję choćby na próbę. Przekonacie się wtedy, czy dostępny repertuar będzie wam odpowiadać, a myślę, że taka kwota nie zrujnuje całkowicie waszego domowego budżetu.  Wiedząc już jak wygląda sytuacja z utworami, skupmy się na innych funkcjach, których jest w Red Karaoke Sing niemało. Przede wszystkim, decydując się na nagranie naszych naszych interpretacji piosenek, możemy zdecydować, czy nagranie trafi do szerszej publiczności, czy zostanie z nami w naszym urządzeniu mobilnym. Zanim rozpoczniemy, możemy podwyższyć lub obniżyć tonację wybranej piosenki, pogłośnić lub przyciszyć podkład oraz zdecydować, czy podczas wykonu będzie towarzyszyć nam również zapis wideo. Podczas śpiewania możemy również powiększać czcionkę pojawiającego się na ekranie tekstu, co na pewno zwiększy komfort użytkowania, jeśli chodzi o smartfony z małym wyświetlaczem. Nie zabrakło również dodatkowych efektów, które możemy nałożyć na nagrany dźwięk, takich jak: delay, chorus czy flanger.  W Red Karaoke Sing   Record położono również duży nacisk na funkcje społecznościowe. Każdy wykon, który wyślemy, może zostać oceniony lub skomentowany przez innych. Nie zabrakło także zakładek z ostatnio opublikowanymi występami oraz rankingów, gdzie oceniano najlepsze występy (z uwzględnieniem obrazu nakręconego telefonem lub tylko samej muzyki z wokalem). Mobilne karaoke to rozwiązanie, które z racji ograniczeń związanych z opłatami za dostęp do wszystkich utworów, sprawdzi się tylko w przypadku osób, które wiedzą, że aplikacja wciągnie ich na dłużej. Osoby, które potraktują Red Karaoke Sing   Record bardziej jako ciekawostkę, raczej nie zatrzymają apki w swoich urządzeniach na dłużej, ponieważ „piosenki dnia” oferowane za darmo nie są rozpoznawalnymi utworami, przy których bawimy się najczęściej mierząc się z mikrofonem i wyświetlanym na ekranie tekstem. 