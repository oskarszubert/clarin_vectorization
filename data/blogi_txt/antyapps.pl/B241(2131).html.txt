22.04.2013 Grywalizacja wielkimi krokami wkrada się do różnych obszarów naszego życia i biznesu. Ale czy można się temu dziwić? W końcu wielu (wiele?) z nas pragnęło wcielić się kiedyś w bohatera gry RPG. Teraz mamy ku temu szansę, dzięki aplikacji Life RPG. Nie będziemy tutaj co prawda zabijać smoków i ratować świata – no, chyba, ze swój osobisty świat. Część z Was pewnie już poznała zgubne skutki braku organizacji swojego czasu i codziennych obowiązków. Wskutek natłoku zadań, tworzenie list oraz odhaczanie poszczególnych czynności nie tylko działa dobre na efektywność, ale też motywację. Czasem jednak to nie wystarcza. Sam fakt osiągnięcia stanu, gdy lista zadań jest pusta nie kusi aż tak bardzo, by się zabrać za ich wykonywanie. W odzyskaniu werwy może pomóc nam wdrożenie systemu znanego z gier RPG. Swego czasu na Antywebie opisywałem taką webową usługę, o nazwie Habbit RPG. Teraz przyszła pora na coś mobilnego. Life RPG już na wstępie wyróżnia to, że została zaprojektowana jedynie dla Androida oraz… Windows Phone. Na pewno nie polubicie jej za interfejs, bo szczerze powiedziawszy wygląda koszmarnie. Całość utrzymano w konwencji retro, a więc na ekranie zobaczymy rozpikselowane obrazki oraz oldschoolowe modele. Interfejs wprawdzie nie powinien sprawić nikomu problemów, bo jest bardzo prosty i ogranicza się do pięciu ekranów. Sęk w tym, że na żadnym z nich nie znalazłem niczego, co by cieszyło oko. Ale to dość subiektywne spojrzenie – na pewno znajdzie się wielu użytkowników, którzy docenią taki klimat.   Zasady są proste – rozwijamy nasze wirtualne alter ego poprzez wykonywanie zadań. Do dyspozycji oddano nam kilka różnych kategorii. Możemy zatem skonstruować listę nawyków, które chcemy w sobie wyrobić i codziennie je pielęgnować. Prócz tego znajdziemy tutaj miejsce na listę rzeczy, które bezwzględnie trzeba wykonać codziennie (jak np. bieganie czy ćwiczenia na siłowni). Nie zabrakło oczywiście też standardowej listy „to do”. Za wykonywane zadania będziemy otrzymywali punkty doświadczenia, dzięki którym nasz bohater awansuje na wyższe poziomy, a także monetki – srebrne i złote. Możemy za nie kupować specjalne przedmioty, w które wyposażymy bohatera i tym samym przyśpieszymy tempo zdobywania doświadczenia. Jak widać nie jest to raczej skomplikowany model, więc każdy się w nim odnajdzie. Sęk w tym, że dla niektórych może okazać się zbyt prosty.   W Life RPG brakuje mi czegoś z werwą – jakiegoś dodatkowego czynnika, który nadałby sens zbieraniu tych punktów doświadczenia i rozwijaniu postaci. Mogłaby to być chociażby jakaś integracja z serwisami społecznościowymi, dzięki której możliwe byłoby rywalizowanie ze znajomymi. Równie fajnie prezentowałyby się tablice osiągnięć (jak np. „tydzień bez opuszczenia ani jednego zadania”), na których moglibyśmy podziwiać swoje dokonania. Takie smaczki cieszą użytkowników i łechcą ich ego. Tymczasem tutaj nic takiego nie znajdziemy. Aplikacja wydaje się mieć potencjał. Sam pomysł jest fajny i ciekawy, ale wykonanie mocno kuleje. Pozostaje mieć nadzieję, że to dopiero początki i z czasem Life RPG stanie się pełnokrwistym „życiowym erpegiem”, który zmotywuje nawet największy beton prokrastynacji. Póki co jednak sporo do tego miana brakuje.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 