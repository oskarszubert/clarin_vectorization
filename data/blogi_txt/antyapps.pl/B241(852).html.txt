04.10.2012 Zapraszamy do trzeciej części naszego cyklu, w którym opisujemy najciekawsze magazyny w języku Polskim dostępne dla użytkowników systemu iOS. Dziś przyglądniemy się czasopismom przeznaczonym dla kobiet i rodziców. Co ciekawe, choć wydaje się że wymienione grupy docelowe nie należą do najliczniejszych użytkowników sprzętów z systemem iOS, to właśnie dla nich przeznaczone są najlepiej przygotowane magazyny na iPada. Wysokie Obcasy Extra! to do niedawna samotny lider jeżeli chodzi o magazyny w języku Polskim przeznaczone na urządzenia z systemem iOS. Czasopismo wyróżnia się całą masą materiałów multimedialnych (zdjęcia, filmy…) oraz bardzo dobrze przygotowanym składem. Co więcej, od ostatniej aktualizacji Wysokie Obcasy Extra w wydaniu elektronicznym działają również na iPhonie, co jest ewenementem wśród magazynów dostępnych za pośrednictwem AppStore. Ogromną zaletą aplikacji jest możliwość pobrania aż trzech numerów dwumiesięcznika za darmo (normalna cena jednego  numeru wynosi 0,79 euro). Obecnie biblioteka Wysokich Obcasów Extra! zawiera 9 numerów.  Minusy? Jak dla mnie są dwa: brak możliwość czytania magazynu w orientacji pionowej na iPadzie oraz brak obsługi kiosku. Mimo tych dwóch niedoskonałości czasopismo jest dla mnie wzorem tego jak powinna prezentować się współczesna prasa na urządzenia elektroniczne. Ocena: 5+ Jakże udany debiut, właściwie trudno sobie wyobrazić lepszy! iAM to nowoczesny magazyn dla nowoczesnej kobiety.  Jest to jedyne czasopismo w tym zestawieniu, które nie ma swojego papierowego odpowiednika – iAM od podstaw stworzony jest z przeznaczeniem na tablety. Jako, że tytuł jest bardzo świeży w kiosku programu dostępny jest jedynie jeden numer. W aplikacji mamy możliwość zamówienia automatycznej, bezpłatnej subskrypcji kolejnych numerów. Sam magazyn naszpikowany jest wysokiej jakości zdjęciami i materiałami multimedialnymi. Duże wrażenie robi prezentacja treści na warstwach – mimo często zmieniającego się tła pod tekstem, całość jest czytelna i bardzo efektowna. Podczas czytania bez problemu zmienimy orientację tekstu z pionowego na poziomy i na odwrót. iAM obsługuje także iPad’owy Newsstand. Minusy? Bardzo duże nagromadzenie reklam (ale z drugiej strony magazyn jest darmowy) oraz niekiedy irytujący długi czas ładowania kolejnych stron czasopisma. Ocena: 5+  Wydanie magazynu Sukces na iPada to tak naprawdę dwa wydania – podstawowe, stworzone z myślą o tabletach oraz wydanie w formacie pdf. Każdy numer Sukcesu pobiera się jednocześnie w dwóch wersjach, a czytelnik ma możliwość wyboru tej, która bardziej mu odpowiada. Koszt jednego numeru miesięcznika to 1,59 euro. Niestety nie mamy możliwości przekonania się zawczasu czy forma magazynu przypadnie nam do gustu – w kiosku aplikacji brak możliwości pobrania darmowego numeru czasopisma (podglądy oferowane z poziomu kiosku nic nam nie mówią o samym magazynie, dają jedynie rozeznanie o treści danego numeru). Przechodząc do opisu aplikacji zaznaczam od razu, że pomijam w tym opisie wersję pdf Sukcesu, gdyż jest ona obarczona typowymi wadami tego formatu, które czynią ją trudną w odbiorze na współczesnych urządzeniach mobilnych wyposażonych w ekran dotykowy.  Sukces w wersji na iPada to magazyn przygotowany starannie, ale bez fajerwerków. Miesięcznik jest dokładnym odbiciem swojej wersji papierowej, nie znajdziemy więc w nim materiałów wideo czy dodatkowych artykułów. Artykuły podane są w przejrzystej formie, a zdjęć które je ozdabiają nie można w żaden sposób powiększyć. Aplikacja obsługuje orientację pionową i poziomą magazynu (co jest godne pochwały), ale zamiana z jednej na drugą trwa dobrą chwilę. Ocena: 4- Według opisu z AppStore: „Gaga jest miesięcznikiem dla aktywnych zawodowo i świadomych rodziców, którzy szukają rzetelnych informacji na temat rodzicielstwa, głównie z zakresu psychoedukacji.” Jest to jedno z dwóch dostępnych w AppStore czasopism przeznaczonych dla rodziców. Obsługująca Apple’owski kiosk aplikacja jest stosunkowo nowym tytułem – w jej bibliotece znajdziemy możliwość pobrania trzech numerów miesięcznika. Co ciekawe, wszystkie numery dostępne są za darmo, podobnie jak subskrypcja (koszt papierowego wydania to 8,90 zł). Gaga miesięcznik to pod wizualno-estetyczno- funkcjonalnym magazyn bardzo podobny do opisywanego wyżej Sukcesu – sporo reklam, dużo bloków tekstu, mało zdjęć i całkowity brak materiałów wideo, audio itp. Aplikacja przygotowana została starannie i schludnie, ale nic ponadto. Jeden numer miesięcznika zajmuje około 80 mb co jest całkowicie akceptowalnym wynikiem. Niestety czasopismo możemy przeglądać jedynie w orientacji poziomej co dla wielu osób może być niewygodne. Ocena: 4-  Tytuł magazynu mówi wszystko o jego tematyce:)  W miesięczniku prezentowane są nowoczesne poglądy na temat rozwoju, pielęgnacji, wychowania oraz karmienia dzieci, poparte rzetelną wiedzą wybitnych specjalistów i ekspertów – profesorów oraz uznanych autorytetów m.in. z Instytutu Centrum Zdrowia Dziecka. Magazyn wydawany na iPada (oraz iPhone’a – aplikacja jest w wersji uniwersalnej) jest dokładną kopią wydania tradycyjnego. „Dziecko” obsługuje Apple’owski Newsstand, a w bibliotece znajdziemy na chwilę obecną dwa darmowe numery (można zamówić także bezpłatną subskrypcję). Choć pierwsze wrażenia są całkiem niezłe (obsługa kiosku, wersja na iPhone’a, darmowe numery), dalej jest już zdecydowanie słabiej.  Dziecko na iPada okazuje się zwykłym plikiem pdf wraz ze wszystkimi jego słabostkami. By zapoznać się z tekstem konieczne jest jego powiększanie co średnio sprawdza się w praktyce i jest po prostu niewygodne. Na domiar złego dodatkowym utrudnieniem w nawigacji po artykułach są mylące strzałki, które kierują czytelnika w dół strony, podczas gdy dalsza część tekstu znajduje się zupełnie w innym miejscu. Ocena: 2 