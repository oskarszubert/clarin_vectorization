13.08.2012 O fenomenie Instagram napisano wiele i zapewne jeszcze nie jedno słowo o tym zostanie na papier, a właściwie monitor, przelane. Aplikacja ma dziesiątki milionów użytkowników i tylko wyglądać chwili, kiedy przekroczy magiczną barierę 100 milionów. Dużo jednak ciekawsze od samego Instagram jest to, jaki wpływ ten produkt miał na deweloperów i rynek aplikacji. Gdzie się nie obejrzeć, tam znajdziemy produkcje, które chcą powtórzyć model Instagram lub też starają się wykorzystać popularność tej aplikacji i oferują dodatkowe narzędzia dla jej fanów. I nie ma w tym nic złego, o ile robi się to ze smakiem i pomysłem. Dzisiaj chciałbym poświęcić kilka słów ciekawej polskiej aplikacji, która próbuje właśnie w ten sposób zdobyć zainteresowanie użytkowników. Instageo to produkcja, która bez Instagram żyć nie może. I trudno się temu dziwić, gdyż aplikacja ta ma pozwolić użytkownikom na przeglądanie zdjęć wykonanych w ich okolicy i umieszczonych w Instagram właśnie. Ale po kolei. Przede wszystkim duże brawo dla zespołu za design. Aplikacja ma prosty i intuicyjny interfejs, nie jest przeładowana i działa szybko. Aby ją uruchomić musimy oczywiście połączyć aplikację z naszym kontem na Instagram oraz mieć włączony GPS. Jeżeli spełniamy te dwa warunki to po „odpaleniu”  Instageo wyświetli się nam mapa z naszą bieżącą lokalizacją, na której zamieszczone zostaną odnośniki do zdjęć zrobionych przez osoby z naszej okolicy, a przynajmniej tak otagowanych. Poniżej mapy znajduje się stream ze zdjęciami z danego obszaru, ale możemy wybrać również jedną z „pinezek” aby wyświetlić tylko te osoby, które są z nią powiązane.    Po kliknięciu na dane zdjęcie wyświetla nam się nazwa użytkownika i data, kiedy fotka została zrobiona. Jeżeli chcemy, to jednym kliknięciem możemy zacząć obserwować daną osobę, oczywiście nie za pomocą Instageo, ale Instagramu, lub też otworzyć wybrane zdjęcie tudzież profil danej osoby w Instagram. Twórcy aplikacji wprowadzili również możliwość wybrania dowolnej lokalizacji, którą chcielibyśmy zobaczyć. Wystarczy kliknąć na ikonkę w prawym górnym rogu i zostaniemy przeniesieni do listy wybranych lokalizacji. Oczywiście sami możemy wybrać miejsce, które nas interesuje – w tym celu otwieramy mapę, wyszukujemy dany lokalizację a następnie dłużej przytrzymujemy w tym miejscu palec i gotowe – Instageo załaduje nam wybrany widok z „pinezkami” i streamem zdjęć.    Instageo działa naprawdę dobrze, ale chętnie zobaczyłbym kilka poprawek. Przede wszystkim wybieranie lokalizacji. Wydaje mi się, że dobrym pomysłem byłoby danie możliwości wpisania nazwy danego miejsca zamiast każdorazowe włączanie mapy, zwłaszcza, że po cofnięciu się do niej znów mamy podstawowy widok całego globu – za dużo tych uszczypnięć jak na mój gust. Poza tym dodanie funkcji obserwowania danych lokalizacji czy dodawania ich do ulubionych powinno zachęcić użytkowników do powrotu do tej aplikacji. Możliwość wyszukiwania lokalizacji powinna być również dostępna z poziomu podstawowego widoku, który obecnie ogranicza wyświetlanie mapy do konkretnego obszaru. Przez to, aby zobaczyć, kto jakie zdjęcia umieszcza 4 ulice od mojej lokalizacji muszę przejść do kolejnej karty. Również stream zdjęć jest bardzo ograniczony i wyświetla mało fotek, co sprawia wrażenie pewnej pustki.  http://youtu.be/vOSxJo64qmsOczywiście są to pewne drobnostki, ale moim zdaniem można by popracować jeszcze nad UI i dodatkowymi funkcjami, aby aplikacja była nieco bardziej rozbudowana. Co jednak nie zmienia mojego pozytywnego nastawienia do tego produktu. Appvetica wykonała kawałek dobrej roboty i mam nadzieję, że będą rozwijać Instageo. Ocena: 4+ 