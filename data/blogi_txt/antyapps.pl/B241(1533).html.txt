25.02.2013 Zmęczony ciągłym zżeraniem baterii przez aplikacje, które cały czas działają w tle? Ja też. Rozwiązań pomagających oszczędzać resztki prądu jest wiele, wszyscy obiecują rewolucję, ale Greenify tłumaczy jak działa. I po tygodniu testów mogę napisać, że w moim przypadku ich rozwiązanie się sprawdziło, ale prawdziwie rozwija skrzydła podobno dopiero przy starszych urządzeniach, które dysponują mniejszą ilością pamięci.  Zasada działania programu jest prosta: z listy programów wybieramy te, które chcemy hibernować zawsze wtedy, kiedy z nich nie korzystamy, tj. wówczas, gdy telefon jest zablokowany, a ekran zablokowany. Po krótkim czasie Greenify zamraża je. Wiąże się z tym kilka niebezpieczeństw, o których trzeba pamiętać nim zdecydujemy się zatrudnić takiego pomocnika. Przede wszystkim nie używać go do programów odpowiedzialnych za budzik, smsy czy komunikatory — wówczas te również zostaną uśpione i staną się po prostu nieskuteczne. Nie dysponuję dokładnymi danymi związanymi z osiągnięciami programu (używam smartfona intensywnie, codziennie szpikując go innymi grami i programami, które w różnym stopniu zżerają prąd), ale faktycznie, mimo stale odpalonego połączenia 3G, poziom naładowania baterii spada nieco wolniej niż zwykle, od kiedy używam Greenify. Jest tylko jeden problem, by móc cieszyć się z dobrodziejstw programu musimy mieć zrootowane urządzenie — aplikacja wymaga super uprawnień, by móc w tle usypiać programy, co pewnie dla niektórych będzie barierą, której nie zdecydują się przekroczyć. Aplikacja zadebiutowała w Google Play zaledwie kilka dni temu i już zdążyła zebrać kilkaset pozytywnych głosów i komentarzy. Prosta w użyciu i skuteczna — a do tego dostępna za darmo. Dajcie znać, czy u Was również się sprawdziła! 