08.12.2011 My w latach dziewięćdziesiątych głównie męczyliśmy nasze PCty tudzież jeszcze Amigi, ale reszta świata już swobodnie zagrywała się na konsolach. Cudownym dzieckiem tego okresu jest Chrono Trigger z Super Nintendo, przez wielu do dziś uważany za szczytowe osiągnięcie Squaresoftu japoński RPG. Tego typu gry w Japonii powstawały wiele lat wcześniej, ale prawdziwa szajba na zachodzie poniekąd zaczęła się od tego – Final Fantasy 7 był trochę później. Teraz ten kultowy tytuł zagości na iOS i Androdzie.  Jego oprawa zdążyła się co prawda już przyprószyć siwizną, ale ręcznie rysowane 2D i tak prezentuje się znacznie lepiej niż stara grafika trójwymiarowa. Fani DragonBalla też pewnie zauważą, że za projekty postaci odpowiada Akira Toriyama, artysta znany ze Smoczych Kul właśnie. W Chrono Trigger wcielamy się nie w jednego, a wielu bohaterów, przemierzając z nimi nie tylko przestrzeń, ale i czas. Zajrzymy zarówno do współczesności, średniowiecza, ery prehistorycznej, ale także daleko w przeszłość. Warto też dodać, że nie jest to może najlepsza pozycja do tramwaju czy autobusu – wersja mobilna zostanie z pewnością przystosowane do autosave’ów, ale mimo wszystko epicka fabuła trwająca lekko kilkadziesiąt godzin woli spokojne i długie posiedzenia.  Japońskie wieści mówią o jutrzejszej premierze na iOS i do końca miesiąca na Androidzie. Czy to jest również aktualne u nas? Jeszcze nie wiemy, ale Square Enix zwykle nie zwleka z premierami gier mobilnych na Zachodzie – kto nie grał, może ostrzyć pazury. Cena to będzie około 10 euro. 