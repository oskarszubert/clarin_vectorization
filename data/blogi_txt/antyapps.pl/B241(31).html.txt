11.05.2012 Gatunek Tower Defense często budzi skrajne emocje. Przez niektórych uważany jest za wciągającą i specyficzną odmianę gier strategicznych, przez innych za nudną imitację. Fakt jest jednak taki, że ekrany dotykowe uczyniły go jednym z najbardziej popularnych jak i grywalnych gatunków mobilnych. Oto 6, moim zdaniem najlepszych przedstawicieli na Windows Phone. 6. Dreadnoughts Defense Gra z którą wielu wiązało wielkie nadzieje. Autorzy karmili nas bardzo obiecującymi zapowiedziami, grafikami i innymi materiałami z gry. Niestety pierwszy kontakt z Dreadnoughts Defense sprowadzał na ziemię. Gra to w 50% świetny potencjał i w drugich 50% wzorowo zmarnowany potencjał. Dreadnoughts Defense miała przynieść ze sobą fabularny powiew do gatunku Tower Defense. Ciekawie pomyślany świat steampunk, obdarzony śliczną grafiką. Wyszło jak zawsze, ładnie ale nudnie. Fabuła ogranicza się do gadających o niczym głów, a grafika choć ładna to potrafi przyprawić urządzenia pierwszej generacji o dobrą czkawkę. Choć gra oferuje 15 map (plus jedną dla trybu survival) to przechodzi się ją nieprzyzwoicie szybko. Efekt całości psuje brak logicznego zakończenia, kiepski balans jednostek. Dodatkowo cały czas w grze czegoś brakuje. Za mało jest  wszystkiego: opcji, map, jednostek, stopni trudności. Dreadnoughts Defense posiada wersję trial, a za pełną przyjdzie nam zapłacić 6.99zł. Niestety produkcja była chyba niedochodowa, od czasu premiery gra nie otrzymała nawet najmniejszej aktualizacji. Szkoda. Tytuł możecie znaleźć tu.  5. Arcane’s Jeden z pierwszych przedstawicieli gatunku na Windows Phone, bardzo dobrych przedstawicieli. Gra miała pokazać możliwości graficzne urządzeń pierwszej generacji i… zrobiła to. Wizualnie i stylistycznie  Arcanes przypomina Warcrafta III. To co było siłą a zarazem słabością gry to jej rozbudowanie. Wprawdzie podstawowych wierz był 6, ale różne możliwości rozwoju, czarów, epok sprawiały, że Arcanes potrafil odstraszyć ludzi szukających prostej i łatwej rozgrywki. Gra dodatkowo została wzbogacona o edytor plansz (dostępny jako oddzielna aplikacja), grę można pobrać w wersji darmowej tu albo kupić za 6.99zł tutaj.  4. Lushington Dla tych którzy mają dość wymyślonych światów, tower defense w klimacie zimnej wojny. Podobnie jak w przypadku Arcanes gra jest bardzo rozbudowana. Mamy tu ogromne planszę, masę sprzętu wojennego podzielonego na odpowiednie kategorie, wiele możliwości rozwoju, dwa tryby gry oraz bardzo klimatyczną oprawę audiowizualną. Do tego autor postarał się o takie detale jak opis poszczególnych jednostek dostępny z poziomu gry. Lushington cechuje bardzo wysoki poziom trudności. Z komentarzy pod tytułem można wnioskować, że wiele osób ma problem już z 1 planszą. I jest w tym sporo racji. Tak więc jeżeli lubisz klimat wojenny, a zarazem masz duże doświadczenie w gatunku Tower Defense polecam. Wersja darmowa dostępna jest tu. Jako ciekawostkę dodam że autor pracuje nad portem gry na Androida. Obrazki w żaden sposób nie oddają tego, jak ładne są plansze w Lushington 3. Radiant Defense Gra była już przez nas recenzowana więc nie będę dublował Kamila. Świetny tytuł, ogrom ciekawych pomysłów, rewelacyjnie wyważony poziom trudności a to wszystko oprawione cudowną szatą graficzną studia Hexage. Gra dysponuje bardzo rozbudowaną wersją próbną (odpowiednik wersji darmowej z innych systemów). Za pełną niestety przyjdzie nam zapłacić 10.49. Gra warta jest tej ceny, pomimo sporej darmowej konkurencji. Radian Defense możecie pobrać tutaj.  2. Treasure Defense I tu mała niespodzianka. Hit który na iOS-ie dostępny jest w cenie $0.99 na Windows Phone można pobrać za darmo, bez reklam. Gra jest bardzo miodnym Tower Defense w klimacie fantasy. Choć w wielu miejscach zrywa z zasadami kanonu, to w żadnym wypadku nie ma mowy o zbyt naciąganych udziwnieniach. O grze pisałem więcej tutaj.  W tym miejscu pozostaje mi tylko poleci grę raz jeszcze. Za darmo otrzymujemy sporo dobrze przemyślanej i wykonanej zabawy.   1. BBB: App-ocalypse Klasyk, legenda, gra która podobnie jak Arcane’s miała pokazać potencjał Windows Phone. I zrobiła to. Choć w wersji pierwotnej była dostępna tylko w paru krajach, to już jej kontynuacja (czyli przebudowana i rozbudowana część pierwsza) trafiła do wszystkich Marketplace. I rozpoczął się szał. BBB to niepowtarzalny klimat, zombie, tony dobrego humoru i jeszcze raz klimat. Choć grafika 3D nie porywa, to jej karykaturalne założenia i miejscami kiczowate wykonanie wpisują się doskonale w całość gry. To wszystko wzbogacone bardzo specyficznym, czarnym humorem oraz dziwacznymi pomysłami (tryb FPS po obróceniu ekranu, o tak!). No i ta muzyka… Gra jest darmowa, swoje waży (plik instalacyjny to 79MB), można ją znaleźć pod tym linkiem. Aha, jest to jeden z tych tytułów, w którym ukryto tony odniesień do popkultury, książek i filmów. Radzę więc oglądać wszelkie dostępne w grze filmy jak i czytać teksty. No i ta muzyka.. Czy już ją chwaliłem? Tryb FPS w Tower Defense? Czemu nie..  To może gumowego kurczaka? 