26.06.2012 W Polskim AppStore niedostępna jest niestety oficjalna aplikacja Apple’a iTunes Movie Trailers, za pomocą której obejrzeć można trailery najnowszych kinowych produkcji i sprawdzić, w którym kinie grają interesujący nas film. Na szczęście, przy odrobinie wysiłku można znaleźć programy, które z powodzeniem zastąpią wspomnianą aplikację. Jednym z nich jest darmowy Repertuar Kin oparty na bazie serwisu Wp.pl  Repertuar kin na iOS to aktualna baza filmów granych w danym momencie w kinach w całej Polsce. Twórcy zapewniają dostępność danych z ponad 100 polskich miast oraz większości kin. Poza podstawową funkcjonalnością, czyli repertuarem, program od Wirtualnej Polski udostępnia krótkie opisy kinowych hitów, oficjalne zdjęcia oraz zwiastuny. Po pierwszym uruchomieniu aplikacja pyta się o pozwolenie na ustalenie naszego położenia. W momencie wyrażenia zgody lokalizacja użytkownika ustawiana jest automatycznie, a Repertuar kin pobiera niezbędne dane o kinach znajdujących się w najbliższej okolicy. W przypadku Krakowa aplikacja okazała się bezbłędna – otrzymałem długą listę, którą mogę sortować alfabetycznie bądź względem odległości jaka dzieli mnie w danym momencie od wybranego kina.  Nie zauważyłem uchybień w informacjach podawanych przez Repertuar Kin. Ciekawą opcją jest możliwość obejrzenia zwiastuna każdego filmu znajdującego się w bazie danych. Miło, że trailery wzbogacone są o polskie napisy. Lekki niedosyt pozostawia niestety strona wizualna aplikacji. Choć całość jest czytelna, to wygląd niektórych elementów (np. opisy filmów) sprawia wrażenie zaprojektowanego na kolanie. Mimo to poruszanie się po menu jest bezproblemowe, a program działa szybko i stabilnie. Repertuar kin dostępny jest również na urządzenia z Androidem. 