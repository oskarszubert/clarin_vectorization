31.07.2013 Word Clock to typowy przedstawiciel kategorii programów, które nad efektywność stawiają efektowność. Aplikacja wyświetla na ekranie iPad’a lub iPhone’a aktualny czas, tyle że robi to w nieco bardziej egzotyczny sposób, niż przywykliśmy widywać na co dzień. Na Word Clock natknąłem się na serwisie… Flickr. Szukając fotografii na licencji CC do aktualnie wykonywanego projektu natrafiłem na ciekawie wyglądające zdjęcie iPad’a, na którego ekranie wyświetlony był świetnie prezentujący się tekstowy zegar. Pod fotografią znalazłem link prowadzący bezpośrednio do iTunes. Bez wahania uiściłem konieczną opłatę (0,89€) i aplikacja zagościła na zapchanym już do granic możliwości dysku mojego tabletu. Spójrzcie na zdjęcie zamieszczone w nagłówku. To właśnie wspomniana wcześniej fotografia z Flickr’a, która zwróciła moją uwagę. Moim zdaniem aplikacja wygląda tam naprawdę wyśmienicie.  Pierwszy kontakt z Word Clock lekko osłabił mój entuzjazm. “Dlaczego wszystko jest takie małe i nieczytelne?” – pytałem sam siebie szukając po omacku opcji konfiguracji programu. Gdy w końcu udało dostać mi się do menu aplikacji okazało się, że ustawienie sensownego wyglądu zegara wymaga nieco czasu i cierpliwości. Opcje programu zostały podzielone na cztery główne zakładki: typografia, słowa, czcionka i kolor.  W pierwszej zakładce mamy możliwość ustawienia odstępów pomiędzy poszczególnymi znakami i całymi wyrazami. Tutaj zmienimy również wielkość liter – godzinę możemy wyświetlać tak wielkimi, jak i małymi literami. W drugiej zakładce (o nazwie “Słowa”) określimy w jakim języku (do wyboru 36, a wśród nich Polski) i w jakim formacie ma być wyświetlony aktualny czas. Ostatnie dwa przyciski menu prowadzą do ustawień wyboru czcionki (tych jest naprawdę sporo) oraz kolorów (tła, napisów nieaktywnych i napisów aktywnych). Niestety konfiguracja programu do własnych potrzeb wymaga nieco czasu – mały podgląd (lupa) efektu zmian wprowadzonych przez użytkownika jest niewystarczający i konieczne jest każdorazowe sprawdzanie ostatecznego efektu na głównym ekranie aplikacji.  Sporym problemem jest również częste zwieszanie się programu. Word Clock przestaje reagować na działania użytkownika – czas pokazywany jest prawidłowo, ale niemożliwa jest jakakolwiek interakcja z programem (nie można w żaden sposób dostać się do ustawień aplikacji, pomaga tylko jej zrestartowanie). Word Clock dostępny jest jedynie na urządzenia działające pod kontrolą systemu iOS. Użytkownicy Androida po wpisaniu „world clock” w wyszukiwarkę Google Play znaleźć mogą wiele podobnych aplikacji – być może któraś z nich okaże się warta uwagi. 