24.01.2013 Gatunek gier zręcznościowo-logicznych jest bardzo obwicie reprezentowany na Androidzie. Tym bardziej warto polecać dobre tytuły i właśnie takim jest Rise of the Blobs. Gra w bardzo ciekawy sposób czerpie ze znanych poprzedników (np. Tetris) i łączy to z nowymi pomysłami które w efekcie dają intrygującą mieszankę. Gra rozpoczyna się od krótkiego wprowadzenia w rozgrywkę. Znajdujemy się na szczycie słupa wyłaniającego się z lawy/wody/bagna. Otaczają go galaretowate kwadraty o różnych kolorach, których przybywa wraz z upływającym czasem. Naszym celem jest ich eliminowanie za pomocą owoców. Konkretne owoce niszczą kwadraty o podobnym kolorze.  Cała zabawa przypomina tetrisa. Musimy w taki sposób obracać słupem aby odpowiedni owoc spadł na odpowiedni kwadrat. Prędkość spadania możemy przyśpieszyć prostym gestem i o ile z początku bywa to przydatne, to już po kilku chwilach, gra jest na tyle szybka, że raczej myślimy o chwili wytchnienia. Im dłużej przetrwamy tym lepszy wynik końcowy. Tak prezentuje się tryb klasyczny. Ale są też inne, łącznie 4 na 5 różnych planszach. Wszystkie poza podstawowymi wymagają odblokowania.  We wspomnianych wcześniej kwadratach często są ukryte różne bonusy, główny z nich to monety dzięki którym możemy kupić dodatkowe bomby (niszczę wszystko w swoim zasięgu), uniwersalne owoce i wiele innych dodatków  oraz ulepszeń, znacznie ułatwiających naszą grę. W taki oto sposób zbliżamy się do mikropłatności. Autorzy zadbali o to by nie zabrakło nam motywacji i powodów do wydawania monet oraz na monety. Gra bardzo szybko podnosi poziom trudności, a walutę gromadzimy powoli. Na szczęście przy odrobinie cierpliwości i zawziętości możemy przyjemnie grać bez dodatkowych wydatków.  Grafika jest cukierkowa i pełna słodyczy. Zewsząd docierają do nas przesycone barwy, wszystko eksploduje tęczą, a zarazem zachowana jest pewna granica, dzięki której nie czuć przesytu. Jednym słowem jest ładnie. Do oprawy idealnie pasuje muzyka, która potęguje doznania. Całość psuje koszmarne menu. Przeładowane treścią i nieintuicyjne. Wręcz zniechęca do zabawy. Szkoda, że autorzy nie dopasowali go do konwencji gry. Rise of the Blobs to pozycja ciekawa i wciągająca. Sprytnie łączy kilka gatunków i zapewnia rozgrywkę zarówno dla fanów krótkich potyczek jak i dłuższej zabawy. Obecna w Rise of the Blobs mikropłatność pomaga, ale nie jest niezbędna aby czerpać przyjemność z gry. Poniżej znajdują się odnośniki do wersji na Androida, ale Rise of the Blobs trafił też na iOS. Możecie go pobrać tutaj. W obu przypadkach tytuł jest dostępny za darmo. 