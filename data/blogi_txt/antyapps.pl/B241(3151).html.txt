14.03.2012 Mobilny Chrome dostępny jest jedynie na najnowsze wersje Androida, a posiadaczy telefonów z Androidem 4.0 przecież wcale nie ma tak dużo. Poza tym gro obecnych użytkowników wcale nie myśli o zmianie smartfona na nowszy, a aktualizacji mogą się nie doczekać. Poza tym sam mobilny Chrome jest świeżym projektem, podczas gdy konkurencja taka jak Dolphin działa na tym rynku od dawna. Innym wzorowym przykładem jest Opera z aplikacją Mini. Ta dostępna jest jednak również w innej wersji – Next, czyli korzystaj z tego, co reszta będzie miała dopiero w przyszłości! Opera od zawsze była innowacyjnym, ale niesamowicie niedocenionym graczem na rynku przeglądarek. Jako jedna z pierwszych firm stworzyła odpowiednik przeglądarki desktopowej na komórki – i to jeszcze na Symbiana. Gdy inne platformy takie jak Android przebiły się do mainstreamu, Opera również tam była. Według twórców Opera Mini jest najpopularniejszą mobilną przeglądarką na świecie. Informacje z Google Play na temat liczby pobrań potwierdzają tę tezę – zakres pobrań to 10 do 50 milionów. Sporo. Jak wielu z tych użytkowników wie jednak o istnieniu Opery Mini Next? Około jednego procenta. A szkoda, bo warto! Next to tak zwana wersja preview. Trafiają tutaj funkcje, które następnie będą dostępne w standardowej wersji. Nie jest to jednocześnie jednak wersja beta. Jest stabilna, nie wiesza się, a po prostu zawiera nowe funkcjonalności. Na bazie feedbacku użytkowników Nexta wybierane są potem te, które trafiają do głównej wersji. Podobnie jak Opera Mini, Next jest dostępny do pobrania za darmo. Zachęcam do spróbowania. Obie wersje działają niezależnie od siebie, dlatego mogą być zainstalowane w systemie równolegle i nie powstaną między nimi żadne konflikty odnośnie na przykład konfiguracji.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 