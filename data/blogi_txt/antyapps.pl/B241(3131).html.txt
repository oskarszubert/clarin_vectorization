20.02.2014 Co się stanie gdy przeniesiemy kolonię bakterii wraz ze szkiełkiem, na którym się one znajdują spod mikroskopu na ekran iPada? Jak się okazuje – jednym z efektów takich działań może być powstanie sympatycznej gry skierowanej dla graczy spragnionych prostej i szybkiej rozgrywki. Zasady zabawy poznajemy już kilka sekund po włączeniu wybranego trybu rozgrywki. Zbędne są tutaj samouczki i wszelkiego rodzaju poradniki, gdyż zadanie postawione przed graczem jest jasne jak słońce już na pierwszy rzut oka. Różnokolorowe bakterie łączymy przesuwając palcem po ekranie, a kluczem do połączeń jest barwa widocznych na ekranie mikrobów.  Połączenie dwóch lub większej ilości komórek o tym samym kolorze skutkuje ich zniknięciem. Zadaniem gracza jest likwidacja całej kolonii widocznej na ekranie. Misja ta nie brzmi skomplikowanie, a rzeczywistość nie odbiega od przypuszczeń – większość misji, jakie przygotowali dla nas twórcy jest niespecjalnie wymagająca. Spośród dwóch trybów zabawy: tradycyjnego (podzielonego na etapy) oraz endless (czyli teoretycznie niekończącej się batalii, bez podziałów na levele) znacznie ciekawiej prezentuje się ten drugi. Jest to spowodowane konkretnym czasem (krótkim!) przeznaczonym na połączenie komórek o tym samym kolorze. Jeżeli nie będziemy wystarczająco szybcy – przegrywamy. Endless umożliwia dodatkowo wybór poziomu trudności, przy czym już średni może być dla części osób pewnym wyzwaniem.  Pocket Lab to ciekawa gra, należy jednak pamiętać, że jest skierowana raczej do młodszego użytkownika. Świadczy o tym niespecjalnie wysoki poziom trudności oraz niewielka ilość etapów, tych póki co jest jedynie 48. Gra obecnie dostępna jest za darmo, a pobrać ją możecie zarówno z AppStore, jak i Google Play. 