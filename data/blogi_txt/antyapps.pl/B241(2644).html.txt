30.05.2012 Nie interesuję się piłką, ale EURO 2012 sprowokowało mnie do sprawdzenia, jak pod kątem mistrzostw przygotowano się od strony promocji na urządzeniach mobilnych. Okazuje się, że w Google Play jest oficjalna aplikacja UEFA, która nie działa jednak, ani na HTC Evo 3D z wyższej półki, ani na tablecie Asusa, ani na budżetowym Huawei. Sytuacja, na którą narzekał Grzegorz sprawdziła się zatem również w moim przypadku. To jednak nie katastrofa, bo w markecie można znaleźć sporo innych darmowych programów z informacjami o EURO. W Google Play można zauważyć ciekawy trend. Dużo nieoficjalnych aplikacji dotyczących Euro zyskuje naprawdę wysokie oceny w markecie. To jednak nie wszystko. Wszystkie trzy znalezione przeze mnie programy mają oceny lepsze niż ta oficjalna! Nie jest to wcale efekt tego, że ta oficjalna jest nisko oceniana przez tych, którzy nie mogą jej pobrać, bo tacy nie mają możliwości komentowania. Bo jak podaje samo Google Play: Aby napisać recenzję, musisz najpierw zainstalować tę aplikację. Ciekawe zjawisko. Tak czy inaczej mam dla Was trzy programy: Euro 2012 Przewodnik, Euro 2012 Calendar oraz Euro 2012. Cóż za kreatywne nazwy :) Wszystkie są do pobrania za darmo, a w zamian za to wyświetlają reklamy. Euro 2012 Przewodnik to ciekawa aplikacja, choć wygląda moim zdaniem tragicznie. Z poziomu ekranu głównego mamy dostęp do poszczególnych danych, które zostały ciekawie skategoryzowane. Mamy tutaj nie tylko wyniki meczy czy ich harmonogram, ale także kompletne listy drużyn, stadionów, sędziów, a także listę zwycięzców mistrzostw od 1960 roku. Aplikacja jest zatem bogata w informacje, jednak jak już mówiłem – niesamowicie uboga graficznie. Dominują kolory czarny i szary, wzbogacone o kolorowe ikonki. To jak dla mnie niewystarczająco. Duże znaczenie może mieć jednak fakt, iż aplikacja jest dostępna w naszym rodzimym języku. Dla małowymagającego, nietechnicznego Polaka Euro 2012 Przewodnik jest zatem jak znalazł. Euro 2012 Calendar cechuje się znacznie jaśniejszą, a zarazem przyjemniejszą kolorystyką. Poprzednia aplikacja sprawiała wrażenie wręcz ponurej. Tutejsze białe tło sporo dodaje aplikacji do przyjemności z użytkowania. Na tym się jednak kończy. Choć aplikacja wygląda w wielu aspektach (widok tabeli, podziału na grupy) lepiej od Euro 2012 Przewodnika, to i tak do ideału sporo jej brakuje. Dodatkowo jest dostępna jedynie w języku angielskim. Moim faworytem jest natomiast Euro 2012. Program jest dostępny tylko w wersji angielskiej, ale za to wygląda o niebo lepiej niż poprzednie, choć nie jest dostosowany do obsługi wyjątkowo dużych ekranów, takich jak w HTC Evo 3D. Widać to po tym, że odpowiednie części aplikacji się nie skalują. Mimo tego grafika jest znacznie bogatsza w kolory. Główny ekran odlicza czas do rozpoczęcia mistrzostw, natomiast z menu dowiadujemy się wszelkich innych informacji. To, co szczególnie mi się tutaj spodobało, to nawigacja za pomocą przesuwania ekranu na boki. Uwielbiam ten sposób poruszania się po aplikacji, bo jest niesamowicie wygodny i intuicyjny. Teraz najważniejszym jest by twórcy zapewniali stałe aktualizacje danych zawartych w swoich aplikacjach. A jaki jest Wasz faworyt? Znaleźliście inne ciekawe aplikacje na Euro? PS Zdjęcie pochodzi z serwisu GfxWorld.pl  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 