28.12.2011 Zdumiewające, jak dużo jest obecnie na rynku gier, które potrafią zszokować grafiką. Pokazanie tak wyglądającego tytułu osobie niebędącej na bieżąco i obserwowanie reakcji to jeden z przyjemniejszych aspektów posiadania smartfona. W ShadowGun ciekawe jest to, że gra ukazała się równocześnie na iOSie i Androidzie, dzięki wykorzystaniu silnika Unity. Zatem niezależnie od platformy możecie  pochwalić się swoim znajomym, co potrafi Wasz telefon.  Zacznijmy od tego, co jest największym atutem tytułu, czyli grafiki. Twórcy odrobili lekcje i naprawdę pokazali klasę – czy to na Androidzie czy to iPhonie gra prezentuje się fenomenalnie. Pozytywne wrażenie robią nie tylko animacje bohatera, wygląd przeciwników i otoczenia, ale również efekty cząsteczkowe. Podoba mi się utrzymanie poziomów w konkretnych odcieniach – dzięki temu gra ma swój charakterystyczny styl, ale twórcy na szczęście oszczędzili nam zabawy jedynie w brązach czy zieleni. Świetnie wypadają też widoczki na zewnątrz – góry, szybko przelatujące chmury i planeta w tle. Mamy, co podziwiać.  Jeśli chodzi o samą rozgrywkę to jest to kalka z serii Gears of War. Biegamy napakowanym łowcą nagród, który przykleja się do większości przeszkód służących w tym wypadku, jako osłony i stamtąd prowadzi ostrzał. Gra przez to jest bardziej taktyczna, ale i bardziej statyczna. Nie jest to wada, bo dzięki takiej mechanice nie mamy problemów z obsługą często zbyt skomplikowanego sterowania. Tutaj przez większość czasu albo biegamy albo strzelamy, rzadko musimy wykonywać obie czynności naraz.  Całą grę możemy przejść w około 4-5 godzin, co pewnie przy Angry Birds nie jest wynikiem specjalnie mocarnym, ale tutaj mówimy o innym rodzaju doznań zupełnie. Mamy jakąś historię przedstawianą przez scenki przerywnikowe i nagrane kwestie dialogowe, mamy bossów do pokonania i mnóstwo różnorodnych miejsc do zobaczenia. Jak dla mnie to wystarczająco dużo dobrej zabawy bym mógł powiedzieć, że był to udany zakup. Czy warto? ShadowGun to kolejny przykład gry, która przede wszystkim prezentuje się wyśmienicie i tym się broni. Fani konsolowego hitu Gears of War będą wniebowzięci, zresztą każdy kto lubi strzelać powinien się w tym tytule odnaleźć. Jest może trochę mniej dynamicznie niż w EPOCH, ale z drugiej strony nigdy nie miałem wrażenia, że sterowanie mi przeszkadza, co w strzelaninach z pierwszej osoby dzieje się notorycznie. Więcej takich gier na smartfonach, z chęcią zapłacę za nie 2,39 Euro. Link do aplikacji (wersja uniwersalna, promocja – koszt 2,39 Euro). Wersja na Androida (koszt 4,99$). 