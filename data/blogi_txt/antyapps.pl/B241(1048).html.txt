12.12.2012 Drukowane zdjęcia dla większości odchodzą już do lamusa. Sam przez ostatnie lata zrobiłem ich raptem kilkadziesiąt, głównie z myślą o obdarowaniu nimi starszyzny. Prawdopodobnie nie jestem w tej materii wyjątkiem, bo inaczej twórcy Dotti Disposable Camera nie wyszliby wszystkim leniom na przeciw tworząc aplikację, w której po zebraniu dwunastu zdjęć możemy zamówić ich wydruki do domu. To nie żart! Sam program służy tylko do robienia zdjęć, niczym systemowy aparat fotograficzny — z tym, że cały interfejs został wystylizowany na plastikowe urządzenie jakich przed laty były na rynku dziesiątki. Nie można weń nawet nakładać filtrów retro żeby nadać im jeszcze więcej ducha starej szkoły. Po prostu cykamy 12 fotek (lub dodajemy je samodzielnie z naszej biblioteki, pamiętając że wszystkie musimy przyciąć do formatu 4:6) i składamy zamówienie! No i właśnie, tu zaczynają się schody. Sam jeszcze nie skusiłem się by zamówić taki zestaw, ale według cennika mieszkańców Stanów Zjednoczonych wyniesie on 4,99$, natomiast całą resztę dolar więcej. Jeżeli zależy nam na odbitkach tego samego materiału, dopłacić musimy tylko 3$ — wysyłka nic nas nie kosztuje, ponieważ zostaną one dołożone do tej samej paczki. Czy wysyłają do Polski? Nie wiem, pytałem kilka tygodni temu na Twitterze, odpowiedzi się nie doczekałem. Jednak skoro cennik obejmuje USA i to co poza nimi, no to raczej nie powinno być problemów z tym, by zamówić zestaw wydruków wprost do domu ukochanej Babci :).  Świetny pomysł, a na szczególną pochwałę zasługuje też i jego wykonanie. Każdy kto spędził swoje z analogowymi odpowiednikami dzisiejszych kompaktów, z pewnością nie będzie miał problemów z obsługą Dotti Disposable Camera. Nie zabrakło tam nawet… licznika podpowiadającego ile zdjęć możemy jeszcze zrobić przed złożeniem zamówienia!  Wszystko fajnie, tylko koszt takiej zabawy wynosi blisko 20 złotych. Biorąc pod uwagę fakt, że idąc do pierwszej lepszej sieciówki oferującej wydruk zdjęć cyfrowych na małym formacie zapłacimy za kopię około 50gr, daje nam to blisko 15 złotych oszczędności, dlatego uważam że niekoniecznie jest to rozwiązanie na kieszeń większości Polaków. Jednak w ramach ciekawostki i świetnie wykonanej, stylizowanej aplikacji — z pewnością warte uwagi. Szczególnie, że sam program można pobrać za darmo w AppStorze oraz Google Play. 