26.04.2013 Czasy klasycznych arcade’ów już dawno za nami. Jedynie w Kraju Kwitnącej Wiśni trzymają się jeszcze ogromne powierzchnie wypełnione po brzegi automatami, w innych częściach świata wszyscy wolą już grać w domowym zaciszu. Jednak zestaw hitów przeszedł do historii elektronicznej rozrywki, a wśród nich jedno z wysokich miejsc należy do Final Fighta. Znakomitego przedstawiciela gatunku beat’em-up, których swoją obecnością zaszczycił niemal wszystkie możliwe platformy, a jakiś czas temu zawitał także na iOS. Z jakim skutkiem?  Konwersje na poszczególnych sprzętach radziły sobie… różnie. Mając styczność z kilkoma wersjami Final Fight, w tym także — oczywiście — z oryginałem na automatach, muszę przyznać, że wersja skrojona na iPhone’a prezentuje się naprawdę dobrze. To gra w której tylko, albo i aż, przemy przed siebie, pokonując zastępy oprychów z gangu Mad Gear odpowiedzialnego za porwanie Jessici. Produkcja daje niezły obraz Metro City, przemierzamy różne lokacje tego fikcyjnego miasta, napotykając coraz dziwniejszych i wyćwiczonych wojowników. Typowa dla przełomu lat 80/90 ubiegłego wieku produkcja zręcznościowa, gdzie do naszej dyspozycji mamy zastęp śmiałków chętnych podjąć wyzwanie i nie są im straszne żadne przeciwieństwa losu. Po prostu ruszają walczyć o swoich najbliższych. Co było moim największą obawą? Sterowanie, oczywiście. W wydaniu na panele dotykowe zamiast dwóch przycisków, dostaliśmy trzy — odpowiedzialne kolejno za uderzenie, skok oraz atak specjalny (dla przypomnienia — w klasycznych beat’em-upach efektowne ciosy specjalne wykonywało się wciskając „skok” oraz „cios” jednocześnie). Obok nich nie zabrakło również wirtualnej gałki analogowej, umiejscowionej z lewej strony ekranu. Może nie były to najwygodniejsze partyjki z Final Fightem jakie rozegrałem w swoim życiu, jednak nie było aż tak źle jak się początkowo spodziewałem — choć główną tego zasługą prawdopodobnie był niższy poziom trudności zatytułowany iPhone Mode. Dla śmiałków wyćwiczonych w boju, dostępny jest także ten oryginalny, znany z automatów. Wśród innych nowości warto także odnotować lokalny tryb multiplayer z drugim urządzeniem oraz specjalne menu w którym możemy włączyć super special, dodatkowe życia czy „meat explosion”.  Mobilny Final Fight doczekał się odsłony tylko na iPhonie, no i nie ma co mówić o wysokiej rozdzielczości grafice jaką mogą poszczycić się świeże tytuły tworzone na ekrany Retina. Pod tym względem jest dość marnie, ale taki też jest jej urok – wymuskana nie wyglądałaby już tak fajnie. Muzyka od lat znakomicie sobie radzi, także i tutaj nie mam żadnych zastrzeżeń. Gra ponadczasowa czy tylko dla fanów? Trudno stwierdzić — jako że sam zaliczam się do grona tych drugich. Jeżeli macie ochotę dać szansę temu hitowi, to możecie go nabyć w AppStorze za 2,99$. 