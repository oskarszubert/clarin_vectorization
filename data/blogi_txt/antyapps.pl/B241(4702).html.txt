22.03.2013 Arkanoid, Brakeout… jak zwał tak zwał: paletka, piłeczka i kilka warstw klocków do zbicia. Znacie tę zabawę? Przerobiliście dotychczas wszelkie jej klony jakie wpadły Wam w ręce? Spróbujcie zatem Smash — oferującego kolejny zestaw elementów do strącenia! Bez zbędnych wstawek fabularnych czy dodatków — czysta rozgrywka, która podzielona została na dwa tryby: wyzwania oraz arcade. Pierwszy z nich, to zestaw kilkudziesięciu plansz porozrzucanych w pięciu galaktykach. Drugim jest tradycyjna rozgrywka, w której usiłujemy zdobyć jak najwięcej punktów. Zabawa trwa tak długo, ile damy radę wytrwać na planszy non-stop zagracanej od góry kolejnymi warstwami. Oczywiście niezależnie od opcji, ze zbitych klocków spadać będą różnego typu modyfikatory — jedne pomagające w zabawie, inne ją utrudniające. Pomiędzy nimi zaś często lawirować będą również elementy tamtejszej waluty, za którą możemy później nabywać ulepszenia w postaci dodatkowych żyć czy różnego typu power- upów.  Nasza „paletka” przykleja się do naszego palca za każdym razem, kiedy tylko dotkniemy ekranu i dzielnie za nim podąża. Na szczęście twórcy przemyśleli sprawę i nie ulokowali jej bezpośrednio przy dolnej krawędzi ekranu, przez co mażąc palcem po ekranie nie utrudniamy sobie widoczności. Gra prezentuje się dobrze, bez zbędnych fajerwerków, a co ważniejsze — w całym projekcie nie uświadczymy także mikropłatności. Wszystkie dodatki kupujemy za zdobywane podczas zabawy punkty. Ponadczasowy pomysł, który mimo upływu lat wciąż daje dużo frajdy. W tym wydaniu również się sprawdza, a do tego można się nim cieszyć całkowicie za darmo. Smash dostępny jest na platformie Google Play. 