14.03.2013 Takim stwierdzeniem wita nas tytułowa aplikacja przy pierwszym uruchomieniu. Nie wydaje mi się by kalendarz dostępny w systemie iOS był źle zaaranżowany. Ciężko jednak czasem wszystkim dogodzić i to, co jest tworzone dla większości(ogółu osób) może czasami nie zadowolić pojedynczej jednostki. W tym miejscu pole do popisu mają wszyscy deweloperzy, którzy pracują nad wychwyceniem w takich programach najlepszych zalet i eliminacją wad – czyli osiągnięciem swojego sukcesu podczas wprowadzenia aplikacji do sprzedaży. Przy pierwszym uruchomieniu Sunrise musimy założyć sobie konto. Stukamy w „Register” i pojawiają się nam dwie opcje: połączenie z kontem na Facebooku albo Google. Osobiście wybrałem Facebooka, więc program poprosił mnie o udostępnienie danych. Następnie pojawiła się możliwość dodania innych kont. Mowa tutaj o LinkedIn oraz Google Calendar. Na samym końcu tego prostego procederu wystarczyło chwilę poczekać, aż program zaimportuje zgromadzone dane. To, co wyróżnia Sunrise od natywnego kalendarza to zdecydowanie design – stworzony w pełnej doskonałości i ujednoliconych kolorach. Na samej górze znajdziemy dostęp do menu. W ustawieniach możemy wybrać rodzaj map, jednostkę stopni pogodowych czy chociażby ustawić odpowiednio przychodzące notyfikacje. Poniżej znajdziemy wyświetlone dni w ciągu dwóch: aktualnego i najbliższego tygodnia (można rozszerzyć, przesuwają palcem w dół), a na samym dole wydarzenia podczas danego dnia.  Ponadto, bezpośrednio w aplikacji widzimy przewidywaną pogodę rano, po południu i wieczorem; najbliższe wydarzenia, nadchodzące urodziny itp. Oczywiście wszystko możemy uregulować wedle uznania w preferencjach.  Stukając np. w osoby, które obchodzą dzisiaj urodziny, pojawiają się nam informacje z Facebooka na tle, które dane osoby sobie ustawiły. Możemy szybko złożyć życzenia poprzez wiadomość lub wpis na tablicy prosto z programu. Podobnie jest z wydarzeniami – podstawowe informacje znajdziemy bezpośrednio po stuknięciu wraz z możliwością edycji danych. Do aktualnego dnia zawsze powracamy stukając w strzałkę, która obraca się w dół jeśli sprawdzamy dni, które minęły i odwrotnie jeśli wybiegamy w przyszłość. W dniu obecnym – znika. Aplikacja jest dostępna do pobrania za darmo z AppStore. Minusem będzie zdecydowanie brak języka polskiego. 