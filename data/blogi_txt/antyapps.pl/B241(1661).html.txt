27.03.2013 Spośród wszystkich paczek z grami, Humble Indie Bundle były zawsze wyjątkowe. Nie pojawiały się co tydzień, a każdorazowo pojawiały się znikąd i zaskakiwały coraz lepszymi produktami w swojej ofercie. Teraz cała idea nieco się przekształciła — co tydzień możemy za grosze wyrwać jakieś interesujące gry na komputery stacjonarne (Humble Weekly Sell), zaś zupełnie niespodziewanie wczoraj ruszył Humble Mobile Bundle. Co odróżnia go od poprzednich edycji, w których również znajdowały się gry na sprzęty z Androidem? Przede wszystkim fakt, że tym razem gry podziałają TYLKO na systemie Google. Ale i tak nie ma co narzekać, bo płacąc powyżej średniej by odblokować wszystkie produkcje w zestawie i tak będziemy z sakwy musieli sypnąć o wiele mniej, niż gdybyśmy zechceli wszystkie je nabyć w Google Play. Przy ostatnich odsłonach HIB każdorazowo wspominałem, że produkcje które znajdziemy w paczce są dla mnie całkowicie obce. Tutaj takiego problemu nie ma — faktycznie znajdują się w niej same hity, które długo gościły na mobilnych toplistach. Dosłownie za-ile-chcemy możemy nabyć:  Contre Jour – magiczną grę platformowo logiczną, którą Paweł w swojej recenzji nazwał małym dziełem sztuki. I powiem Wam w tajemnicy, że w ogóle się nie pomylił ;-) Anomaly Korea — hit naszego rodzimego studia 11bitstudios, będący bezpośrednim sequelem nagradzanego i najwyżej ocenianego ich hitu Anomaly Warzone Earth. Kto nie grał, niech koniecznie gna na zakupy! Plants vs. Zombies — no tej produkcji chyba nikomu nie trzeba przedstawiać? Kwiatki toczące bój z krwiożerczymi zombie od kilku ładnych lat zdążyły zawitać już na wszystkich możliwych sprzetach: od komputerów, przez konsole, na wszystkich popularnych systemach mobilnych kończąc. Znakomita zabawa na wiele godzin, sama słodycz! Bladeslinger — kolejny hit, tym razem z rodzaju tych najładniejszych i wymuskanych. Wciągająca gra akcji w klimatach Dzikiego Zachodu! :)  Oprócz powyższego zestawu, płacąc powyżej średniej (obecnie ok. 5,5$), odblokujemy dostęp do:  Metal Slug 3 — klasyk z automatów SNK, gdzie wojna nigdy nie ustaje. Znakomita platformówka z domieszką bullet-hell na panelach dotykowych może nie wymiata jak w przypadku wielkich gałek, ale zabawa wciąż jest miodna i daje duuużo frajdy. The Room — klimatyczny tytuł, w którym musimy wydostać się z tajemniczego pokoju, zewsząd nawiedzanego niepokojącymi dźwiękami. By tego dokonać wcześniej musimy rozwiązać tonę łamigłówek, jesteście gotowi podjąć wyzwanie?!  Uff, to byłoby na tyle. Nie będę ukrywał, że jestem bardzo pozytywnie zaskoczony paczką, i choć nadal o połączeniu tych tytułów w Google Play możemy zapomnieć (może kiedyś doczekamy się upragnionych promocyjnych kodów…), to i tak warto się nią zainteresować. Nawet płacąc powyżej średniej (niespełna 20 złotych), sporo oszczędzamy, bo żadna z tych gier do tanich nie należy. Oczywiście w bonusie, tradycyjnie już, czekają jeszcze ścieżki dźwiękowe, także ja naprawdę nie wiem, na co jeszcze czekacie. Humble Mobile Bundle można nabyć na stronie https://www.humblebundle.com/ 