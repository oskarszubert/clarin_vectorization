03.11.2011 Bardzo kibicuję naszym polskim projektom, zwłaszcza gdy są w stanie konkurować z podobnymi sobie rozwiązaniami z całego świata. Taką aplikacją jest Listonic autorstwa łódzkiej ekipy, który ma już anglojęzyczną wersję i powoli zmierza w kierunku rynków zagranicznych. Mobilna lista zakupów w ich wydaniu okazała się tak świetnym produktem, że udało im się namówić Orange do wypuszczenia na rynek specjalnie obrandowanej wersji. Wyniki badań od dawna wskazują na to, że przy zakupach według wcześniej sporządzonej listy wydajemy mniej. Jest to spowodowane tym, że idąc do sklepu bez planów wybieramy wiele dodatkowych produktów, których nie do końca potrzebujemy, a już na pewno nie na chwilę obecną. Kupowanie z użyciem listy oszczędza również czas, gdyż dokładnie wiemy, co musimy kupić. Skoro rozwiązanie jest tak dobre, czemu by z niego nie skorzystać, a skoro mamy smartfona – czemu nie trzymać listy zakupów właśnie na nim? Listonic jest naprawdę rewelacyjny. Przejrzysty interfejs ułatwia nie tylko dodawanie nowych produktów do listy, ale także późniejsze ich odhaczanie. Aplikacja jest banalna, ale to właśnie jest jej zaleta. Dodatkowo cechą tego narzędzia jest to, że automatycznie sortuje zakupy na liście według działów. Jest to możliwe dzięki temu, że program automatycznie wykrywa i kategoryzuje zakupy po słowach kluczowych, a kategorii tych jest naprawdę sporo. Jak przystało na nowoczesny produkt technologiczny, zapewnia on synchronizację przez chmurę. Nasza lista zakupów jest dostępna z dowolnego urządzenia, na jakim działa aplikacja, wliczając w to smartfony, jak i komputer. Oprócz tego użytkownik zyskuje możliwość udostępniania wybranych list zakupów członkom rodziny, znajomym itp. Listonic dostepny jest za darmo nie tylko na Androida czy iPhone, ale także na Windows Phone 7, Blackberry, Nokię czy telefony z Javą. Warto także w tym miejscu wspomnieć o brandowanej przez Orange wersji Listonica. 