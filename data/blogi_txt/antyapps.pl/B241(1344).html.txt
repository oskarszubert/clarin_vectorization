07.02.2013 Kto choć raz miał okazję pracować nad bardziej profesjonalnym projektem niż prosty dokument  w programie Microsoft Word doskonale wie, jak wielkim problemem jest dobór właściwych krojów czcionek. Oryginalny, ale bez przesady, prosty, ale jednak z odrobiną kociego pazura. Kryteriów w doborze typografii można wymienić całą listę, a ostateczną decyzję i tak będzie podjąć trudno. By ułatwić sobie zadanie, warto wyposażyć się w FontBook’a.  FontBook to inicjatywa, która swoją historią sięga aż do roku 1989. Od tej chwili, zespół systematycznie dokumentował nowe kroje komercyjnych czcionek, tworząc najobszerniejszy katalog „fontów” na świecie, stając się tym samym prawdziwym autorytetem w tej dziedzinie. W latach 1989 – 2006, FontBook publikowany był w tradycyjnej, książkowej formie. Dziś dostępny jest nie tylko w formie strony WWW, ale także w postaci aplikacji na telefon oraz tablet firmy Apple i zarówno na mniejszym jak i większym ekranie prezentuje się po prostu rewelacyjnie. Mobilny FontBook to zbiór 730 000 czcionek, które zostały starannie rozdzielone do pięciu folderów: Class, Designer, Year, Foundry oraz Usage. Każdy z nich to inna metoda przeglądania zasobów FontBooka. Dla bardziej rozeznanych w temacie, przygotowano także wyszukiwarkę, gdzie wpisana nazwa kroju lub jej twórcy od razu wyświetli to czego szukamy.  Gdyby typografia była religią, to byłaby jej biblia. – Możemy przeczytać na łamach oficjalnej strony aplikacji i nie można się z tym zdaniem nie zgodzić. Ten katalog czcionek to zdecydowanie największy, światowy zbiór, który w dodatku został świetnie przygotowany od strony graficznej. Interfejs programu to prawdziwy, designerski majstersztyk. Już na ekranie iPhone’a prezentuje się świetnie, a na iPadzie wygląda i działa jeszcze lepiej. Aplikacja jest uniwersalna i kosztuje 0,89€. 