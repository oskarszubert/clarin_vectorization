21.02.2013 Niemalże od początku branża gier wyhodowała sobie maskotki. Pac- Man, Mario, Sonic czy Crash — każdemu kto spędził swoje przy w tej gałęzi elektronicznej rozrywki, wspomnieni bohaterowie nie będą obcy. Może wśród najbardziej hardkorowych miłośników Androida jego symbol, niewielki zielony robot, również funkcjonuje jako taka maskotka — nie mam pojęcia. Wiem natomiast, że jest głównym bohaterem interesującej, solidnie przygotowanej na smartfony i tablety platformówki: Replica Island.  Za co uwielbialiśmy platformówki z Wąsatym Hydraulikiem czy szybkim-niczym-światło Niebieskim Jeżem? Elementy zręcznościowe, stawiane nam wyzwanie i piękne, kolorowe światy, które po latach wciąż wspominamy jako prawdziwe cudeńka. W Replica Island nie zabrakło żadnego z tych elementów: jest nasz bohater nie tylko sunie jak szalony po wszystkich dostępnych powierzchniach, ale i fruwa na specjalnie wmontowanych od dołu rakietach. Trzeba jednak pamiętać, że każda przygoda ma swój koniec, a paliwo na loty kończy się niespodziewanie szybko — trzeba często odpoczywać, by móc się zregenerować. Oprócz tego na naszej drodze czeka sporo wajch i niebezpieczeństw z którymi będziemy musieli rozprawić się stanowczo na nie stąpając, lub zręcznie unikając kontaktu. By ukończyć level, w każdej z przygotowanych plansz musimy odnaleźć trzy czerwone kryształy, dlatego o bezmyślnym pędzeniu przed siebie nie ma tutaj mowy, wszystko zaprojektowane zostało tak, by zmusić nas do jak największej eksploracji terenu.  Największa bolączka gier platformowych na panelach dotykowych? Sterowanie. Tutaj autorzy dali nam kilka opcji — w zależności od tego jakim sprzętem dysponujemy, możemy skorzystać z wirtualnych przycisków na ekranie telefonu, klawiatury fizycznej, a nawet wychylania telefonu akcelerometrem. Z ostatniej opcji zrezygnowałem na starcie, druga z nich odpada z braku odpowiedniego hardware’u, zaś wirtualne przyciski — jak to zwykle bywa — są tematem w którym nigdy nie dojdzie się do porozumienia. Sterowało mi się dość wygodnie, choć jako gracz konsolowy z wieloletnim stażem nigdy nie przestanę tęsknić za porządnymi, choćby skrzeczącymi, plastikowymi przyciskami ;) Tła może nie są tak dopracowane jak w wysokobudżetowych platformówkach, ale biorąc pod uwagę, że jest to gra udostępniona zupełnie za darmo, a do tego pozbawiona reklam, nie wypada wybrzydzać. Jest bardzo poprawnie, kolorowo i różnorodnie. Opracowanie muzyczne pozostawia do życzenia trochę więcej, ale akurat w tej kwestii dogodzić jest jeszcze trudniej, jeśli komuś wyjątkowo dźwięki nie przypadną do gustu, zawsze może je po prostu wyciszyć. Replica Island dostępna jest na platformie Google Play za darmo. 