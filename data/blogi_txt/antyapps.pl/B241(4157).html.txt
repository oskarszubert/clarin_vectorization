06.06.2012 Czasami, gdy spoglądam na ilość aplikacji związanych z zarządzaniem zadaniami, albo list to-do, to zastanawiam się, czy rzeczywiście aż tak nieuporządkowane są nasze życia, aby był na tego typu produkcje taki popyt? Oczywiście to żart. Niemniej jednak przesycenie rynku takimi aplikacjami jest naprawdę spore i trudno jest wstrzelić się ze swoim produktem, aby zyskać poklask. Ostatnio udało się to Clear, która zachwyciła użytkowników designem oraz wykorzystaniem gestów w nawigacji. Oto jednak ukazał się poważny rywal tej aplikacji, któremu nie brak cool-factora. Jest nim aplikacja o wiele mówiącej nazwie Task. Task to taki Clear na sterydach: ładny, oparty na podobnym pomyśle wykorzystania multitouch, ale przy okazji dający dodatkowe funkcje, których Clear mocno brakuje. Po pierwsze Task korzysta z tych samych pomysłów, co Clear. A więc uszczypnięcie powoduje stworzenie nowego wpisu, przesunięcie w lewo oznacza odznaczenie, a w prawo: skasowanie. Jeżeli wpis dłużej przytrzymamy, to oczywiście możemy go swobodnie przemieścić. Przy okazji, gdy dłużej przytrzymamy wpis przesuwając go, to uda nam się go przywrócić. Task nie ma za to dźwięków, brakuje mu również możliwości personalizacji wyglądu. Nie mam jednak najmniejszych wątpliwość, że te opcje prędzej czy później się pojawią.   To, co ma Task, a nie ma Clear, to trzy ważne funkcje. Przede wszystkim możliwość ustawienia daty, przypomnienia oraz priorytetu. Twórcy aplikacji szczęśliwie nie zrobili tego po łebkach i również przy ustawianiu tych funkcji zastosowali wykorzystanie gestów i animacji. Wygląda to naprawdę rewelacyjnie. Dzięki tym funkcjom aplikacja ta nabiera trochę więcej użyteczności i przestaje być, jak w przypadku Clear, tylko listą postępujących po sobie wpisów, a można ją wykorzystać w szerszym zakresie. To, czego brakuje Task, to oprócz wspomnianego wyżej braku personalizacji (który wcale nie musi być zły), również jakichkolwiek opcji związanych chociażby z ustawieniem dwóch alarmów dla tego samego wydarzenia. Poza tym długość wpisu niestety jest ograniczona do dwóch wersów, ale myślę, że zrezygnują z tego, tak, jak zrobiono to przy Clear. Jeżeli lubicie i korzystacie z aplikacji typu to-do, doceniacie dobry wygląd i nawigację oraz podoba Wam się Clear, to moim zdaniem, lepiej jest w tym momencie sięgnąć po Task. Bo przynajmniej dostaniecie kilka dodatkowych funkcji, bez których trudno sobie wyobrazić sensowną aplikację do zadań, a będzie ona prezentować się równie dobrze, jak samo Clear. Task kosztuje 0,79 euro. Ocena: 4+ 