01.03.2012 Szczerze mówiąc nigdy nie pociągały mnie gry typu World of Warcraft. Były dla mnie zbyt skomplikowane. Mnogość ras postaci, od groma różnych zdolności, a do tego indywidualne typy ataków, obrony czy czarów. Wiem jednak, że w odpowiednich kręgach gry tego typu mają ogromną popularność. Dla wszystkich Was powstała gra Legendary Heroes. Gra zdobywa coraz większą popularność, lawinowo. Jest jedną z najlepszych w tym gatunku, a użytkownicy Android Marketu nie żałują jej dobrych ocen. Obecnie średnia to 4,5/5, która znacznie się obniżyła tylko i wyłącznie przez to, że wcześniej gra zawieszała się na niektórych smartfonach, a obecnie na tabletach z Androidem Ice Cream Sandwich.  Jest to strategia czasu rzeczywistego oparta o sterowanie za pomocą ekranu dotykowego. Bohaterom w grze możemy wskazywać na planszy, gdzie mają iść, ale również przytrzymując postać bohatera możemy przeciągać palcem w odpowiednim kierunku, co powoduje, że ten zaczyna tam podążać. Sterowanie nie jest zatem trudne. Pozostałe czynności jak na przykład ataki czy obrona wywołujemy za pomocą przycisków z boku ekranu. Podczas gry możemy sterować jednym bohaterem na raz, więc stretegiczne pole manewru jest ograniczone. W momencie gdy sterujemy jednym z bohaterów, pozostała dwójka po prostu „zajmuje się sobą”, czyli walczy czy broni się na swój sposób. Gra jest dostępna za darmo, choć w rzeczywistości by grać w nią swobodnie, trzeba będzie wydać parę groszy na zakupy wewnątrz aplikacji. Tak czy inaczej, dla fanów gatunku jest to pozycja obowiązkowa.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 