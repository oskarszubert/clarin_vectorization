23.05.2013 Niewielka wyspa, której grozi zatopienie. Ciągłe kataklizmy i wieczne problemy, ale nie bez powodu to właśnie nam powierzono cenną misję jaką jest dbanie o to, by ta mogła przetrwać jak najdłużej. Musimy nieustannie odbudowywać zniszczone tereny i ewakuować mieszkańców — całość skąpana w steampunkowym klimacie i cieszącej oko grafice.  Niewielkie to wyspy, ale nie liczy się ilość, a jakość. I szybkość, z jaką będziemy pracować nad jej odbudową i ewakuacją. Jak już wyżej wspomniałem, cały dostępny teren podzielony został na kilkanaście sześciokątów. Klikając na nie, stopniowo zaczynamy je budować — na wodzie stawiamy zwały ziemi, które później zamieniamy w trawę, by następnie postawić nań drewniane deski które ewoluują w projekty rakiet i gotowe ruszyć w drogę maszyny. Dodatkowe utrudnienie polega na tym, że z każdym naszym ruchem musimy do akcji zabierać o jedno pole więcej, a jednym rzutem możemy wybierać tylko elementy, które są na tym samym poziomie. Może brzmi to nieco skomplikowanie, ale uwierzcie mi, że wszystkie zasady zabawy streszczone zostały w samouczku, który zawiera dosłownie kilka zdań, tłumacząc wszystkie zasady gry.  Żeby jednak nie było za różowo, twórcy pod nogi rzucają nam kolejne kłody. Presja czasu, która jest głównym bohaterem jednego z dwóch dostępnych trybów? Pikuś! Większym problemem zdecydowanie są nieustannie nawiedzające nas katastrofy. Ciskające w wysepkę meteoryty i wybuchające wulkany. Żeby jednak nie było zbyt pesymistycznie, mam dla Was także dobrą wiadomość — oprócz nich, zdarza nam się również zarobić kilka bonusów, które podbijają statystyki punktowe i pozwalają wspiąć się wyżej wśród listy wyników, na której możemy toczyć nieustanne boje z naszymi znajomymi. Gra posiada także 24 osiągnięcia, które przy odrobinie wysiłku mogą pojawić się na naszych kontach.  Jak wspominałem już wyżej, Rocket Island utrzymane jest w klimatach steampunkowych. W praktyce może nie ma go specjalnie dużo, a sam motyw ewakuacji na księżyc niespecjalnie go utrzymuje, ale nie zmienia to faktu, że dopracowana grafika i animacja z nasyconymi kolorami naprawdę prezentuje się ślicznie. Nie mam także żadnych „ale” do wykorzystanej w produkcji muzyki. Sterowanie, jak się pewnie domyślacie, również sprawuje się na piątkę — mazanie po ekranie by zaznaczyć kolejne sześciokąty? W to mi graj! Prosto i skutecznie, tak, jak być powinno. Rocket Island to kolejna z gier udowadniających, że do stworzenia wciągającej rozgrywki uruchamiającej w nas „syndrom jeszcze jednej próby” nie jest nam potrzebna żadna skomplikowana mechanika czy grafika w czterech wymiarach. Wystarczy estetycznie wykonana, innowacyjna, gra o zaznaczaniu sześciokątów i można przepaść na długie godziny — do czego zachęcam, tym bardziej, że gra jest dostępna za darmo na Androida. W przypadku iOS przyjdzie za nią zapłacić 0,89 euro. 