22.05.2012 Lubicie robić krótkie notatki na samoprzylepnych karteczkach i przyklejać je wszędzie gdzie się da?  Na pewno nie jeden raz tak robiliście. Teraz rolę komputera, biurka, lodówki i innych powierzchni, na których lądowały notatki przejął smartfon. Aplikacji, dzięki którym na wirtualnej tablicy możemy „przyklejać” notatki jest wiele, ale dawno nie widziałem tak dobrze przygotowanej i użytecznej, jak ta. Mowa oczywiście o abc Notes, która pozwala nam tworzyć tablice wypełnione dziesiątkami naszych notatek. Aplikacja daje nam możliwość dodania 15 różnych tablic, których wygląd możemy swobodnie personalizować, za pomocą wybranego jednego z dziesiątek szablonów lub zdjęcia. Ta mnogość tablic pozwala nam lepiej zarządzać naszymi notatkami. Również tworzenie notatek jest bardzo rozbudowane. Możemy wybrać kolor tychże, jak również skorzystać z jednego z wielu szablonów, mamy możliwość dobrania rodzaju i rozmiaru czcionki, a nawet jej wielkości. Jeżeli nie lubimy bawić się w tworzenie kolorowych notatek, to możemy dane ustawienie wybrać jako domyślne. Oprócz tekstu aplikacja pozwala nam dodawać do naszych notatek różnego typu odznaki, symbole a także tworzyć listy to- do. Póki ich nie zrealizujemy przy ikonce naszej aplikacji wyświetlać będzie się liczba naszych zadań.   W aplikacji wykorzystano wiele funkcji, które daje multi-touch. Możemy więc swobodnie przesuwać nasze notatki po tablicy, za pomocą dwóch palców możemy je obracać, powiększać lub pomniejszać, dwukrotne kliknięcie odsyła nas do edycji, a dłuższe przytrzymanie uruchamia menu. Przesuwając ekran przemieszczamy się między tablicami. Każdą notatkę możemy skopiować, przenieść do innej tablicy lub zduplikować. Ważne są jednak opcje dzielenia się notatkami. Możemy wyeksportować do maila jedną notatkę, wszystkie, lub tylko te, które znajdują się na danym pulpicie. Co jednak ciekawe, możemy również synchronizować notatki za pomocą iCloud. Niestety wymaga to posiadania innych urządzeń z nadgryzionym jabłkiem, gdyż synchronizacja odbywa się miedzy urządzeniami posiadającymi tą samą aplikację. Sama synchronizacja nie jest idealna i trzeba mieć włączone Wi-Fi i Bluetooth.   Aplikacja abc Notes to naprawdę dobrze przyrządzony produkt. Wprawdzie z chęcią zobaczyłbym synchronizację chociażby z Dropboxem lub kalendarzem tudzież możliwość dodawania dat i godzin, jednak w końcu mają to być krótkie notatki na żółtych karteczkach, prawda? Można również przyczepić się nieco do stabilności, parę razy aplikacja sama mi się wyłączyła. Generalnie jednak jest to produkt godny polecenia, zwłaszcza, że w tym momencie można go dostać za darmo. Ocena: 4 