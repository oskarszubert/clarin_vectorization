18.04.2013 Nestle to firma, która produkuje obecnie produkty spożywcze praktycznie każdego rodzaju. Aplikacja Posiłkomierz pochodzi właśnie od nich, a jej zadaniem jest wyrobienie właściwych nawyków żywieniowych z uwzględnieniem trybu życia jaki prowadzimy. Apka dostępna jest na systemy iOS oraz Android. Test, który przeprowadzamy na początku, wskazuje na nieprawidłowości w naszej diecie. Nie jest on jednak zbyt dopracowany, jeśli mimo zaznaczenia odpowiedzi o pierwszym posiłku zaraz po przebudzeniu aplikacja informuje, że za późno jem śniadanie. Po quizie przenosimy się do menu głównego. Pierwsza zakładka to wskazówki na temat zdrowego żywienia. Niestety aplikację zaprojektowano w ten sposób, abyśmy mogli odczytać tylko jedną poradę dziennie. Kolejny dział to przepisy. Nie jest to jednak niestety nic innego jak reklama innej aplikacji, tym razem Winniary. Możemy ją pobrać przenosząc się do odpowiedniej strony Google Play. Ostatni odnośnik to kolejne rozczarowanie, ponieważ dział dotyczący żywienia dzieci to również link do pobrania kolejnej aplikacji. Praktycznym dodatkiem dla tych, którzy w ciągu dnia zapominają, kiedy należy jeść posiłki, jest przypominacz. Po uzupełnieniu odpowiednich rubryk o godziny naszej pobudki (w ciągu tygodnia oraz w weekend) aplikacja wylicza, kiedy powinniśmy jeść w ciągu dnia zakładając, że powinniśmy to robić pięć razy dziennie przy 8 godzinach snu w ciągu doby. Po teście związanym ze sposobami odżywiania to właściwie jedyne urozmaicenie, które w jakimś stopniu ratuje tę apkę.  Aplikację należy traktować bardziej jako multimedialną formę reklamy produktów firmy Nestle. Przyznaję, że wygląda ona naprawdę estetycznie, jednak to niestety jeden z jej niewielu atutów. Z pewnością nie jest to poradnik żywieniowy z prawdziwego zdarzenia, na co mogłaby wskazywać nazwa, dlatego jeśli na prawdę chcecie zmienić swoje nawyki żywieniowe i dowiedzieć się więcej o tym jak jeść zdrowo, proponuję poszukać alternatywy dla nie do końca trafionej apki od Nestle. 