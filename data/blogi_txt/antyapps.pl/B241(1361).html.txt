08.06.2012 Osobiście nie jestem wielkim fanem aplikacji do geolokalizacji i raczej nieczęsto ich używam. Nie do końca rozumiem sens dawania znać całemu światu, gdzie w danej chwili się znajduję, a jeżeli chcę o tym poinformować znajomych, to wystarczy do tego SMS. Niemniej jednak zdarza mi się korzystać z tego typu produktów, a właściwie głównie z jednego: Foursquare. Być może teraz chętniej będę odwiedzał tę aplikację, gdyż nowa jej odsłona jest naprawdę super przygotowana. Wczorajsza aktualizacja Foursquare przyniosła całkowitą przebudowę tej aplikacji. Wszystko w sferze graficznej uległo zmianie, a tym samym poprawiła się nieco sama nawigacja. Jeżeli chodzi o funkcje, to tutaj nie zauważyłem niczego nowego, no ale trudno coś nowego w tej dziedzinie wymyśleć, prawda? Ale wróćmy do wyglądu. Nowy Foursquare wygląda rewelacyjnie. Uproszczono tę aplikację do granic możliwości. Na dole mamy odnośniki do przyjaciół, wyszukiwania oraz do naszego profilu. U góry przy samej nazwie dodano moduł powiadomień oraz ikonę lokalizacji. W karcie przyjaciele mamy również wyświetloną ostatnią lokalizację oraz odnośnik do aparatu. Wszystko zostało rozplanowane w taki sposób, aby korzystanie z funkcji było łatwe i przyjemne.  Niezwykle do gustu przypadł mi nowy wygląd karty wyszukiwania/explore. U góry mamy mapkę z naszą lokalizacją, pod nią zaś stream z miejscami, które możemy filtrować przez różne kategorie. Postawiono na graficzną ekspozycję ( staje się to coraz popularniejsze widzę). Po wejściu w danym wpis mamy oczywiście podstawowe informacje, galerię zdjęć, komentarze użytkowników, etc. Wszystko to, co było wcześniej, ale podane w dużo bardziej czytelny sposób. Największą przyjemność sprawił mi jednak widok samej mapy, która umiejscowiona jest u góry wpisu. Po kliknięciu na nią rozszerza się ona na cały ekran telefonu. Zmianie uległ również sam widok naszego konta.  Bez wątpienia Foursquare w nowym wydaniu prezentuje się dużo lepiej niż wcześniejsza wersja. Wciąż jednak brakuje mi kilku rzeczy, jak chociażby możliwości wyznaczenia trasy, lub przeglądania zdjęć poprzez przesuwanie ekranu a nie wchodzenia w każde kolejne z osobna. Niemniej jednak zmiany powinny przypaść do gustu wszystkim użytkownikom, a poprzez uproszczenie nawigacji i nowy design przyciągnąć nowych. Aktualizacja pojawiła się również na Androidzie.  Ocena: 4+ 