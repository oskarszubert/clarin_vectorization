12.12.2013 W ostatnim czasie w AppStore obrodziło ciekawymi platformówkami. Po znakomitej, dynamicznej i efektownej drugiej części Raymana oraz nie mniej grywalnym, ale utrzymanym w diametralnie odmiennym klimacie Icycle na mój tablet trafił niepozorny Mimpi, tytuł będący zmyślnym połączeniem platformówki z grą logiczną. Produkcja zaskoczyła mnie oryginalnym podejściem do tematu i kilkoma ciekawymi rozwiązaniami. Głównym bohaterem gry jest pies o imieniu Mimpi. Sympatyczny kundel przemierza dwuwymiarowe światy wykreowany w wyobraźni twórców. A trzeba przyznać, że wyobraźnią mogą się oni pochwalić nieprzeciętną. Krainy, które oglądamy na ekranie są zróżnicowane, kolorowe i wzbogacone o całe mnóstwo interaktywnych elementów odróżniających Mimpi od dziesiątek podobnych tytułów.  To właśnie wspomniana interaktywność jest główną siłą gry. Rozgrywka nie ogranicza się jedynie do skakania i poruszania przed siebie – jej nieodłącznym elementem jest rozwiązywanie napotykanych po drodze zagadek, a tych jest niemało. Łamigłówki i mini gierki wymagają chwili zastanowienia i zręcznych palców, ale nie stanowią przeszkody „nie do pokonania”. W razie problemów mamy możliwość skorzystania z graficznych podpowiedzi, których pakiet uzupełniamy zbierając poukrywane w świecie gry żarówki. Sterowania naszym bohaterem jest nadzwyczaj wygodne i intuicyjne. Do poruszania się w przód i w tył wykorzystujemy przyciski kierunkowe umiejscowione w lewej części ekranu, natomiast skok wykonujemy dotykając klawisza znajdującego się w prawym dolnym rogu. Gra oferuje również opcję podłączenia kontrolera zewnętrznego. Oprawa graficzna i tło dźwiękowe nie budzą żadnych zastrzeżeń. Styl graficzny utrzymany został w specyficznej konwencji, która bardzo przypadła mi do gustu. Gra działa płynnie na iPadzie 2, a wśród obsługiwanych urządzeń znajdziemy również sprzęty starszej generacji. 