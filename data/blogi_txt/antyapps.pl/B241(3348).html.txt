30.04.2013 Coraz częściej spotykam się z zarzutami, że gry platformowe na panelach dotykowych są jedynie marną podróbką tego, co oferują sprzęty wyposażone w wygodne do nawigacji pady lub klawiatury. I po części się z tym zgadzam, bo wirtualne klawisze i gałki analogowe raczej nie zastąpią wyprofilowanych przycisków. Ale nie oznacza to, że nie można stworzyć dobrej gry, która idealnie sprawdzi się właśnie na urządzeniach dotykowych. Co zresztą udowadniaja Shiny: The Firefly.  Kolejna historia miłego stworzenia, który w wyniku nieprzyjemnego splotu zdarzeń traci swoje ukochane dzieciaki. Cóż zatem robić, jako dzielni pomocnicy musimy pokierować świetlikiem tak, by odnaleźć wszystkie utracone pociechy. W tym celu przyjdzie nam przeczesać wiele różnorodnych terenów, na których takowe mogą się skrywać. Zagubione daleko od domu robaczki świętojańskie nie dadzą sobie bez nas rady, dlatego musimy je kolejno transportować do bezpiecznych miejsc. Jednak nasza droga nie będzie usłana różami, czekać tam będzie wiele niebezpieczeństw, z którymi będziemy zmuszeni poradzić sobie samodzielnie. Unikanie jakiegokolwiek kontaktu z wodą, umykanie przed lecącymi w naszym kierunku owadami będą na porządku dziennym. Dlatego też nie zawsze powinniśmy epatować naszym blaskiem, jednak za każdym razem kiedy wyłączymy nasze światełko, odnalezione dzieciaki przestaną za nami podążać. Ale w końcu nie wszyscy muszą przeżyć.  No właśnie, w każdej z plansz znaleźć możemy określoną liczbę małych świetlików, ale by go przejść nie musimy ratować ich wszystkich. Należy jednak pamiętać o tym, że jeśli nie odnajdziemy każdego z nich, to możemy zapomnieć o zaliczeniu planszy na trzy gwiazdki. Unikanie porozrzucanych monet również niespecjalnie pomoże.  Jeszcze kilka słów o stronie technicznej. Shiny: The Firefly nie schodzi poniżej pewnego poziomu który obowiązuje wśród mobilnych produkcji od kilkunastu miesięcy. Miła dla oka grafika, przyjemni bohaterowie, a przede wszystkim pomysłowo zaprojektowane plansze są sporym atutem produkcji. Ale nie mogę również powiedzieć złego słowa o sterowaniu które pokazuje, że produkcje które nie kopiują „dużych” platform również mają szansę dawać ogromnie dużo frajdy. Świetlik leci zawsze w miejsce, które wskażemy na ekranie. Jeśli chcemy przemieszczać się szybciej, wystarczy kliknąć dwukrotnie w ekran. Tylko tyle i aż tyle, bo dzięki sprytnie zaprojektowanym planszom i poukrywanym bonusom naprawdę jest co robić i ta prostota wcale nie zraża, a wręcz przeciwnie. I przy niej zmuszeni będziemy się nieźle nagimnastykować.  Nie jest to żaden kamień milowy wśród gier na smartfony i tablety, ale z pewnością należy do grona tytułów które są warte uwagi. Przyjemna zabawa sprawdzająca się zarówno przy krótszych, jak i dłuższych, posiedzeniach składa się na zestaw, który naprawdę potrafi umilić czas. Za darmo można sprawdzić jedynie pierwszy świat (dostępny tylko na Androida) — za dwa kolejne (oraz te, które są jeszcze w przygotowaniu), czyli pełną wersję, trzeba zapłacić około 7 złotych zarówno w Google Play jak i AppStorze. 