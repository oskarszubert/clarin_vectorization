13.03.2013 Dziś aplikacja dla wszystkich żartownisiów, którzy nie wyobrażają sobie życia w internecie bez codziennych odwiedzin w serwisie 4chan lub pochodnych portali święcących triumfy wśród kwiatu polskiej młodzieży definiującego się jako „gimbusy”. Rage Comic Maker to narzędzie umożliwiające tworzenie prostych komiksów z wykorzystaniem wielu popularnych internetowych memów. Troll, Megusta, Badass, Forever Alone – jesli te postaci nie są ci obce, istnieje duże prawdopodobieństwo, że Rage Comic Maker trafi w twoje poczucie humoru. Po ustawieniu ilości ramek naszego komiksu i wybraniu głównych bohaterów, wystarczy uzupełnić dzieło o tekst i obrazek jest praktycznie gotowy. Nowo powstałą grafikę możemy zapisać w dwóch formatach: PNG i JPG. Zadbano także o możliwość zaimportowania do komiksu własnych zdjęć lub grafik.  Tak samo jak charakterystyczne uproszczone komiksy, interfejs appki pozostawia wiele do życzenia. Wydaje mi się jednak, że w tym przypadku może to być kwestia konwencji, a nie niedbalstwa twórców. Nasz obszar roboczy to po prostu biała kartka podzielona na ramki, którą dowolnie możemy przybliżać i oddalać. Przy całym uproszczeniu nie zapomniano o możliwości obrotu ekranu w pionie i poziomie, zależnego od ustawienia telefonu. Rysowanie, kiedy aparat znajduje się w pozycji horyzontalnej, jest zdecydowanie wygodniejsze. Ci, których życiowym celem jest dostanie się ze swoim komiksem na stronę główną portalu agregującego tego typu prace, powinni być zachwyceni z możliwości, jakie da im mobilny kreator ulubionych komiksów. Dzięki gotowym szablonom postaci, w kilka chwil obrazek może być gotowy do publikacji w sieci. Niestety poza wspomnianym gronem zwolenników tego typu rysunków, aplikacja ze swoim prostym (żeby nie powiedzieć prostackim) wyglądem nie wywołuje nadmiernego entuzjazmu. 