20.07.2012 Krótki czas pracy na baterii to prawdziwa zmora smartfonów. Mimo że te potrafią już naprawdę wiele, to wciąż wszystkie je łączy jedna przypadłość — rozładowują się nieubłaganie szybko. Każdy na swój sposób stara się przeciwdziałać tym przykrym wydarzeniom: jedni noszą zapasową baterię, drudzy ustawiają słabsze podświetlenie ekranu, a trzeci instalują magiczne aplikacje które mają wydłużyć czas ich pracy. Dziś mam dla Was aplikację, która pomoże przeżyć smartfonowi dłużej tym, którzy cenią sobie ciągły dostęp do sieci — Idle Time Connection Manager rozłączy nas bowiem z Internetem zawsze wtedy, kiedy nie używamy telefonu. Aplikacja Sebastiana Konika, jak już pisałem wyżej, samodzielnie, po ustalonym czasie bezczynności ze strony użytkownika, odłącza nas od sieci. Po odblokowaniu smartfona automatycznie zaś przywraca wszystkie połączenia. Autor twierdzi, że w praktyce pozwala to zaoszczędzić nawet do 70% baterii, ale oprócz tego oferuje też spokój po wyjściu z pracy — zakładając, że nie potrzebujemy Internetu w prywatnych celach, oczywiście.  Idle Time Connection Manager jest do bólu prostym programem, w którym do naszych kompetencji należy tylko wybór jakie sieci ma wyłączyć (komórkowa, WiFi czy Bluetooth) i po jakim czasie ma tego dokonać. Jest także opcja określania w jakich godzinach ma wywiązywać się z tego zadania, w razie gdybyśmy w pewnych godzinach nie mogli sobie pozwolić na luksus bycia offline. W opcjach nie mamy bardzo mamy gdzie poszaleć, ustawić tam możemy jedynie rodzaje powiadomień, autostart aplikacji oraz możliwość powrotu do ustawień domyślnych. Tyle! Prostoty i efektywności w działaniu Idle Time Connection Managerowi nie można odmówić. Problem polega na tym, że wielu użytkowników smartfonów nie bez powodu stawia na ciągłą synchronizację z wieloma różnymi usługami, dlatego nie nazwałbym go aplikacją dla wszystkich. Ja należę do grupy, która lubi wiedzieć co się dzieje w świecie i w każdej sytuacji ukradkiem wypatruję zielonej diody w moim telefonie sygnalizującej nadejście maila. Jeżeli zaś wolicie zaoszczędzić baterię i nie czujecie potrzeby nieustannego dostępu do sieci, ta prosta aplikacja może okazać się dla Was zbawieniem. Sprawdźcie, w końcu nic Was to nie kosztuje! 