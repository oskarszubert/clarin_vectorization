13.03.2013 Gry rytmiczno-muzyczne przez wiele lat były dla mnie zagadką. Dopiero kiedy do Polski zaczęły docierać automaty z Dance Dance Revolution czy ParaParaParadise łyknąłem bakcyla i dałem się porwać. Hity z obecnej generacji konsol (DJ Hero, RockBand czy Guitar Hero) niespecjalnie mnie porwały — było mniejsze pole do wygłupów… Ale swoje poczucie rytmu regularnie ćwiczę na panelach dotykowych, gdzie w odpowiednim momencie muszę naciskać czy wykonywać różne gesty. Dziś o jednej z takich produkcji: Hit the Drums.  Zasady zabawy nie są skomplikowane — z górnej części ekranu na instrumenty spadają nutki. Naszym zadaniem jest naciśnięcie każdego z nich w odpowiednim momencie. Rozpoczynamy od ekranu z dwoma elementami — wraz z kolejnymi planszami na ekranie zaczyna ich przybywać, przez co zabawa staje się nieporównywalnie trudniejsza. Przy dalszych utworach tempo wzrasta, a i musimy ogarniać cały ekran, bowiem przyjdzie nam wciskać kilka instrumentów jednocześnie. Co ciekawe, twórcy zadbali o to, by doznania były jak najbardziej realistyczne. Za każdym razem kiedy nie zagramy na instrumencie w odpowiednim momencie, słychać w muzyce coś na wzór „fałszów”!  W Hit the Drums, oprócz podstawowej opcji kariery w którym przygotowano dla nas zestawy wyzwań, dostępne są jeszcze dwa tryby: burnout oraz free play, gdzie możemy poszaleć jak chcemy ze wszystkimi elementami perkusji. Wraz z rozwojem naszej kariery i zdobywanymi odznaczeniami, nabywamy kolejne skórki, brzmienia, a także wygląd plansz w których gramy. Po kilku levelach poziom trudności wzrasta jak szalony — ale to nie jest moim największym problemem. Przyzwyczajeni do efektownych rozwiązań gracze, tutaj mogą się poczuć nieco zaniedbani. Hit the Drums nie wygląda fatalnie, ale też nie ma mowy o fajerwerkach. Już na tle w menu widać drobne piksele, co niekoniecznie pozytywnie nastraja. Jednak podczas zabawy dzieje się na ekranie tyle dużo, że po prawdzie nie zwraca się na to uwagi. Brakowało mi również znanych numerów, ale rozumiem, że to darmowa produkcja, także o takich możemy zapomnieć… Hit the Drums to solidnie skrojona polska produkcja rytmiczna. Co prawda sporo brakuje jej jeszcze do komercyjnych produkcji, ale jako odskocznia dla miłośników, ale spokojnie — początkujących graczy również — sprawdzi się znakomicie. A do tego dostępna jest za darmo na platformie Google Play. 