23.08.2013 Pamiętam jeszcze zamierzchłe czasy początków Facebooka w Polsce, kiedy to na topie był wypas wirtualnych świń i uprawa cyfrowego zboża. Wtedy też jedną ze społecznościowych aplikacji, która zwróciła moją uwagę, był Massive Music Quiz, czyli internetowa gra pozwalająca graczom rywalizować w jak najszybszym odgadywaniu tytułów i wykonawców utworów na podstawie odsłuchanego fragmentu. Dziś natrafiłem na aplikację HiTSong! dostępną dla użytkowników Androida, która swoim działaniem do złudzenia przypomina wspomniany wcześniej tytuł. Jeśli więc macie zapędy na udział w programie „Jaka to melodia?”, zachęcam do jej sprawdzenia. HiTSong!, w odróżnieniu od wspomnianego Massive Music Quiz oraz recenzowanego przez nas w przeszłości SongPop, nie jest niestety grą, w której przyjdzie nam zmierzyć się z innymi graczami w czasie rzeczywistym. Jedyna możliwość rywalizacji to połączenie apki z naszym facebookowym kontem, umożliwiające zapis wyników na specjalnie przygotowanej tablicy rekordów z całego świata. Jak więc będziemy owe rekordy pobijać? Zasada jest prosta. Naszym głównym przeciwnikiem będzie czas ograniczony do 60 sekund i kolejno puszczane fragmenty najróżniejszych utworów. Im szybciej uda nam się odgadnąć, co to za piosenka, tym więcej punktów zdobędziemy. Po prawidłowej (lub błędnej odpowiedzi) automatycznie uruchomi się kolejny utwór i tak aż do momentu, kiedy skończy się nam czas. Odpowiadając poprawnie na serie pytań możemy przejść na kolejny level, przez co nasze odpowiedzi zaczynają być wyżej puntkowane. Dobrą passą możemy również zyskać cenne, dodatkowe sekundy. Po każdej sesji mamy dostęp do listy wszystkich piosenek, jakie mogliśmy usłyszeć, co z pewnością przyda się, jeśli trafimy na przebój, jaki od tygodni chodził nam po głowie, ale nie mogliśmy dojść jego nazwy. Dużym minusem jest natomiast konieczność wyrażenia zgody na publikowanie w naszym imieniu na facebookowych tablicach naszych znajomych. Nie wyrażenie zgody na takie czynności niestety nie pozwoli wam cieszyć się uwzględnieniem waszej pozycji w ogólnoświatowych rankingach gry.  Gra przypadnie do gustu głównie tym amatorom muzyki, którzy na co dzień lubują się w muzyce pop, jaką serwuje nam komercyjne radio i muzyczne stacje telewizyjne. Oczywiście muzyka jest różnorodna i zdarzają się wyjątki, jednak to właśnie popularne melodie dominują w HiTSong! Twórcy mogliby urozmaicić zabawę o konkretne kategorie muzyczne, co z pewnością przyczyniłoby się do poszerzenia grona odbiorców apki. 