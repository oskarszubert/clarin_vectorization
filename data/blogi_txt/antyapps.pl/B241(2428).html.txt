10.05.2013 Ubisoft nie jest mocno widoczny na Windows Phone. Jak do tej pory ich jedyna gra wydana na ten system, okazała się bardzo kiepskim i niegrywalnym portem. W oczekiwaniu na zapowiedzianego Raymana studio zaskoczyło nas premierą darmowego Monster Burner, zaskoczyło pozytywnie.  Pierwsze wrażenia związane z Monster Burner były niezbyt korzystne. Dotyczyły interfejsu, o którym więcej napiszę trochę później oraz poziomu trudności gry. Na samym początku jest łatwo, bardzo łatwo, ale to tylko pozory. Z czasem, kolejnymi planszami, przeciwnikami i coraz lepszymi wynikami znajomych, zaczynamy dostrzegać, że rozgrywka nie jest taka prosta, a od dobrego ruchu i strategii wiele zależy. Gra zyskuje z czasem i kolejnymi zaliczonymi planszami. Wypadałoby wspomnieć na czym polega rozgrywka. Jej założenia są proste. Z góry nadciągają kolejne fale przeciwników (czasem też księżniczki), my, a raczej nasz palec, mamy możliwość przywołania kul ognia. Miotając nimi palimy naszych przeciwników. Jeżeli wykonamy prost gest przesunięcia palcem po ekranie, spod naszego palca wyleci prosta, niewielka kula ognia. W momencie gdy przytrzymamy palec na ekranie, energia kuli będzie się zwiększała, a sama kula urośnie. W zależności od planszy i naszych umiejętności kule mogą odbijać się od ścian. Po przejściu każdej planszy otrzymujemy nagrodę pieniężną, którą potem możemy wydać na ulepszenia i jednorazowe bonusy.  Monster Burner oferuje sporą ilość trybów rozgrywki, poza głównym są też sezonowe i okresowe służące zdobyciu większej ilości funduszy. Tym co motywuje do dalszej gry jest integracja z Xbox Live i podkreślane w każdym możliwym miejscu odniesienie do wyników naszych znajomych. Rywalizować możemy w prawie każdym aspekcie. Punktów dla konkretnych plansz, globalnych itp. Przy każdej planszy wyniki są sprawdzane i otrzymujemy informację o tym kto w danym momencie jest najlepszy. Bardzo dobry pomysł, znacząco motywuje do zabawy. Gra  posiada możliwość wgrania stanu naszej zabawy w chmurę i odzyskania go na innym urządzeniu. Niestety, podczas testów ani razu nie udało mi się zarchiwizować swoich wyników, za każdym razem otrzymywałem błąd.  Szata graficzna jest… nierówno. Pierwsze wrażenie nie było korzystne. Efekt ten potęguje zwiększona rozdzielczość w Lumii 920. Jednak już po kilku chwilach przestaje to doskwierać. Duża w tym zasługa bardzo przyjemnego i różnorodnego stylu graficznego. Wszystko utrzymano w humorystycznej, kreskówkowej konwencji. Dodatkowo gra działa niezwykle płynnie. O wiele gorzej prezentuje się kwestia samego interfejsu. Nie grzeszy czytelnością. Gra zawiera mikropłatności, a ponieważ jest też dostępna na Windows Phone 7 oparto ją na punktach Microsoftu. Monster Burner jest pozycją darmową, co tylko zwiększa jej wartość. Wspomniana mikropłatności nie jest uporczywa, a zabawa z czasem staje się coraz bardziej wciągająca. Zwłaszcza jeżeli równie aktywnie będą grali znajomi z waszej listy Xbox Live. Polecam. Prosta rozgrywka potrafi zapewnić kilka godzin dobrej zabawy. A to wszystko za darmo. 