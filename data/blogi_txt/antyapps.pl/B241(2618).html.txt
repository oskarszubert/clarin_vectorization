03.09.2013 Ranking najpopularniejszych nowych gier w Google Play to prawdziwy rollercoaster. Można tam znaleźć zarówno prawdziwe perełki dostarczające wiele godzin znakomitej zabawy, jak i produkcje, dla których szkoda nawet kilku megabajtów pamięci w naszych podręcznych urządzeniach. Neon Motocross może nie zachwyca innowacyjnością, bo schemat zabawy nie będzie obcy nikomu, kto kojarzy Elastomanię, jednak opakowany został w zupełnie nowe szaty. Zadaniem gracza jest dotarcie na niepozornym motorku do mety. Droga do celu może okazać się dość skomplikowana, jeśli weźmiemy pod uwagę dość specyficzną grawitację panującą w miejscu, gdzie ma miejsce akcja, a także tereny o niespotykanych na Ziemi, fikuśnych kształtach. Pełne wyrw, wysokich gór czy depresji o jakich nam się nie śniło. A przynajmniej nie w kontekście podróżowania po nich na wątpliwej jakości motorze.  Sterowanie nie należy do najtrudniejszych, jednak opanowanie go do perfekcji może chwilę zająć. Dotykając prawej strony ekranu, dodajemy gazu — lewej, hamujemy. Wychylając telefon zaś obracamy motorem — w jakim celu? Ano, aby po efektownych skokach i odbiciach móc bezpiecznie wylądować. Kiedy się roztrzaskamy to nie ma zmiłuj, rozpoczynamy zabawę od początku. W Neon Motocross znalazło się 180 poziomów porozrzucanych po sześciu różniących się od siebie galaktykach. Po każdej planszy zostajemy oceniani w skali 1-3 gwiazdek, w zależności od czasu jaki nam zajęło dotarcie do mety. Ich zbieranie jest kluczowe, bowiem by odblokować kolejne plansze niezbędna jest ich odpowiednia ilość na naszych kontach. Wracając jeszcze do wspomnianej oprawy — Neon Motocross świeci neonami w estetyce znanej z disnejowskich filmów „Tron”. Wszystko jest odblaskowe i niemal razi graczy po oczach. Nie ma tu mowy o specjalnych fajerwerkach, bo nawet na niewielkich ekranach smartfonów produkcja nie powala jakością, ale jest w miarę estetycznie i spójnie. Choć bywają momenty, że na ekranie było tak pstrokato, że nie miałem pojęcia co tak właściwie się dzieje… Neon Motocross może nie jest produkcją wybitną, ale to solidnie skrojona zręcznościówka opierająca się na znany i lubiany od lat pomysł. Miłośnicy pierwowzoru z pewnością spędzą chwilę klnąc nim przywykną do nowego schematu sterowania, jednak jestem dowodem na to, że można przywyknąć. Gra dostępna jest za darmo w Google Play — ostrzegam jednak lojalnie, o wyskakujących zewsząd w niej reklamach, które można usunąć w ramach wewnątrzgrowej mikrotransakcji. 