26.03.2012 Glu to twórcy, którzy od lat dostarczają nam wysokiej jakości gry na różne platformy mobilne. To co jest ich wyróżnikiem to bardzo ładna oprawa graficzna (korzystają z silnika Unity) i cena, bo wszystkie ich ostatnie produkty są darmowe. Przynajmniej z pozoru, bo później to już naszpikowana mikrotransakcjami pułapka, która jak nam się spodoba to możemy na niej stracić fortunę. Nie inaczej jest z bardzo klimatycznym Samurai vs Zombies Defense.  Zabawa jest bardzo prosta – wszystko widzimy w perspektywie 2.5D na jednym planie. Po lewej jest nasza świątynia, z której wychodzić będą nasi żołnierze, a po prawej na końcu ścieżki jest portal ze złymi zombie wychodzącymi i próbującymi zniszczyć nasze święte miejsce. My jako dzielny samuraj będziemy walczyć rozcinając kolejnych wrogów na kawałki, budując nowych wojaków i używając zdolności specjalnych, jak spowolnienie przeciwników czy piorun z nieba. Jeśli przeżyjemy konkretną liczbę przeciwników to mamy chwilę oddechu i przejście do sklepu, gdzie możemy się dozbroić.  Gra bardzo silnie polega na mikrotransakcjach, więc szybko staje się trudna, a my jako gracze możemy praktycznie zakupić wszystko za prawdziwą gotówkę – od ulepszeń samuraja i obrony świątyni, po specjalne przedmioty pozwalające lepiej lub szybciej walczyć itp. Część z tego zdobędziemy po prostu grając, ale szybko zabawa przeradza się w rywalizację, w której albo musimy podejmować kilka/kilkanaście prób, by w końcu podołać albo zapłacimy prawdziwą gotówką. Jest ciężko, ale w końcu gra była darmowa, a jest naprawdę ładna. Właśnie o tym chciałbym wspomnieć, bo klimat samurajów, Japonii i zombie jakoś ciekawie się tutaj zgrywa i naprawdę wypada pozytywnie. Na początku nie byłem przekonany do karykaturalnego projektu postaci i przeciwników, ale mają one swój charakter i z czasem zaczynamy je nawet lubić. Wypada to obiecująco, szczególnie w segmencie darmowych hitów. Czy warto? Samurajem zawsze warto zostać, szczególnie za darmo. Inna sprawa, że całość niepłacenia jest umowna, bo gra się robi dość szybko trudna i albo czekać nas wiele prób powtarzania danych misji albo jednak zainwestujemy prawdziwe pieniądze. Niezależnie jednak od tego, którą drogę obierzecie to Samurai vs Zombies jest warte sprawdzenia i potrafi wciągnąć na kilka dłuższych chwil. Zatem warto nawet jeśli w połowie porzucicie zabawę i przerzucicie się na kolejną darmową grę. Link do aplikacji (iOS). Link do aplikacji (Android). 