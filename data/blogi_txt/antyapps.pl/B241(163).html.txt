25.09.2013 Jednym z ogromnym atutów systemu Google jest jego otwartość na modyfikacje. Dzięki temu właściwie każde z urządzeń może wyglądać zupełnie inaczej, a co ciekawe — dzięki specjalnym nakładkom tworzonym przez zespoły zapaleńców, stare wersje systemu mogą prezentować się i zachowywać jak najnowsza odsłona Zielonego Robota. Dziś nie uderzamy w żadne nowości, a po prostu lepimy nasz pulpit na nowo z pomocami od Kolesov   Mikhaylov. Deweloperzy Google Play zalali kleistą, plastyczną substancją różnej maści dodatkami, pomagającymi odmienić wygląd naszych urządzeń z Androidem jakby wyrwały się z przedszkola dla specjalnie uzdolnionych plastycznie dzieci. Tapety i widżety na najróżniejsze okazje. Żywe zarówno pod względem ich animacji jak i użytych barw. Znakomitej jakości produkty z elementami, które mamy szansę dostosować do swojego widzimisię. Możemy zamienić ekrany naszych smartfonów i tabletów w wesołą farmę, ocean z różnymi żyjątkami, kwiecistą łąkę czy prawdziwą dżunglę. Nie zabrakło także pasujących estetyką widżetów. W kilku kombinacjach i kolorach, wciąż rozwijanych i czekających na kolejne dodatki.  Na pierwszy rzut oka mogą wyglądać dziecinnie i „naiwnie”, cóż — nie da się ukryć, że… coś w tym jest. Nie zmienia to jednak faktu, iż wszystkie są dopracowane i naprawdę godne uwagi. W Google Play w profilu Kolesov   Mikhaylov znalazły się w dużej mierze po dwie wersje aplikacji: darmowa i płatna. W pierwszej z nich mamy o wiele mniejsze pole do manewru jeżeli chodzi o jej dostosowanie i kontrolę nad poszczególnymi elementami, jednak mimo tego są to w pełni funkcjonalne, również cieszące wzrok, dodatki. Płatne wycenione zostały na ok 3-4 złote, co, uważam, jest bardzo w porządku sumą za tak dopracowane aplikacje.  Do wyboru macie kolejno:  Plastelinową dżunglę (wersja darmowa / płatna); Plastelinowy ocean (wersja darmowa / płatna); Plastelinowy wiatrak i staw (wersja darmowa / płatna); Plastelinowe kwiaty (wersja darmowa / płatna); Plastelinowa farma (aplikacja dostępna jedynie w wariancie płatnym); Plastelinowe miasto (wersja darmowa / płatna); Plastelinowe widżety — wisienka na torcie, będąca idealnym dopełnieniem kolekcji pozlepianych na ekranach elementów. Te póki co dostępne są jedynie w wariancie darmowym, jednak patrząc na zapowiedziane kolejne dodatki w paczce prawdopodobnie i one niebawem doczekają się rozbudowanej, płatnej wersji.  Czy warto z nich skorzystać? Cóż, to już zależy od poczucia estetyki każdego z użytkowników. Od siebie dodam, że to naprawdę solidny, utrzymany w jednolitej estetyce zestaw. Jeżeli macie dość oklepanych, ciemnych motywów, warto dać szansę — na start choćby wersjom darmowym. 