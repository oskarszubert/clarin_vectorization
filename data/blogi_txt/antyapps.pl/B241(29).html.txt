10.07.2012 W dzisiejszych czasach żadna duża impreza sportowa nie może się obejść bez aplikacji mobilnej przeznaczonej dla kibiców. Niech za przykład posłużą niedawno rozgrywane w Naszym kraju Mistrzostwa Europy w piłce nożnej – w przypadku tej imprezy liczba aplikacji, które pojawiły się w AppStore i Google Play nie przełożyła się jednak na jakość, która była moim zdaniem przeciętna. Dziś ruszają kolejne zawody – rozgrywany rokrocznie na terenie Polski Tour de Pologne. Imprezie towarzyszy, tak jak i w przypadku Euro 2012, aplikacja na urządzenia mobilne. 69. Tour de Pologne jest aplikacją oficjalną, oczekiwać więc można po niej profesjonalnego wykonania, bogatej treści i na bieżąco aktualizowanych informacji z trasy wyścigu. I rzeczywiście, pod tymi względami programowi nic zarzucić się nie da. Interfejs jest czytelny i łatwy w obsłudze – obowiązuje tu tradycyjny podział ekranu na menu (po lewej stronie, zajmujące około 1/3 powierzchni wyświetlacza iPada) oraz treść (po prawej stronie ekranu). Aplikacja obsługuje widok zarówno w pionie, jak i w poziomie, dzięki czemu każdy będzie miał możliwość korzystania z niej w wygodnej dla siebie pozycji.  Za pośrednictwem programu użytkownik będzie na bieżąco z wszystkim co dzieje się na trasie największego wyścigu kolarskiego w Polsce. Dostęp do aktualnych wiadomości związanych z zawodami, historia Tour de Pologne, na bieżąco aktualizowana klasyfikacja, galerie zdjęć, materiały wideo to tylko namiastka możliwości aplikacji.  Najciekawiej prezentuje się moim zdaniem prezentacja trasy wyścigu na interaktywnej mapie, na której zaznaczone zostały wszystkie jego najważniejsze punkty. Z poziomu mapy użytkownik może również zapoznać się z efektownym profilem wysokościowym trasy. Według autorów programu, umożliwia on także śledzenie peletonu w trakcie trwania wyścigu – położenie grupy kolarzy ma być wyświetlane na wspomnianej wcześniej mapie (nie miałem jeszcze okazji sprawdzić czy funkcjonalność działa prawidłowo). Ostatnia pozycja w menu 69. Tour de Pologne kryje w sobie niespodziankę. Jest to przygotowany specjalnie dla użytkowników konkurs, w którym do wygrania są cenne nagrody. Oficjalna aplikacja Wyścigu Dookoła Polski przeznaczona jest dla użytkowników smartfonów i tabletów Apple’a oraz urządzeń z systemem operacyjnym Android. Program jest oczywiście bezpłatny. Opis dotyczy wersji przeznaczonej na iPada. 