20.09.2013 Nietypowe połączenia funkcjonalności pojawiających się w Google Play aplikacji powoli przestają mnie zaskakiwać. Deweloperzy robią co mogą, żeby to właśnie ich startup został zauważony, łącząc sprawadzone pomysły w zupełnie nowe, raz bardziej, raz mniej innowacyjne rozwiązania. Tym razem przyjdzie nam zmierzyć się z apką, która łączy w sobie cechy Instagramu, gry w kółko i krzyżyk, a na upartego nawet komunikatora dla dwojga. Do tytułu podszedłem z dużą rezerwą i przymrużeniem oka, jednak wbrew pozorom tic tac phOto, po bliższym zapoznaniu, okazuje się być wesołą rozrywką, która może dostarczyć kilku minut zabawy w gronie przyjaciół. Żeby zacząć naszą przygodę z fotograficzną szachownicą, wystarczy podać maila i nazwę użytkownika, pod którą chcemy publikować nasze zdjęcia. Kolejny krok to rozesłanie zaproszeń do zabawy. Znajomych możemy zaprosić do gry za pomocą poczty elektronicznej, wiadomości wewnątrz apki oraz za pośrednictwem Twittera lub Facebooka. Z dwoma ostatnimi aplikację można również zsynchronizować, dzięki czemu gotowe plansze ze zdjęciami pojawią się tam automatycznie po zakończeniu danej gry.  A na czym polega sama zabawa? Użytkownicy na zmianę dodają zdjęcia na planszy tak, jak w klasycznej grze w kółko i krzyżyk. Kwadratowe obrazki zastępują znane symbole na planszy. Jeśli komuś uda się ułożyć własne fotografie w jednej linii, gra poinformuje nas o wygranej, jednak mimo to będziemy mogli skończyć układanie naszego obrazka składającego się z dziewięciu mniejszych kwadratów. Zdjęcia nie muszą mieć oczywiście kształtu foremnego czworokąta. Prostokątne fotki będziemy mogli dopasować do kwadratowej ramki i dowolnie w niej ustawić. Dodatkowo pod naszą planszą znajduje się również miejsce, w którym możemy pozostawić komentarze. Możemy również zadecydować, czy nasze układanki będą dostępne w widoku publicznym. Brzmi słabo, prawda? Więcej to zachodu niż jakiejkolwiek funkcjonalności, żeby grać zdjęciami w kółko i krzyżyk. Też tak myślałem, dopóki nie odpaliliśmy apki na próbę z moją dziewczyną. Każdy z nas na pewno ma w swoim smartfonie pokaźną bibliotekę najróżniejszych zdjęć. Osobiście nie utrzymuję zbyt dużego porządku w moich mobilnych folderach, dlatego zebrane tam fotki sięgają naprawdę dawnych czasów. I muszę powiedzieć, że tworzenie takiego kolażu z bliską osobą, kiedy każde z was przekopuje się przez naprawdę dziwne obrazki, o których dawno zdążyliście zapomnieć, to naprawdę duża frajda. W tic tac phOto na pewno nie chodzi o rywalizację. Jest to jednak wyjątkowo pozytywna zabawa, która z pewnością nieraz wywoła uśmiech na waszych twarzach, kiedy na jednej planszy zaczniecie wymieniać z przyjaciółmi zdjęcia ze wspólnych imprez, wyjazdów czy spotkań. Szczególnie polecam tym, którzy na co dzień przebywają daleko od swoich bliskich, a lubią wspominać „stare, dobre czasy”. 