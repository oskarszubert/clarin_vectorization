25.02.2013 Interesujesz się wystrojem wnętrz, architekturą, urządzaniem ogrodów i podobną tematyką? Szukasz inspiracji do zmian w swoim domowym otoczeniu? A może jesteś stałym czytelnikiem jednego z czterech portali Grupy e-budownictwo.pl (e-mieszkanie.pl, e-lazienki.pl, e-ogrodek.pl, e-aranżacje.pl)? Jeżeli na choć jedno z tych pytań udzieliłeś/udzieliłaś twierdzącej odpowiedzi, to aplikacja Home – dom i ogród będzie dla Ciebie idealna. Home – dom i ogród to jeszcze ciepła premiera. Aplikacja w wersji uniwersalnej przeznaczona jest na urządzenia wyposażone w system iOS na pokładzie. W pełni funkcjonalny, pozbawiony reklam i płatnych dodatków program dostępny jest w AppStore za darmo. Czyni to z niego znakomitą alternatywę dla wymienionych wyżej serwisów, zważywszy na to, że głównym jego zadaniem jest dostarczanie użytkownikowi najciekawszych treści związanych z branżą około-budowniczą.  Aplikacja od razu zwraca uwagę przemyślanym i intuicyjnym interfejsem. Wyraźny podział ekranu na dwie części (lewą część stanowi belka z wyraźnie wyodrębnionymi kategoriami, natomiast prawą stronę zajmują zdjęcia, z których każde jest odnośnikiem do artykułu bądź galerii zdjęć) sprawdza się w tym przypadku znakomicie – fotografie będące zajawką artykułów wyświetlane są w różnych rozmiarach i znakomicie prezentują się na ekranie tabletu. Niestety, gdy nieco zgłębimy się w Home – dom i ogród, dobre pierwsze wrażenie nieco przygasa. Formatowanie artykułów, będących, jakby na to nie patrzeć, głównym elementem aplikacji – miejscami kuleje. Dwu (w orientacji pionowej) i trzy-kolumnowy (w orientacji poziomej) układ tekstu nie jest moim zdaniem najszczęśliwszym rozwiązaniem. Zdecydowanie preferuję w tym względzie prosty, jedno-kolumnowy widok, który z powodzeniem jest stosowany w moich ulubionych czytnikach i agregatorach treści. Uwaga ta tyczy się wersji aplikacji przeznaczonej na tablety gdyż, o ile mi wiadomo, na iPhonie tekst prezentowany jest w jednej kolumnie.  Zawartość Home – dom i ogród jest w ograniczonym stopniu zależna od użytkownika. Brak tutaj możliwości dodawania własnych źródeł, ale ilość kategorii (i pod-kategorii) jest na tyle obszerna, że każdy powinien znaleźć coś dla siebie. Architekci, aranżacje wnętrz, wyposażenie wnętrz, wykończenie wnętrz, meble, design, ogród – to 7 głównych kategorii, a trzeba pamiętać, że dzielą się one jeszcze na 41 szczegółowych podkategorii. Aplikacja jest stabilna, działa płynnie i… na chwilę obecną nie ma konkurencji. 