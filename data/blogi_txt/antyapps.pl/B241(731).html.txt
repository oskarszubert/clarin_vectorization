20.08.2013 Większość aplikacji dostarczających informacje o lokalnych atrakcjach i wydarzeniach cierpi na ten sam problem – brak przyzwoitej bazy danych. Nawet google’owski FieldTrip pod tym względem mocno kuleje (choć to trochę inny profil i globalny charakter). Mobilna wersja coigdzie.pl stanowi jednak wyjątek od tej reguły. Aplikacja coigdzie.pl jest zapewne dobrze znana użytkownikom Windows Phone’a, bo na tej platformie gości najdłużej. Od niedawna mogą z niej również korzystać posiadacze Androidów. Twórcy zapewniają, że ich baza liczy łącznie kilkanaście tysięcy wydarzeń z całej Polski, a to nie wszystko, bo coigdzie.pl wyszukuje również repertuary kin i teatrów. Zainteresowani? Wyjątkowo zacznę od najsłabszego elementu aplikacji, bo ewidentnie daje się on we znaki już od momentu uruchomienia. Mowa oczywiście o interfejsie. Jest on do bólu prosty i składa się jedynie z górnej belki nawigacyjnej oraz ramki na treści. Prawdopodobnie do tego dochodzi jeszcze podręczne menu, ale można je aktywować tylko fizycznym przyciskiem. Jako posiadacz Nexusa nie mam takiej możliwości… Nie świadczy to dobrze o aplikacji. Twórcy coigdzie.pl starali się najwyraźniej zachować względną spójność wizualną swoich usług, ale w przypadku Androida to nie wypaliło. Moim zdaniem najlepiej tutaj sprawdziłby się zwykły, prosty i w żaden sposób nieudziwniony interfejs Holo w odpowiedniej kolorystyce. Nawigację podzielono na kilka kategorii. Pierwsza, wyświetlana zawsze na starcie to najpopularniejsze, wybrane przez twórców atrakcje. Na drugiej znajdziemy spis wszystkich lokalnych wydarzeń. Trzecia i czwarta to odpowiednio lista projekcji filmów oraz lokalnych kin, a na dwóch ostatnich znajdziemy analogiczne informacje na temat spektakli i teatrów. Na szarym końcu ulokowano też wyszukiwarkę. Ogólnie nie jest to zbyt intuicyjny system nawigacji, bo wymaga od nas dodatkowego przewijania w poziomie, zaś same ikonki niezbyt jasno mówią co znajdziemy na danym ekranie.   Na podstronach z danymi atrakcjami znajdziemy szczegółowe informacje na temat ich przebiegu wraz ze wskazaniem miejsca, gdzie się odbywają. Szczegóły dotyczące lokalizacji umieszczono na osobnym ekranie. Tam znajdziemy również mapkę bazującą na silniku Google Maps. Niestety aplikacja nie potrafi wyznaczać trasy dojazdu do miejsca wydarzenia. Na szczęście niedogodności związane z interfejsem w pełni wynagradza nam szeroka baza atrakcji. Rzeczywiście można tutaj znaleźć ogromną liczbę informacji na temat wydarzeń z regionu oraz kulturalnych imprez i festiwali. Jedynym mankamentem jest brak możliwości ręcznego ustalenia lokalizacji w sytuacji, gdy nie mamy fizycznego przycisku menu na urządzeniu… Szkoda też, że program działa tylko przy połączeniu z internetem – bez niego nawet go nie uruchomimy. Aplikacja coigdzie.pl na Androida to przede wszystkim solidna baza danych, która jest jej największym atutem. Niestety im dalej w las tym wrażenia są coraz gorsze. Zastosowany interfejs jest bardzo ograniczony i niezbyt intuicyjny, a brak możliwości uruchomienia aplikacji w trybie offline mocno zawęża jej możliwości. Przed twórcami jeszcze trochę pracy. 