04.12.2012 Świat coraz bardziej się globalizuje, a znajomość języków w dzisiejszych czasach to podstawa. Jednak nikt nie jest w stanie poznać ich wszystkich, a nawet małego wyrywka języków, którymi posługują się ludzie na całym świecie. Oczywiście znając angielski można z większym lub mniejszym powodzeniem dogadać się wszędzie, ale czasami nawet to nie pomaga. Wtedy dobrze jest sięgnąć po słownik. Szczęśliwie, dzisiaj nie oznacza to wielkiej i ciężkiej księgi, a aplikację i dostęp do internetu. Aplikacji oferujących słowniki językowe, a nawet całe translatory, jest naprawdę sporo. Większość jednak jest płatna lub nie do końca sprawna. Który więc słownik wybrać? Dziś chciałbym Wam zaproponować do przetestowania PONS Online Dictionary, darmowy słownik, który radzi sobie całkiem dobrze. PONS Online Dictionary pozwala na tłumaczenie słów między 19 różnymi językami, w tym tymi najpopularniejszy zachodnimi, ale również, między innymi tureckim czy łacińskim. Aplikacja działa prosto: wpisujemy słowo w wybranym języku, a PONS szuka dla nas tłumaczeń. Jeżeli dane słówko ma więcej odpowiedników, to oczywiście są one wyszczególnione razem z przykładami, ale oczywiście raczej nie ma co liczyć na to, że będą wszystkie. Oprócz tego aplikacja oferuje nam wymowę danego słowa.  Co jeszcze potrafi PONS? Otóż zapamiętuje historię naszego wyszukiwania oraz pozwala na dodawanie danych słówek do ulubionych. Oprócz tego działa całkiem szybko, jak na słownik online i rzeczywiście w przeważającej mierze jest w stanie przetłumaczyć wybrane słówko. Czego nie potrafi? No cóż, nie radzi sobie do końca ze zwrotami. Czasami je wykrywa, czasami nie. Warto również pamiętać, że może nie wyłapać przekształconego słówka. Jeżeli liczylibyście na tłumaczenie całych zdań, to PONS tego nie robi, jest to typowy słownik, nie translator. PONS Online Dictionary to całkiem niezły produkt, przynajmniej na tyle, na ile go przetestowałem, a więc na języku angielskim czy niemieckim. Może być świetnym uzupełnieniem dla Google Translate, które czasami ma problem z tłumaczeniem pojedynczych słów, nawet jeżeli znajdują się one w kontekście zdania. Działa płynnie i szybko. Jak na darmowy produkt PONS Online Dictionary godny jest polecenia, co niniejszym robię. Aplikacja dostępna jest również na Androida. 