06.09.2012 Jeżeli chodzi o lokalne usługi związane z telewizją i wideo Windows Phone wciąż jeszcze pozostaje w tyle. Do tej pory mógł się pochwalić jedynie aplikacją ipla, która choć ciągle rozwijana, oferuje mniej możliwości niż jej wersje na Androida czy też iOS. Teraz dołączył do niej HBO GO i muszę przyznać, że wywarł na mnie ogromne wrażenie. Aplikacja ma nam pozwolić na śledzenie ulubionych filmów, seriali oraz dokumentów z bogatej biblioteki HBO, w każdym miejscu. Tak, bez posiadania abonamentu na ten kanał, możemy co najwyżej poczytać o filmach, obejrzeć zapowiedzi i zapoznać się z informacjami o konkretnej produkcji. To co mnie zaskoczyło przy pierwszym kontakcie z aplikacją, to jej prędkość działania. Jeżeli korzystaliście wcześniej z ipli, zwłaszcza pierwszych wersji, wiecie jak mocno toporne potrafią być takie programy. Bardzo długi czas odświeżania treści, lagowanie itp. Tutaj od początku otrzymujemy produkt, który działa błyskawicznie. Ktoś odwalił kawał dobrej roboty. Interfejs aplikacji jest naprawdę solidnie przygotowany. Nie odbiega zbytnio od tego, który znamy z wersji iOS oraz Android, ale autorzy zadbali by w detalach pasował do ekosystemu Windows Phone i stylu metro/modern. Najbardziej cieszy już wspomniana prędkość działania aplikacji.  Podczas oglądania filmu mamy możliwość dynamicznego przełączania się pomiędzy oryginalną, a polską wersją językową. Jest też możliwość włączenia napisów, ale nie znalazłem jeszcze materiału, w którym byłby dostępne. Co ciekawe HBO GO bezbłędnie zapamiętuje, w którym momencie skończyliśmy oglądać film. Tyczy się to także przerwania z powodu blokady ekranu, czy też wyjścia z aplikacji. Po powrocie przywita nas okno opisu filmu, wystarczy kliknąć play, a zaczniemy oglądać film od miejsca w którym przerwaliśmy seans. W opcjach poza możliwością logowania bądź też założenia nowego konta (z poziomu aplikacji, duży plus za takie rozwiązanie) możemy ustawić język, sprawdzić nasze połączenie, nałożyć blokadę na połączenia 3G, bądź też ustawić kontrolę rodzicielską. Największym problemem HBO GO jest to, iż aplikacja oferuje treści jedynie dla abonentów tej usługi. Chciałbym aby coraz więcej tak dobrze przygotowywanych technicznie aplikacji pojawiało się na Windows Phone. Sama aplikacja jest oczywiście darmowa, możecie ją pobrać tutaj. HBO GO jest też dostępny na systemy Android oraz iOS. Ocena: 5+ 