18.10.2012 Przyznam szczerze, że sam mam już trochę dosyć wszechobecnego motywu wygłodniałych zombie czyhających na życia bohaterów filmów, seriali, książek i gier wideo. Ale raz na jakiś czas pojawiają się perełki dla których warto zrobić wyjątek — ot, choćby wyśmienite Walking Dead od Telltale Games. Warto również ulgowo potraktować bardzo dobrą strategię Rebuild, w której musimy zmagać się z życiem po apokalipsie, gdzie nieumarli są tylko pretekstem do budowania fortecy nie z tego świata, byle tylko się przed nimi uchronić.  Rozpoczynamy od listu. Listu który jest jednocześnie pierwszą akcją w grze: wybieramy płeć, nadajemy imię postaci, określamy jej wygląd, wybieramy nawet towarzysza — a wachlarz mimo że nie jest duży, to bardzo zróżnicowany. Od psa, przez kapelusz, aż po… pistolet! Dalej musimy jeszcze wybrać nazwę miasta którym będziemy zarządzać i określić poziom trudności z którym chcemy się zmagać — i rozpoczynamy zabawę. W naszym mieście już na starcie znajduje się kilka budynków — oczywiście żaden z nich nie znalazł się tam przypadkiem. Każdy ma swoje przeznaczenie, jedne pozwalają nam ochronić nasz teren (policja), inne zaś osiedlić tych którzy przetrwali czy wyleczyć powracających z wypraw (szpitale). Bo szybko okazuje się bowiem, że nie jesteśmy jedynymi ocalałymi. By nie stać miejscu musimy dbać o rozbudowę i rozwój naszego terenu, dlatego każdemu członkowi ekipy zlecamy najróżniejsze zadania. Przy każdym z nich widnieje ikonka zegara z cyferką określającą ilość tur przez które będzie ono wykonywane. Oczywiście możemy wysłać pracę większej ekipie, a jeśli jej członkowie są wprawieni w bojach uda nam się cały ten proces przyspieszyć.  Oprócz tego nieustannie musimy poszukiwać nowych surowców, budować, uzbrajać i nie dać się pożreć nieoczekiwanym nalotom wygłodniałych, umarłych znajomych. A w dalszej perspektywie także poszerzać swój teren o kolejne obiekty.  Gra nie może popisać się specjalnie wyróżniającym designem. Rzekłbym nawet, że całość prezentuje się ascetycznie i mdło, ale strategie to taki magiczny gatunek, w którym od lat nie zmienia się sterowanie, a z dobrym systemem to nawet ogromne piksele w Settlersach II po czasie nie przeszkadzają. Dlatego, moim zdaniem, nie warto przywiązywać wagi do takich rzeczy kiedy reszta sprawdza się znakomicie. Podobnie sprawa się ma z muzyką — może nie jest to najlepszy score jaki dany było mi słyszeć w grze, nawet spośród tych na Androidzie, ale pozwala zbudować napięcie i wczuć się w klimat grozy w mieście, którym przyszło nam zarządzać. Aha, dodam tylko, że na smartfonach Rebuild niespecjalnie się sprawdza. Da się grać, jednak dobre czcionki i styl sprawiają, że zabawa daje o wiele więcej przyjemności na nieco większych ekranach, także polecam zainstalować grę raczej na tablecie, który sprawdzi się znakomicie.  Światy opanowane przez zombie przybierały już najróżniejsze kształty. Rebuild nie jest innowacyjne i nie wprowadza rewolucji do gatunku, ale z pewnością jest miłym akcentem wśród gier o zombie na urządzenia mobilne z zielonym robotem. Jeżeli lubicie nieco pogłówkować, polecam. Grę można obecnie nabyć po promocyjnej cenie — za niewiele ponad 3 złote czeka na nas w Google Play. Ocena: 4/6 