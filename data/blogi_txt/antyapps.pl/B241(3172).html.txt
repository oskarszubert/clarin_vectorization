12.04.2013 Dawno nie było na łamach AntyApps żadnej aplikacji, która pozwoliłaby wystylizować nasze zdjęcia na styl retro. Pisaliśmy o świeżym podejściu do edycji fotografii na urządzeniach mobilnych (Duo Cam, Otaku Camera, Slow Shutter czy Bokeh Lens), ale spokojnie — stara miłość nie rdzewieje. Polamatic to kolejna produkcja związana z zamianą zdjęć na styl grafiki rodem z kultowych Polaroidów — o tyle ciekawa, że jest oficjalną propozycją od legendarnej firmy fotograficznej.  Program pozwala nie tylko na wykonanie fotografii bezpośrednio w aplikacji, ale także zaimportowanie fotek które zgromadziliśmy na naszej galerii na iOS. Kiedy już wybierzemy odpowiednią grafikę, zabieramy się do roboty! Zacznijmy zatem od kadrowania — znanym wszystkim użytkownikom sprzętów z dotykowym ekranem gestem „powiększamy” lub „zmniejszamy” zdjęcie, by wpasowało się w w kwadratową ramkę. Następnie czas na wybór kroju obramowania: w cenie programu otrzymujemy dostęp do 12 elektronicznych wersji istniejących faktycznie klisz. Gotowi przejść dalej? Zatem teraz nałóżmy trochę efektów kolorystycznych, by jeszcze bardziej zbliżyć nasze twory do oryginału, jaki mógłby zostać wywołany w aparacie. Następnie warto skorzystać z opcji prześwietleń, która pozwala na obrazek nałożyć różnokolorowe efekty „przepalenia”, które z pewnością są dobrze znane wszystkim miłośnikom analogowej fotografii. Dalej zaś czeka funkcja, która najbardziej ze wszystkich mnie zaskoczyła: dodawanie podpisu na ramce. Do wyboru mamy zestaw kolorów oraz kilka popularnych, licencjonowanych czcionek. Na końcu możemy nasze dzieło zapisać w galerii, lub bezpośrednio podzielić się nim ze światem, publikując zedytowany obrazek w najpopularniejszych serwisach społecznościowych oraz usługach służących do dzielenia się fotografiami. Aplikacja dostępna jest w AppStorze w dwóch wersjach: na iPhone’a oraz iPada. Za każdą z nich przyjdzie zapłacić 1,99 dolara. Jeżeli uznacie, że ilość dodatków jest niewystarczająca, w zaimplementowanym Polamatic sklepie możecie nabyć zestaw kolejnych ramek, filtrów oraz czcionek — każdy z nich wyceniony został na 99 centów. 