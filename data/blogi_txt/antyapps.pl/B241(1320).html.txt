16.05.2012 Aplikacji Flipboard chyba nie muszę nikomu przedstawiać. Ta niezwykle popularna aplikacja do wyświetlania newsów w postaci wirtualnego magazynu podbiła serca użytkowników iUrządzeń. Już wkrótce zawita również na Androida (już teraz po sieci krąży nieoficjalna wersja, którą można zainstalować). Dzisiaj Flipboard miał potężny update, który wprowadził wiele nowych funkcji, dzięki czemu ta aplikacja stała się jeszcze lepsza. Wraz z aktualizacją Flipboard stał się muzyczny. Twórcy postanowili dodać do wyświetlanych treści również te odsłuchiwane. W dziale audio możemy wybrać spośród wielu muzycznych źródeł, takich, jak, NPR Fresh Air czy Hype Machine. Po dodaniu ich do naszej aplikacji wybieramy odpowiedni „artykuł” i włączamy odsłuch. Szczęśliwie nie musimy pozostawać w jednym miejscu, gdyż muzyczna funkcja działa również w tle, możemy wrócić do przeglądania innych wiadomości. Co więcej, nawet po wyjściu z Flipboarda wciąż możemy słuchać muzyki. W każdej chwili możemy włączyć wewnętrznego playera i zatrzymać dźwięk. Flipboard został także zintegrowany z SoundCloud. Twórcy aplikacji naprawdę się postarali. Jasno widać, że Flipboard nie tylko ma skupiać się na wiadomościach, ale stać się naszym centrum konsumpcji różnego rodzaju mediów.    Ale to nie wszystko, co przynosi ta aktualizacja. Oprócz dodania treści audio i integracji z SoundCloud wprowadzono również integrację z Readability. Tej funkcji naprawdę mi brakowało we Flipboardzie. Readability to jedna z ciekawszych i lepszych aplikacji do czytania „na później” i na reszcie zawędrowała do Flipboarda. Oprócz tego twórcy wzmocnili funkcje społecznościowe swojej aplikacji. Teraz, gdy wyświetlamy jakąś kategorię, możemy kliknąć na jej nazwę, a wyświetli nam się zintegrowany z aplikacją Twitter w postaci konkretnych kategorii, jak nasz strumień czy nasze tweety. Jak klikniemy na jedną z tych kategorii wyświetli się nam ona we Flipboardzie. Tak samo działa to w przypadku, jeżeli zintegrujemy nasze konto na Facebooku. Świetne!    Flipboard powoli przekształca się z aplikacji do newsów, w aplikację, dzięki której w jednym miejscu będziemy mogli przeczytać wiadomości, posłuchać muzyki, obejrzeć najświeższe filmiki, przejrzeć nasze kanały w serwisach społecznościowych. Co więcej, Flipboard lada chwila zawędruje na Androida i podejrzewam, a wręcz jestem tego pewien, że będzie cieszyć się taką samą lub nawet większą popularnością, niż obecnie wśród użytkowników iOSa. Jeżeli jeszcze do tej pory nie macie tej aplikacji, to najwyższa pora ją pobrać. Jeżeli macie, to czas na aktualizację. 