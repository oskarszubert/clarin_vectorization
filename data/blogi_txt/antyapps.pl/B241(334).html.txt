09.11.2012 Nasi czytelnicy zapewne kojarzą serię aplikacji Bajki Polskie. Wielokrotnie rozdawaliśmy Wam na nie kody, opisywaliśmy też przy okazji konkursu. Oprócz bajek, developer ten specjalizuje się w książkach i aplikacjach edukacyjnych. Jedną z najnowszych pozycji dla najmłodszych jest Atlas ptaków dla dzieci. W tym wypadku nazwa jest chyba wystarczająco wymowna. Aplikacja jest zbiorem wiedzy multimedialnej o 48 najpopularniejszych ptakach. Na start mamy do wyboru 2 tryby przeglądania treści: z przewodnikiem, kiedy to aplikacja sama przeprowadza nas przez kolejne opisy, jak i samodzielny, gdy chcemy poznawać tajniki ptasiego świata sami. Dzięki tym dwóm trybom łatwiej dopasować prezentację treści do potrzeby chwili i wieku dziecka. Na poszczególne opisy składa się duże zdjęcie w dobrej jakości, opis literacki ptaka oraz ukryty bardziej rozbudowany (rząd, rodzina, cechy, wygląd, lęgi). W każdym momencie możemy włączyć lektora, który miłym głosem przeczyta nam tekst. Dodatkowo każdy ptak dysponuje nagraniem swojego głosu. Niestety, czasem ciężko go wyodrębnić spośród innych. Przy pierwszy kontakcie aplikacja prezentuje się naprawdę dobrze, niestety…  Brakuje większej ilości zdjęć, chociażby dla samca i samiczki, a może nawet młodych. Takie rozróżnienie mogłoby występować także w dźwiękach. Same opisy też nie grzeszą długością. Dzieci charakteryzuje ponadprzeciętna ciekawość, tak więc parę linijek tekstu więcej przy każdym ptaku, byłoby miłym dodatkiem. Pewne wątpliwości mam też względem interfejsu. Jest ładny, ciekawie pomyślany, ale nie do końca intuicyjny.  Pomimo tych wad, testy na żywych organizmach przebiegły bardzo pomyślnie. Wprawdzie opisom i tak towarzyszyły pytania, ale sama aplikacja potrafiła przykuć uwagę na jakiś czas. Za darmo mamy dostęp do 10 ptaków. Jeżeli nasze dziecko polubi aplikację, wtedy bez problemu, za dopłatą 0,89€ dokupimy zostaw 38 pozostałych. To dobre rozwiązanie, pozwala zapoznać się z produktem i ocenić czy warto w niego inwestować. 