22.05.2013 Wczorajsza rewolucja na jednym z największych serwisów fotograficznych nikogo nie pozostawiła obojętnym. Flickr, bo to o nim mowa, przeszedł gruntowne przemeblowanie, którego najbardziej widocznymi efektami są całkowicie odmieniony wygląd witryny, znacznie powiększona przestrzeń na zdjęcia (i filmy) na wirtualnym dysku użytkownika oraz zmienione zasady panujące na kontach PRO. Całkowitego odświeżenia doczekała się również aplikacja mobilna serwisu przeznaczona na urządzenia z systemem Android. W tym kontekście nieco dziwi fakt, że żadnych zmian nie wprowadzono w iOS’owym kliencie Flickr’a, któremu do ideału nieco brakuje. Chociażby z tego powodu warto rozejrzeć się jakie rozwiązania mają nam do zaproponowania niezależni developerzy, tym bardziej, że z okazji rewolucji przeprowadzonej przez Yahoo dwie najlepsze aplikacje do obsługi serwisu dostępne są przez krótki czas za darmo. Flickr Studio Flickr Studio to program przeznaczony wyłącznie na iPad’a. Aplikacja jest kompletnym narzędziem, które umożliwia pełną obsługę serwisu. Opisanie w tym miejscu wszystkich funkcji tego niezwykle rozbudowanego programu byłoby prawdziwie karkołomnym zadaniem. Za pomocą Flickr Studio nie tylko przeglądniemy wszystkie zasoby witryny, ale i prześlemy fotografie na swoje konto założone w serwisie. Aplikacja posiada również kompletny zestaw filtrów, za pomocą których możemy ubarwić nasze zdjęcia.  Podczas przesyłania obrazów na serwer możemy dodawać tagi, edytować tytuły, jak również skalować fotografie do wymaganych rozmiarów (możliwa jest edycja wielu plików na raz). Ponadto Flickr Studio oferuje pełną obsługę plików wideo umieszczonych w serwisie oraz posiada funkcję cyfrowej ramki. Normalna cena aplikacji wynosi… 4,49€, ale z okazji premiery nowego Flickr’a jeszcze przez kilka godzin możecie wejść w jej posiadanie całkowicie za darmo. FlickStackr FlickStackr to w przeciwieństwie do swojego poprzednika program uniwersalny. Oznacza to, że pobierając go z AppStore dostajemy jednocześnie wersję przeznaczoną na iPhone’a/iPod’a Touch, jak i iPad’a. Znaczną różnicę pomiędzy Flickr Studio a FlickStackr możemy zauważyć także w kwestii podejścia twórców do filozofii obsługi obu aplikacji.  O ile Flickr Studio zastosowano rozwiązania mogące budzić skojarzenia z klasyczną przeglądarką internetową (system zakładek wyświetlanych u góry ekranu), to już FlickStackr prezentuje zupełnie inne podejście. Twórcy aplikacji postawili na modny w ostatnim czasie interfejs oparty na kafelkach. Rozwiązanie to bardzo dobrze sprawdza się w praktyce – obsługa programu jest nie tylko wygodna, ale i niezwykle intuicyjna. Na tym kończą się najważniejsze różnice pomiędzy Flickr Studio a FlickStackr. Aplikacja od iPont Software posiada równie zaawansowane opcje jeżeli chodzi o przeglądanie i przesyłanie obrazów co jej konkurent. Normalna cena FlickStackr wynosi 1,79€, dziś jednak program możecie pobrać za darmo. 