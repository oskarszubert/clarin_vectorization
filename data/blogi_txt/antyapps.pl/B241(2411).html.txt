25.05.2012 Jeśli ktoś stalkowałby mnie i moje miejsce zamieszkania to miałby mały dylemat, bo 90% czasu spędzam w Poznaniu i Warszawie, jednak pochodzę z całkowicie innego rejonu. Jakiego? Piękne pola, lasy i jeziora, po których aż chce się pływać. Brzmi znajomo, prawda? Witajcie na Mazurach! Przeglądając ciekawe aplikacje w Google Play, które mógłbym wam pokazać odnalazłem coś, co sprawiło, że porzuciłem ostatni dzień nauki i przyjechałem do domu. Aplikacja nazywa się Moje Mazury i jest pierwszym tego typu przewodnikiem po województwie warmińsko- mazurskim. Po włączeniu GPSu lub jakiejkolwiek innej metody lokalizacji, program pokaże nam najbliższe atrakcje turystyczne, jeziora, usługi, imprezy i miejscowości, które warto sprawdzić. Aplikacja nie dość, że spisuje się bardzo dobrze, to jeszcze wygląda typowo androidowo – nie jest więc żadną kalką iOSowej aplikacji i zabrała się za nią dość ogarnięta ekipa. Wydawca zaznacza, że ciągle rozwijają swój program i jeśli ktoś chce pomóc w jakiś sposób (a to proponując nową funkcję albo ciekawe rozwiązanie problemu) to może się z nimi kontaktować przez mail. Dodatkowo jest to jedna z niewielu aplikacji, która wyjaśnia do czego wymaga niektórych uprawnień telefonu – strasznie fair zagranie, które mi się podoba. Moje Mazury dostępne są w Google Play zupełnie za darmo. Czy warto? To zależy czy wybieracie się na mazury. Jeśli tak, to powinna być to pozycja obowiązkowa, jeśli nie – to raczej można zainstalować z czystej ciekawości. I tym sposobem życzę miłego weekendu – a nuż będzie to weekend spędzony na mazurskich jeziorach? 