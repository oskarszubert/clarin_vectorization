11.07.2012 Robienie zakupów może być irytujące z miliona i jednego powodu. Tłumy w supermarketach, kolejki przy kasach, no i zawsze, ale to zawsze się o czymś zapomni. Oczywiście temu ostatniemu łatwo zaradzić sporządzając odpowiednią listę. W dawnych, zamierzchłych czasach (tak, tak, przesadzam), taką listę sporządzało się na kartce papieru. Dzisiaj są do tego liczne aplikacje, a wybranie jednej z nich może przyprawić o zawrót głowy. Jedną z ciekawszych tego typu aplikacji, które ostatnio miałem okazję testować, jest Shopping List od som3on3.  Twórcy tej aplikacji starali się, aby połączyć ładny i intuicyjny layout z użytecznością. O ile w pierwszym przypadku udało im się to całkiem nieźle, o tyle w drugim – już nie aż tak bardzo. Shopping List (Shopp) to kawał dobrze wykonanej graficznie aplikacji. Do dyspozycji dostajemy 5 podstawowych kart, za pomocą których obsługujemy aplikację. Najważniejszy jest oczywiście moduł dodawania, ale zacznijmy po kolei. Pierwsza karta to oczywiście lista naszych zakupowych list. Aby stworzyć nową klikamy na guzik plusa i nadajemy jej nazwę. Automatycznie uruchamia się edytor, gdzie szczegółowo wymieniamy produkty, które chcemy kupić. Wpisujemy nazwę, ilość, możemy nadać kolor oraz lokację, w której zamierzamy dany produkt nabyć. Gdy wrócimy do pierwszej karty dostaniemy wszystkie nasze listy posegregowane. Możemy zobaczyć ile pozycji już odhaczyliśmy, a ile jeszcze nam pozostało, każdą listę możemy również wysłać mailem lub smsem.  Wspomniałem wcześniej o lokacjach. Za nie odpowiada druga karta aplikacji. Na podobnej zasadzie, jak w przypadku list zakupów, tutaj tworzymy listę miejsc, w których zazwyczaj kupujemy lub zamierzamy kupować. Każde z tych miejsc możemy przypisać do konkretnego produktu i w ten sposób nie tylko będziemy pamiętać co, ale również gdzie zamierzaliśmy zrobić zakupy. Kolejna karta do nasze zrealizowane zakupy, gdybyśmy chcieli pamiętać, na co poszły ostatnio nasze pieniądze. Ostatnia funkcja, to oczywiście opcje, gdzie możemy uruchomić synchronizację danych w chmurze. Aby to zrobić musimy się zarejestrować. Dzięki tej opcji nasze listy będą się synchronizować na wszystkich urządzeniach, na których zainstalowaliśmy aplikację. Czy aplikacja ta ma jakieś minusy? Właściwie nie bardzo. Jest to lista zakupów w najprostszym wydaniu. Ładnie przygotowana, graficznie dopracowana i łatwa w obsłudze. Można doczepić się jednak do samego sposobu tworzenia listy. Nie wiem, jak Wy, ale ja najczęściej robię to w pośpiechu, gdy tylko coś mi przyjdzie do głowy i cenię sobie łatwość dodawania nowych elementów. W Shopping List wydaje mi się, że trwa to nieco za długo, zwłaszcza, jeżeli chcemy uzupełniać również info o lokalizacji. Poza tym z chęcią zobaczyłbym inne funkcje w tej aplikacji, jak chociażby możliwość dodawania ceny z późniejszym podsumowaniem zakupów czy rzeczy w tym rodzaju. Niemniej jednak  Shopping List (Shopp) można uznać za całkiem ciekawą propozycję. Jeżeli szukacie prostej aplikacji, a do tego o ciekawym i dopracowanym designie i nie zależy Wam na szczególnie rozbudowanych funkcjach, to z czystym sumieniem mogę polecić Wam tę aplikację, zwłaszcza, że jest za darmo. Ocena: 4+ 