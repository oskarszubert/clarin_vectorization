18.12.2012 Google naprawdę kocha iOS. Trudno powiedzieć na ile jest to szczere uczucie, ale śmiało można stwierdzić, że między tą dwójką od pewnego czasu mocno iskrzy. Dedykowana aplikacja umożliwiająca przeglądanie YouTube, zupełnie nowy program do obsługi poczty GMail, oczekiwane przez wielu, świetnie dopracowane Mapy Google, Snapseed, aktualizacja Google+, aż w końcu wydany wczoraj zupełnie nowy produkt YouTube Capture, który ułatwi nam szybką publikację materiałów nagranych naszym telefonem na łamach najpopularniejszego portalu z materiałami video na świecie. Dodajmy, że to wszystko stało się zaledwie w przeciągu kilku tygodni. Użytkownicy iOS nie pozostają jednak Google’owi dłużni i w ciągu pierwszych 48 godzin od premiery Map Google pobierali je… 10 milionów razy. Podsumujmy co nowego od Google w świecie Apple.  Ostatnie tygodnie z perspektywy użytkowników urządzeń mobilnych z logo Apple zdecydowanie należą do… Google. Koncern z Mountain View w Kalifornii prawdopodobnie zaskoczył wszystkich ilością wydanych aktualizacji i nowych aplikacji dla urządzeń mobilnych opierających się na systemie iOS. Gdyby kogoś to niespecjalnie dziwiło, dodam tylko, że wydany wczoraj YouTube Caption, sygnowany logo Google jest obecnie dostępny wyłącznie na iOS. Czy inżynierowie z Google zapomnieli, że mają własny system mobilny?  YouTube dla iPada – od tego wszystko się zaczęło… Seria aktualizacji i wielkich premier rozpoczęła się od aktualizacji wydanej kilka tygodni wcześniej aplikacji umożliwiającej nam przeglądanie zasobów YouTube. W nowej wersji, program o tej samej nazwie był kompatybilny także z nieco większym ekranem tabletu z logo nadgryzionego jabłka. Program choć intuicyjny, nie obył się jednak bez wad. Tą najbardziej rażącą po oczach opisał Marcin Kazbiński recenzując YouTube dla iPada na początku grudnia: Gdyby nie jedno, ale poważne niedopatrzenie ciężko by było YouTube na iPad’a coś zarzucić. Niestety, Google najwyraźniej nie ufa użytkownikom na tyle, by dać im możliwość samodzielnego wyboru jakości filmu. GMail 2.0 – uczeń przerósł mistrza W lipcu świat obiegła informacja, że Google wzbogacił się o jeden z ciekawszych start-upów w dziedzinie klientów poczty elektronicznej. Uwielbiana przez wielu użytkowników i doceniana przez ekspertów aplikacja Sparrow trafiła w ręce koncernu. Inżynierowie z Google z całą pewnością korzystali z doświadczenia „podkupionych”, nowych kolegów w firmie i zupełnie odświeżyli mobilną odsłonę aplikacji obsługującą pocztę GMail na iOS.  Druga odsłona programu, to zupełnie nowy design i cały worek funkcji, który sprawił, że usunąłem ze swojego telefonu Sparrow, a w jego miejsce zainstalowałem nowy program Google’a. Avatary, powiadomienia push, obsługa wielu kont to tylko niektóre z wprowadzonych nowości. Program działa także na iPad’zie, gdzie prezentuje się równie okazale jak na mniejszym ekranie iPhone’a. Mapy Google – najbardziej oczekiwana aplikacja roku Gdybym miał wymienić jedną aplikację, na którą użytkownicy iOS od czasu premiery 6 odsłony mobilnego systemu Apple czekali najbardziej, jedyną odpowiedzią, która przychodzi mi do głowy są – Mapy Google. Z tej sytuacji zdawali sobie sprawę także pracownicy Google, którzy tworząc nową aplikację dla iOS stanęli na wysokości zadania. Ich program, w 48 godzin od premiery został pobrany… 10 milionów razy.  Nowe Mapy to wszystko to, co użytkownicy iOS kochali w nich najbardziej zanim zostały przez Apple usunięte. Informacje o ruchu na drodze, wskazówki dojazdu, a także Street View i zupełnie nowy, perfekcyjnie się prezentujący graficzny design aplikacji. (Więcej o Mapach Google możecie przeczytać tutaj) Druga część artykułu Google kocha iOS – Użytkownicy iOS kochają Google już dziś o godzinie 20:00 w AntyApps. 