02.01.2014 Proste, causalowe gry ekonomiczne mogą dzięki platformom mobilnym przeżyć drugą młodość. Gas Station to jedna z tego typu gier, gdzie musimy sprawnie zarządzać czasem, obsługiwać zniecierpliwionych klientów i robić pieniądze, za które ulepszymy nasz biznes. Idea jest szalenie prosta i nisamowicie grywalna. Czy konwencja stacji benzynowej w połączeniu z obsługą za pomocą dotyku sprawdza się? Gas Station – Rush Hour! opowiada o losach wujka Tonego, który wydał oszczędności swojego życia ze zrealizowanie marzenia i otworzenie stacji paliw. Naszym zadaniem jest wesprzeć go, aby biznes nie upadł, a inwestycja zwróciła się z nawiązką. Będziemy zatem musieli radzić sobie z klientami i ostrożnie zarządzać środkami, aby stacja rozrosła się i przynosiła jak największe zyski.  Zabawa w Gas Station przypomina inne produkcje z gatunku Time-management. Naszym zadaniem jest tutaj odpowiednie kierowanie pojazdów, w zależności od ich potrzeb, do wybranych stanowisk. Część z nich wymaga również dodatkowych usług, jak mycie, naprawa czy zakupy. Celem jest odpowiednio szybkie reagowanie, zadbanie o zgodność kolorów aut z kolorami pól, na które je stawiamy oraz unikanie długich kolejek, co skutkuje uciekającymi klientami. Wbrew pozorom to wszystko wcale nie jest takie łatwe, a już w szczególności zdobywanie kombosów dających więcej niż normalnie punktów.  Za zarobione na obsłudze klientów pieniądze możemy kupować ulepszenia, które pozwolą nam dostarczyć lepsze, nowe usługi, przyśpieszyć cały proces i ułatwić sobie zabawę. Dzięki temu nasi klienci nie niecierpliwią się tak szybko, a poszczególne czynności trwają krócej. Im większa stacja, tym więcej pojazdów może jednocześnie przyjąć, a więc warto dbać o odpowiednią infrastrukturę.  Grafika w grze jest całkiem przyjemna dla oka. Utrzymano ją w konwencji kreskówkowej, bez zbędnego kombinowania z trzema wymiarami. Dało t bardzo dobre efekty. Postaci pojawiające się w trakcie zabawy, ekrany menu itp. są bardzo spójne i wpisują się w tę samą stylistykę. To naprawdę kawał dobrej roboty. Szkoda tylko, że gra ma problemy z ekranami w proporcjach 4:3 i nie wykorzystuje pełnej dostępnej przestrzeni.  Za Gas Station musimy zapłacić w sklepie Google Play 8,90 zł, co jest stosunkowo wysoką kwotą, jak na aplikację mobilną. W praktyce jednak w zamian otrzymujemy tytuł całkowicie pozbawiony mikropłatności i oferujący wiele godzin zabawy. Zapewniam, że ten gatunek potrafi skutecznie wciągnąć, ale sam w sobie jest raczej przeznaczony do relaksu na kanapie, aniżeli krótkich sesji w tramwaju czy kolejce do kasy w sklepie. 