28.02.2012 Wygląda na to, że produkcja Playdead będąca jedną z najbardziej zasłużonych gier indie ostatnich lat zmierza na Androida oraz iOSa. Na razie twórcy nie chcą zdradzać szczegółów, ale powinniśmy być czujni, bo to naprawdę gra, na którą warto wyczekiwać. Nietuzinkowa, interesująca i dobrze pasująca do platform mobilnych – do rozgrywki nie potrzeba skomplikowanego sterowania.   Nie chcę Wam za dużo zdradzać z rozgrywki, ale napiszę, że budzimy się jako mały chłopiec i próbujemy odnaleźć naszą siostrę podróżując przez mroczny las, różne zniszczone zabudowania i inne interesujące miejsca. Siłą tej produkcji jest oprawa audiowizualna – wszystko pokazane jest w monochromatycznych barwach i przy bardzo przenikliwych dźwiękach, czujemy się w Limbo naprawdę osamotnieni i zagubieni. W trakcie naszej wyprawy będziemy musieli rozwiązać kilka dziwnych zagadek, które na szczęście nie są szczególnie skomplikowane. Jest też trochę elementów platformowych i o te boję się najbardziej, jeśli chodzi o wydanie na Androida i iOSa. W końcu takie sekwencje skoków wymagają dużej synchronizacji, a wszyscy wiemy, że z ekranowym sterowaniem różnie bywa i nigdy nie odpowiada to wciśnięciu fizycznego przycisku. Na razie PlayDead nie chce zdradzić ile jeszcze czasu do premiery gry, ale tytuł jest już skończony i ukazał się przecież na PC, Macach, Xboxie 360 oraz PS3, więc nie możemy czekać zbyt długo. Sam już mam tę wielką przygodę za sobą, ale z miłą chęcią zakupię grę ponownie, o ile oczywiście nie będzie kosztować tyle samo, co na konsolach, czyli 15 dolarów, bo telefony to zupełnie rynek. Jedną trzecią z tego myślę, że bym zapłacił bez problemu. 