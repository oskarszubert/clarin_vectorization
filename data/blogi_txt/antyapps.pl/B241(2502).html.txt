28.05.2012 Z założenia nie piszę o aplikacjach słabych, gdyż szkoda na nie czasu. Jednak czasami trafia się taki potworek, jak aplikacja, której recenzję właśnie popełniam i nie mogę się powstrzymać: muszę o tym napisać. Zwłaszcza, że do tej pory jeszcze nie spotkałem się z tak słabo wykonaną aplikacją, nie tylko pod względem pomysłu, ale również samej produkcji. Ten „pean pochwalny” dedykuję aplikacji My Last Wish która jest, przynajmniej na pierwszy rzut oka, aplikacją społecznościową. Jednym z fenomenów social media jest bazowanie na prostej ludzkiej potrzebie wyrażania opinii. Internet jest idealnym medium do tego typu aktywności, gdyż pozwala zachować złudzenie anonimowości zachęcając tym samym do dużej dozy szczerości. Social media ową chęć wyrażania opinii przekuwają na funkcje, opcje i gry, pobudzają i przetwarzają. Oczywiście głoszenie opinii to tylko jeden z czynników napędzających serwisy społecznościowe, ale jeden z większych. Nic więc dziwnego, że powstają różne społecznościówki, również te mobilne, które bazują na tej ludzkiej potrzebie. Jedną z nich jest Amen – świetna aplikacja, której poświęciłem recenzję na Antyapps. Teraz jednak kilka słów o zupełnie nie-świetnej aplikacji: My Last Wish. Aplikacja ta to jedna wielka lista rzeczy, które chce się zrobić przed śmiercią. Oczywiście nie jest to aplikacja skierowana do ludzi, którzy umierają, ale generalnie do każdego, kto chciałbym podzielić się swoim „ostatnim” życzeniem lub całym ich katalogiem. Użytkownicy aplikacji wyrażają swoje życzenia, a inni mogą zaznaczyć, że mają takie same. W ten sposób, teoretycznie, nawiązywać ma się komunikacja między użytkownikami aplikacji, motor każdego serwisu społecznościowego.    Osobiście mało bulwersuje mnie to, że stworzono aplikację, której motorem zamachowym jest śmierć. W końcu większość udzielających się osób za jej pośrednictwem traktuje to z przymrużeniem oka. Zaskakuje mnie jednak sam fakt, że można było oprzeć budowanie aplikacji społecznościowej na takim motywie. Tak naprawdę ludzie nie chcą rozmawiać o śmierci, która jest niezwykle intymną kwestią. Ile osób korzystających z tej aplikacji rzeczywiście wyraża własne „ostatnie” życzenie? Poza tym śmierć, jako cool factor? No błagam… Jestem jeszcze w stanie zrozumieć, że ktoś tworzy aplikację opartą na takim pomyśle, czemu nie? Ale mógłby to zrobić dobrze. A sama aplikacja woła o pomstę do nieba. Jest brzydka, ma beznadziejną nawigację, wygląda, jakby zrobiono ją na kolanie. Wystarczy przyjrzeć się chociażby napisom, które nie są nawet dostosowane do wyświetlania i straszą pikselozą. Może tak być, że aplikacja ta nie jest wcale produktem, którego celem jest stworzenie społeczności, a jej zadaniem nie jest odniesienie komercyjnego sukcesu. Wygląda to raczej na próbkę mającą reklamować samą firmę White Lotus Corporation. Jeżeli tak, to ktoś pokpił sprawę. Gdybym miał bazować na tej aplikacji przy wyborze usług tej firmy, to unikałbym jej na każdym kroku. My Last Wish to koszmar w każdym calu. Jeżeli natkniecie się na nią w AppStore, a pewnie tak się stanie, to odradzam jej pobieranie, choć jest darmowa. Strata pamięci na telefonie i nic więcej. Ocena: 1 (za odwagę stworzenia czegoś takiego) 