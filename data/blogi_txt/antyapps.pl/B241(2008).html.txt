10.12.2012 Na ostatnie dni grudnia wszyscy czekają z wypiekami na twarzy — dzieciaki będą wyglądać za oknami zastępu reniferów i Świętego Mikołaja, a starsi wyczekiwać pierwszych oznak hucznie zapowiadanego końca świata. Mam nadzieję, że nie będzie on wyglądał jak w opisywanej dziś grze, która w postaci free runnera usiłuje dać pewien jego obraz… Niedaleka przyszłość, nadeszła zapowiadana od wieków apokalipsa. W centrach wielkich miast na ulicach chaos — w jednych spodziewać się możemy pod stopami lawy oraz płonących i porozrzucanych wszędzie pojazdów; w innych powódź i brodzimy po kolana w wodzie. Jakkolwiek by jednak nie było, biegniemy przed siebie starając się zebrać jak najwięcej tamtejszej waluty, którą jest… taśma policyjna. Im więcej jej zbierzemy, tym lepsze zakupy będziemy mogli zrobić w dostępnym w TheEndApp sklepiku. Power-upy, a może nowi bohaterowie? Za wszystko zapłacicie zabezpieczającą taśmą. Nie miejcie jednak złudzeń, że będzie to proste zadanie — jej fragmenty co prawda napotykamy co rusz, jednak by móc zaszaleć w sklepiku przyjdzie nam przebiec naprawdę długie kilometry. Jeżeli jednak zechcecie zacząć na bogato, nie ma problemu — tutaj również nie zabrakło mikrotransakcji. W TheEndApp dostępne są trzy „rozdziały”: początki, level pro oraz Londyńskie „apocalympics”. W każdym z nich twórcy przygotowali dla nas zestaw wyzwań, po uporaniu z którymi możemy wziąć udział w niekończącym się biegu na punkty. Już teraz jednak ostrzegam, że w darmowy jest tylko pierwszy z nich — za odblokowanie kolejnych, czyli odblokowanie wersji pro, przyjdzie nam zapłacić blisko 10 złotych. Zyskamy tym samym dostęp do wszystkich przedmiotów oraz kilka innych usprawnień. Z technicznego punktu widzenia gra kontynuuje tradycyjny schemat znany i lubiany od czasów premiery Temple Run. Świat obserwujemy zza pleców bohatera, automatycznie biegniemy przed siebie, wychylając urządzenie omijamy przedmioty, a gestami przesunięcia palcem po panelu dotykowym skręcamy, skaczemy lub wykonujemy efektowny wślizg. W każdej rundzie możemy się kilka razy bonusowo sparzyć lub delikatnie zawadzić o porozstawiane przeszkody. TheEndApp wygląda ładnie — estetycznie wykonane, tętniące życiem miasta pełne różnorodnych elementów. Wszystkie nasze gonitwy umilać będzie przyjemna dla ucha, wpasowująca się w klimat, muzyka oraz dźwięki tamtejszej apokalipsy. Gra nie wnosi niczego nowego do gatunku — wszystko to widzieliśmy już zarówno w Temple Run, jak i kolejnych, powstających na jego popularności, klonach. Jedynym nowum są tu zestawy wyzwań dawkowane przez kilkanaście dni, jednak jakkolwiek fajne by one nie były, panoszące się wszędzie mikropłatności skutecznie mi grę obrzydziły. Jeżeli jesteście miłośnikami tego typu free runnerów, warto sprawdzić — w innym wypadku lepiej zainteresować się którymś z klasyków. TheEndApp dostępne jest „za darmo” zarówno na iOS jak i Androida. 