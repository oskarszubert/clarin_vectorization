19.01.2013 Zapraszam do trzeciego w tym roku zestawienia ciekawych i jednocześnie przecenionych gier z ogromnych zasobów App Store. Dziś, podobnie jak w dwa poprzednie weekendy, wyszukałem dla Was 5 tytułów, przy których powinniście spędzić przynajmniej kilka udanych godzin. Tym razem, decydując się na pobranie wszystkich gier z listy możecie zaoszczędzić aż 70 zł! Rail Rush Rozklekotany drewniany wózek mknie z zawrotną prędkością po kopalnianych korytarzach. „Zawartość” wagonika stanowi postać stylizowana na znanego archeologa i poszukiwacza przygód z filmowej tetralogii Stevena Spielberga. Życie naszego bohatera zależy od gracza, a dokładniej od jego refleksu i skupienia. Kopalnia złota, której kręte korytarze przemierzamy, usiana jest rozpadlinami i innymi niebezpieczeństwami, a tory po których coraz szybciej toczy się wagonik lubią kończyć się w najmniej oczekiwanym momencie. Podczas rozgrywki zbieramy nieskończone ilości złota i szlachetnych kamieni oraz wykonujemy liczne misje. W Rail Rush może podobać się czytelna trójwymiarowa grafika i spora grywalność, dzięki której tytuł jest jednym z najlepszych w swoim gatunku. Gra w wersji uniwersalnej dostępna jest pod tym adresem. Przecena: 0,89€ – Free.  Paul   Percy Raczej nietypowa i ciekawie pomyślana gra typu puzzle przeznaczona tylko na tablety z systemem iOS na pokładzie. Ekran, na którym rozgrywa się historia Paul’a i Percy’ego został podzielony na dwie połowy, przy czym gracz w danym momencie może strować tylko jednym z bohaterów. Zadanie, które przed nami postawiono jest teoretycznie proste – mamy doprowadzić obie postacie z duetu P P do zaznaczonego na planszy pola. To co proste w teorii okazuje się stosunkowo trudne w praktyce. Gra dla lubiących wyzwania i zagadki logiczne wymagające kombinowania. Funkcjonalnością wartą wspomnienia jest opcja przewijania rozgrywki w momencie popełnienia błędu. Przecena: 2,69€ – Free.  Angry Birds Rio Trzecia część serii, o której słyszeli już chyba wszyscy. Tym razem Angry Birds lądują w kolorowym Rio de Janeiro. Gra wyróżnia się spośród całego cyklu m.in. brakiem złych zielonych świń czyli standardowego przeciwnika Wściekłych Ptaków. Nieco w innym stylu jest również utrzymana oprawa audiowizualna – moim zdaniem prezentuje się ona lepiej niż w dwóch poprzedzających Rio częściach gry. Na chwilę obecną tytuł oferuje 180 poziomów podzielonych na 6 epizodów. Dodatkowo na odblokowanie czeka ponad 20 plansz bonusowych. Ciekawostką jest fakt, że Angry Birds Rio dostępny jest za darmo po raz pierwszy od czasu premiery mającej miejsce w marcu 2011 roku. Jeżeli ktoś jeszcze nie ma tego tytułu w swojej kolekcji, polecam pobrać go właśnie teraz, gdyż w najbliższym czasie taka okazja prawie na pewno się nie powtórzy. Wersję przeznaczoną na iPhone’a pobierzecie stąd, natomiast wydanie HD znajdziecie tutaj. Przecena: 2,69/0,89€ – Free.  Hunters: Episode One Turowa gra taktyczna z możliwością rozwoju postaci. Jeżeli jesteście fanami takich tytułów jak UFO: Enemy Unknown czy Jagged Alliance to pierwsza część Hunters powinna jak najbardziej wpasować się w Wasze gusta. Gra charakteryzuje się dobrą oprawą audio i wideo. Tytuł przeznaczony jest raczej dla graczy mogących poświęcić mu nieco więcej czasu. W AppStore znajdziemy dwie wersje gry: przeznaczoną na iPhone’a i iPod’a Touch oraz wydanie HD zaprojektowane z myślą o iPadzie. Przecena: 5,99/4,49€ – Free.  Youda Survivor (Full) Youda Survivor to propozycja dla wszystkich, którzy chcą się poczuć jak Robinson Cruzoe. Gra oferuje 80 poziomow, w których „naklikamy” się co nie miara. Podczas rozgrywki wykonujemy zadania wymyślone przez twórców, obcujemy z tajemniczymi rytuałami i… sterujemy pogodą. Youda Survivor obsługuje wyświetlacze Retina i występuje w AppStore w dwóch wersjach – standardowej (iPhone, iPod Touch) oraz HD (iPad). Przecena: 4,49/2,69€ – Free. 