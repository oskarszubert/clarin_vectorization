08.05.2012 Po tym jak w App Store przeżywaliśmy prawdziwy BOOM na aplikacje umożliwiające tworzenie grafik składających się z kilku zdjęć umieszczonych w ładnej ramce (poleciłem wam wtedy świetne narzędzie – Fuzel), przyszedł czas na serię aplikacji umożliwiających „zabawną” obróbkę zdjęć. Co mam na myśli, mówiąc „zabawną”? Otóż to nie tylko nałożenie wyjątkowego efektu i ramki. To także dodanie komiksowych chmurek, różnego rodzaju naklejek, napisów oraz elementów twórczości własnej stworzonych przy pomocy wbudowanego pędzla. Który program wybrać?  Ostatnio przeszukując wirtualne półki App Store natknąłem się na dwa, całkiem niezłe narzędzia, które pozwalają na wykonanie nadprogramowej obróbki pstrykniętych przez nas zdjęć. Możemy nie tylko nałożyć efekty znane nam z Instagramu jak filtry czy ramki, te aplikacje pozwalają na dużo więcej. LINE Camera oraz PicToon! to niemalże identyczne programy. Postanowiłem sprawdzić, który z nich pozwala nam na więcej. LINE Camera – Nie tylko zdjęcia. Zaraz po uruchomieniu programu, naszym oczom ukazuje się obraz widziany przez naszą kamerę. Możemy od razu zrobić zdjęcie lub włączyć samowyzwalacz (2, 5, 10 lub 30 sekund). W przypadku tej drugiej opcji, brakuje tylko „piszczącego” sygnalizatora o upływającym czasie. Odliczanie widoczne jest jedynie na ekranie telefonu. Istnieje także możliwość wczytania zdjęcia wykonanego wcześniej. Zdjęcie gotowe? Zatem przystępujemy do edycji. Program pozwala nam na nałożenie filtrów (jest ich 18), ramki (jedna ze 110), dodanie stempla (zostały one podzielone na pięć kategorii), malowanie po zdjęciu (możemy wybrać grubość pędzla oraz wybrać jeden z przygotowanych styli) oraz nałożenie tekstu (do wyboru mamy bardzo dużą kolekcję czcionek, kolor napisu także zależy od nas).  Gotowe zdjęcie możemy zapisać w pamięci naszego telefonu, a także udostępnić bezpośrednio na portalach społecznościowych (m.in. Facebook i Twitter). Obsługa aplikacji nie należy do skomplikowanych. Praca z programem nie przysparza większych problemów, a wykonane przez nas prace zapisywane są w specjalnie stworzonym albumie aplikacji Zdjęcia. Interfejs jest schludny i przejrzysty. LINE Camera to jednak nie tylko program do obróbki zdjęć. Aplikacja umożliwia nam także „malowanie” po ekranie bez konieczności wykonywania zdjęcia. Wtedy jedynym dostępnym narzędziem będzie pędzel. W dalszym procesie możemy jednak urozmaicić nasze dzieło o efekty, które mogliśmy wykorzystać przy obróbce zdjęć. PicToon! – Słodsza oprawa, mniejsza funkcjonalność. PicToon! to aplikacja, której „przeznaczenie” niczym się nie różni w porównaniu do LINE Camera. To także program, który umożliwia nam bardziej rozbudowaną edycję naszych fotografii. Zaraz po jego uruchomieniu, z ekranu głównego możemy wybrać jedną z trzech opcji – Zrób zdjęcie, Załaduj zdjęcie oraz Galeria zdjęć. Wspomniana Galeria, nie jest jednak ogólnym przeglądem wykonanych przez nas prac, to efekty działania użytkowników PicToon! z całego świata, które nie raz mogą nas zainspirować do działania. Obróbka zdjęcia, przebiega na podobnych zasadach. Pierwszy etap to filtry (jest ich 9), dodanie ramki (jedna z 24), komiksowej chmurki (4 rodzaje) zaraz po jej dodaniu, program poprosi nas o wpisane tekstu do środka (do wyboru mamy kilka czcionek, możemy dowolnie zarządzać kolorami), a na koniec twórcy zostawili naklejki, których jest dużo mniej w porównaniu do LINE Camera.  Interfejs programu jest bardzo dobrze przygotowany, a jego obsługa nie sprawia większych problemów. Gotowe prace możemy zapisać w pamięci telefonu oraz opublikować na Facebooku lub Twitterze. Co wybrać? Chcąc porównać oba programy, warto przeanalizować każdy ich fragment. Argumentami „za” LINE Camera przemawiają: samowyzwalacz, lepsze efekty, więcej ramek, możliwość malowania, dodanie tekstu bez konieczności umieszczania „chmurki”. PicToon! broni się natomiast lepiej przygotowanymi naklejkami oraz łatwością dodawania myślowych dymków. Werdykt chyba zatem wywnioskowaliście już sami. Ten pojedynek wygrywa LINE Camera. Oba programy są jednak bezpłatne, więc nie bójcie się ich przetestować na własną rękę, a następnie wybrać swojego faworyta. Pobierz LINE Camera, PicToon!. 