21.12.2012 Światowa premiera najnowszego dzieła Peter’a Jackson’a za nami. Już w przyszłym tygodniu obraz zawita na ekrany polskich kin, a tłumy fanów oderwą się od świątecznych stołów i zgodnie ruszą do kin. Jednocześnie większość osób stanie przed nie małym dylematem gdyż Hobbit: Niezwykła Podróż to bodajże pierwszy film w historii, który obejrzeć można w aż 7 wersjach i przeróżnych kombinacjach: 2D, 3D, 48 fps, 24 fps, z napisami lub dubbingiem – podobno od przybytku głowa nie boli, ja jednak mam nie lada zagwozdkę z wyborem odpowiedniego wariantu na pierwszy seans. By umilić sobie czas jaki pozostał do ponownego zanurzenia się w filmowe Śródziemie postanowiłem sprawdzić co też w tematyce Hobbita ma do zaoferowania AppStore. Niesamowity świat wykreowany na kartach książki przez Tolkiena w połączeniu z niezwykle efektownym stylem Peter’a Jacksona zaowocował bardzo udaną filmową trylogią „Władca Pierścieni”. Kraina, którą mieliśmy okazję podziwiać na ekranach kin kilka lat temu i która ponownie na nich zagościła za sprawą Hobbita daje niezwykłe pole do popisu twórcom gier i aplikacji. Tym bardziej boli, że jak się okazuje jest to potencjał jak dotychczas w ogóle nie wykorzystany. Hobbit Movies Opisywany przeze mnie we wrześniu Hobbit Movies był i jest do dziś, jedyną oficjalną aplikacją związaną z filmem Peter’a Jacksona. W programie od czasu jego premiery nie zaszły żadne znaczące zmiany, więc mój jesienny wpis nie stracił na aktualności. (…) Hobbit Movies prezentuje się na chwilę obecną dosyć skromnie. Aplikacja nastawiona jest przede wszystkim na materiały multimedialne, a jako że do premiery pierwszej części trylogii zostało jeszcze trochę czasu, tych nie jest zbyt wiele. (…) Znajdziemy wśród nich fotografie bohaterów, filmy z planu zdjęciowego, tapety na iPhone’a oraz iPad’a, panoramy 360 stopni z nory hobbita i wioski niziołków oraz nieco informacji o samym filmie. Nie jest tego zbyt wiele i z całością (prócz filmów, które jednak są dostępne w sieci już od dłuższego czasu) można zapoznać się dosłownie w kilka minut. Brakuje czegoś unikalnego (dwie panoramy to nieco za mało), czegoś, co nie byłoby dostępne w sieci na pierwszej z brzegu stronie poświęconej ekranizacji.  Wersja 1.1 Hobbit Movies dodała do ekranu głównego aplikacji strumień z oficjalnego kanału Twittera filmu. Niestety wspomniana funkcjonalność (poza dyskusyjnym sensem jej wprowadzenia) prezentuje się przeciętnie i sprawia wrażenie „doklejonej” na siłę. Program dostępny jest w wersji uniwersalnej, bez zmian pozostała również jego cena, która od chwili premiery wynosi zero złotych:)      Hobbit: Kingdoms of Middle-earth Jedyna gra nawiązująca do najnowszego filmu Peter’a Jackson’a jaką znajdziemy w AppStore. Aplikacja wydana została w wersji uniwersalnej i jest dostępna za darmo (przynajmniej teoretycznie, bo mikropłatności w niej co nie miara!). Rozgrywka polega na zarządzaniu imperium krasnoludów lub elfów – wybór zależy od preferencji gracza. Jeżeli graliście w jakąkolwiek grę przeglądarkową w stylu Plemion to odpalając Hobbit: KOM poczujecie się jak w domu – praktycznie nieskończenie wielki świat, gracz obok gracza i nieustanna produkcja wojska.  Gra wymaga oczywiście stałego połączenia z internetem i naszej nieustanej uwagi jeżeli nie chcemy zostać w tyle za sąsiadami. Choć screeny, które prezentują opisywaną produkcję w AppStore wyglądają obiecująco, to w rzeczywistości grafika nie zachwyca – duże piksele i kiepskie modele budynków odrzucają już na starcie. Nie jestem specjalistą od tej kategorii gier, dlatego też ciężko obiektywnie ocenić mi grywalność Hobbit: KOM , w każdym razie mnie rozgrywka nie porwała. Graczy szukających szybkiej i przyjemnej zabawy nie zachęci zapewne przeładowany interfejs i całe mnóstwo opcji, wśród których skrzętnie upchano różnego rodzaju mikropłatności potrafiących zniechęcić nawet największych fanów filmowego Śródziemia.      Gollum Booth   Smeagol Booth Cały zestaw programów darmowych i płatnych, za pomocą których (przynajmniej teoretycznie) zmienimy nas i naszych znajomych na zdjęciach w Gollumo-podobne stwory. Niestety aplikacje stoją na bardzo niskim poziomie. Przezornie pobrałem z AppStore tylko wersje bezpłatne i jak się szybko okazało była to bardzo dobra decyzja. Pomijam tutaj oczywiście kwestię reklam, których w darmowych wersjach Gollum i Smeagol Booth znajdziemy naprawdę wiele. Po aplikacjach spodziewałem się ciekawego morfingu wgranych fotografii, w efekcie którego otrzymamy efektowny portret, który zapiszemy w bibliotece zdjęć lub udostępnimy w portalu społecznościowym. Tymczasem programy umożliwiają jedynie zastąpienie twarzy na wgranej fotografii obliczem filmowego Smeagola, Golluma, Orka lub innego potwora. Wybór grafik nie przyprawia o zawrót głowy, a „przekształcone” oblicze razi sztucznością. Jeżeli mimo to zechcecie zapoznać się z jednym z darmowych programów z opisywanej serii, link znajdziecie poniżej. 