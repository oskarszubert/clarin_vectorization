29.08.2012 Przełom sierpnia i września od zawsze był ucztą dla miłośników szwedzkiego wystroju wnętrz — na rynku pojawia się nowy katalog IKEA, w którym czeka wiele obniżek cen, nowych aranżacji wnętrz i pomysłów na to jak urządzić własne em. Jeżeli nie dotarło do Waszego domu jeszcze tomiszcze dystrybuowane przez sklepy, a nie możecie się już doczekać tego co Was czeka w tym roku, warto zainteresować się elektroniczną wersją. Od teraz dostępną również na urządzenia z Androidem. W Google Play udostępniona zostałą niewielkich rozmiarów aplikacja, po której odpaleniu zostajemy poproszeni o wybór języka, w jakim chcielibyśmy pobrać katalog. Naturalnie wybrałem polski i po ściągnięciu dodatkowych kilkudziesięciu megabajtów mogłem się cieszyć wirtualną wersją katalogu. Czy wyróżnia ją coś specjalnego? Teoretycznie — tak. W praktyce jednak całość nie sprawdza się tak fajnie, jakbym tego oczekiwał. O co chodzi? Otóż przeglądając kolejne strony kolorowego katalogu (nadmienię jeszcze, że w pionie wyświetla się jedna strona, w poziomie zaś cała rozkładówka), na dole dostępna jest niewielka ramka, za pośrednictwem której możemy szybko dotrzeć do pokazywanych na stronie produktów. I niby tak jest, ale, cóż, bardziej niby, niż bardziej jest, gdyż w większości przypadków znalazło się tam o wiele mniej przedmiotów, niż widocznych na obrazku. Po kliknięciu nań otrzymujemy bliższe informacje o produkcie opatrzone większą fotografią. Jeżeli to wciąż dla nas za mało, możemy za pomocą jednego kliknięcia trafić na oficjalną stronę produktu w serwisie ikea.pl, gdzie znajdziemy jeszcze więcej informacji na jego temat, a także sprawdzić dostępność artykułu w magazynie interesującego nas sklepu. Na plus dla każdego wzrokowca będzie fakt, iż dla wielu artykułów dostępne są dodatkowe fotki oraz materiały wideo. Nim jeszcze rozpocznie się przeglądanie katalogu, można sprawdzić najbliższe sklepy IKEA w okolicy. No, teoretycznie, bo program wyraźnie twierdzi, że w kraju w którym przebywam nie ma sklepów sieci. No cóż, z moich informacji wynika co innego, ale co ja tam wiem… Każdą ze stron któe wyjątkowo przypadną nam do gustu możemy dodać do ulubionych, by szybko odnaleźć interesujące nas artykuły. Jeżeli nie chcemy brnąć po kolei przez cały katalog, możemy także skorzystać ze skrótów, które przeniosą nas bezpośrednio do działu z którego przedmiotów aktualnie szukamy. Cieszą mnie takie inicjatywy. Fajnie, że firmy myślą o promocji w różny sposób, a przy okazji pozwalają nam szybko dotrzeć do swoich ofert za pośednictwem zdobywających coraz większą popularność urządzeń mobilnych. Jeszcze trochę pracy przed nimi, bo jak widać w aplikacji nie brakuje dziur, błędów i niedoróbek, jednak myślenie o dotarciu do klienta za pośrednictwem różnych dróg pozwala mi optymistycznie spojrzeć w przyszłość. Mam nadzieję, że kiedy będę w przyszłym roku przeglądał katalog szwezkiego giganta wszystkie te niedociągnięcia znikną jak za odjęciem czarodziejskiej różdżki. Aplikacja jest dostępna za darmo w serwisie Google Play. 