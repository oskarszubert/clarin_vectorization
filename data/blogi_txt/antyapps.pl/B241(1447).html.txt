23.11.2011 Każdy z nas słucha muzyki, a gatunków, tymbardziej już wykonawców jest naprawdę od zatrzęsienia. W całym tym gąszczu muzycznym zdarza się przegapić koncert ulubionego artysty, podczas gdy ten grał w naszym mieście. Mając duże grono idoli, trudno jest obserwować ich trasy koncertowe. Dziś możemy zdać się jednak na Gigbeat, który zajmie się tym za nas. Poinformuje nas także o wydarzeniach odbywających się w naszej miejscowości. Główny ekran aplikacji zawiera przyciski Artyści, Wydarzenia, Lokalizacja oraz Moje imprezy. Pod nimi pojawia się natomiast informacja o nadchodzącym koncercie. Zakładka Artyści pozwala nam przeszukiwać wszystkich obserwowanych przez nas wykonawców oraz wyszukiwać nowych i dodawać ich do obserwowanych. W tej zakładce widzimy wyraźnie którzy artyści znajdują się w czasie tras koncertowych, a którzy nie. Nie bez znaczenia jest także funkcja skanowania biblioteki muzycznej na telefonie, gdzie aplikacja wyciąga nazwy wykonawców z tagów i automatycznie dodaje ich do obserwowanych. Druga zakładka to Wydarzenia. W tym miejscu pojawiają się posegregowane chronologicznie nadchodzące koncerty z naszej listy obserwowanych. Lista może być wyświetlona w trybie wszystkich artystów lub jedynie tych, którzy grają w pobliżu. Lokalizacja pozwala nam wyszukiwać wszystkie nadchodzące imprezy w danej miejscowości. Pozycji jest naprawdę sporo. Dla samego Poznania widnieje ich obecnie około kilkudziesięciu. Nic dziwnego, wszak Gigbeat opiera się o bazę koncertową serwisu Songkick. Dalej mamy możliwość zobaczenia wybranego klubu na mapie czy nawet zamówienia biletu. Songkick przekierowuje w przypadku koncertów w Polsce do polskich serwisów typu TicketPro. Zakładka Moje imprezy (My gigs) zbiera natomiast wszystkie wydarzenia, które oznaczymy gwiazdką. Aplikacja automatycznie aktualizuje bazę koncertową w tle i umożliwia wyświetlanie powiadomień, gdy tylko pojawią się nowe koncerty obserwowanych artystów. Gigbeat umożliwia także integrację z kontem Songkick oraz Last.fm. Gdyby tego było mało, jest w pełni darmowy i bez reklam. Czego jeszcze więcej chcieć? :) 