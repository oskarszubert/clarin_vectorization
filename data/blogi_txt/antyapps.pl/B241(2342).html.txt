22.01.2013 Widziałem już wiele gier logicznych, jednak z tak oryginalnym podejściem do tego gatunku nie spotkałem się już dawno. Dzięki Love Hate najwięksi światowi wrogowie będą musieli połączyć siły.  Pewnego dnia, na wzgórzu zamieszkiwanym przez Miłość i Nienawiść pojawił się tajemniczy, czerwony przycisk. Ciekawa nowości Miłość postanowiła nacisnąć guzik. Niespodziewanie dwójka bohaterów została przeniesiona do tajemniczej, ciemnej jaskini, a ich nowy czerwony przyjaciel transportował się tam razem z nimi. Nie mogąc znaleźć wyjścia, Nienawiści i Miłości nie pozostało nic innego jak po prostu nadal naciskać przycisk z nadzieją, że w końcu zabierze ich do domu. About Love, Hate and the other ones bo tak właśnie brzmi pełny tytuł gry wydanej przez studio Black Pants, to ciekawa produkcja typu puzzle gdzie by pokonać kolejne poziomy, dwa przeciwieństwa – miłość i nienawiść – w grze uosobione jako sympatyczne „duszki” krzyczące na zmianę I Love You i I Hate You będą musiały połączyć siły. Nienawiść może być miłości drabiną i pomóc osiągnąć jej wyższe elementy. Miłość krzycząc I Love You do innych duszków obecnych na planszy (jest ich aż 6 rodzajów) przyciąga ich do siebie. Współpraca w imię wolności obu bohaterom wychodzi naprawdę całkiem nieźle, a sprawcą obopólnego dobra są nasze palce. Przed nami bardziej i mniej zawiłe poziomy, których twórcy Love Hate przygotowali aż 70. Ciekawa, rysunkowa oprawa graficzna, przyjemne dla oka animacje, klimatyczne efekty dźwiękowe, łatwy do opanowania system sterowania (do którego wprowadza nas kilka pierwszych poziomów) oraz oryginalny pomysł z którym wcześniej się nie spotkałem powodują, że Love Hate to naprawdę warta uwagi propozycja na coraz zimniejsze, zimowe wieczory. Zwłaszcza, że teraz grę możecie pobrać bezpłatnie. 