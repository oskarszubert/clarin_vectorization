25.02.2013 Spokojnie, nie chodzi tu o rozsyłanie znajomym złośliwego oprogramowania, a jeszcze ciepłą grę, która dopiero co wylądowała w Google Play — Sporos. To minimalistyczna produkcja z gatunku logiczno-strategicznych (?), w której musimy zainfekować wszystkie komórki niewielkich organizmów, korzystając z zestawu przygotowanych bakterii które rozprzestrzeniają się w różnych kierunkach. Naszym zadaniem jest tak je poustawiać, by objęły w sumie swoim zasięgiem wszystkie komórki. W każdym z poziomów czekają na nas puste pola, które musimy wypełnić zawartością z zestawu nasion nazywanych Sporos. Te umiejscowione są w przyborniku w górnej części ekranu, a na każdym z nich widnieją symbole które mówią w jakich kierunkach rozprzestrzeniać się będą ich zawartości. Naszym zadaniem jest umiejscowić je tak, by na planszy nie pozostało ani jedno puste pole — dopiero wówczas zaliczamy poziom. W zależności od tego jak szybko uwiniemy się z zadaniem, zostajemy nagradzani gwiazdkami.  W grze znalazło się 300 poziomów w klasycznym trybie zabawy oraz, jeżeli wciąż Wam mało, dwieście dodatkowych czeka w Laboratoriach Eskperymentalnych — by odblokować do nich dostęp, należy kupić pełną wersję gry która kosztuje niewiele ponad 3 złote. W sumie pięćset poziomów wyzwań! Sam, mimo że na liczniku mam już kilka ładnych godzin, jestem dopiero w połowie udostępnionych za darmo łamigłówek. Sporos utrzymana jest w minimalistycznej konwencji — nienachalne, acz estetycznie przygotowane, tła, na których umiejscowione zostały szkielety czekające na nasze wypełnienie. Całości dopełnia spokojna, elektroniczna muzyka. Grę pobrać można za darmo zarówno na platformie Google Play jak i w AppStorze. 