09.12.2013 Poniedziałek zaczynamy dość  niemiłym, acz niezwykle potrzebnym, tonem. Aplikacja której zadaniem jest… przypominanie nam o płatnościach rachunków. Z jednej strony to wszystko można upchać do nowego kalendarza w Google Play — fakt. Z drugiej jednak strony, wiem po sobie, że czasami wygodniej nam jest korzystać z kilku programów, bo w każdym składujemy inne dane — w końcu sam tak robię z usługami do przechowywania plików w chmurze. Przypominacz faktur (ang. Bills Reminder), to prosty program w którym notujemy nasze wydatki. Dodając nową pozycję, czekają na nas następujące pola do wypełnienia: odbiorca (lub po prostu nazwa rachunku do zapłacenia), kwota, kategoria (do wyboru mamy kilkanaście, nowe możemy bez większego problemu dodać w odpowiedniej zakładce), typ (należność / do zapłaty), termin płatności, dodatkowe uwagi oraz automatyczne powtarzanie wpisu. Dla bardziej wymagających, każdą pozycję możemy okrasić własnoręcznie dodaną fotografią zamiast standardowej ikonki oferowanej przez program, by bardziej wyróżniała się w menu. Według własnego uznania możemy także zażądać od kiedy aplikacja ma powiadamiać nas, że zbliża się czas płatności należności. By oznaczyć poszczególne pozycje jako oznaczone, wystarczy na nie kliknąć i wybrać odpowiednią opcję.    Cała aplikacja podzielona została na trzy sekcje, faktury: zbliżające się, zapłacone oraz zaległe. Poza tym możemy jeszcze zarządzać kategoriami (choć w standardowych panuje taka różnorodność, że prawdopodobnie i one lwiej części z użytkowników wystarczą) oraz dokonać kilku zmian w standardowych ustawieniach. Wśród nich między innymi domyślne dni przypominania, waluta którą zarządzamy płatnościami oraz godziny w jakich mają nadejść przypomnienia. No właśnie, mają nadejść, bo mimo kombinacji i kilku prób, ani razu takowe do mnie nie nadeszły. I jak wynika z komentarzy w Google Play, nie jestem jedynym użytkownikiem, który miał z tym problem. Początkowo byłem przekonany, że to opcja która przeznaczona jest dla płatnej wersji programu, jednak z opisu dodatkowych korzyści z niej płynących wynika, że i tutaj powinna być obecna — zresztą gdyby nie, to po co ustawienia z nią związane?  Jeżeli potrzebujecie nowego programu do zarządzania płatnościami i po prostu chcecie je w praktyczny sposób zanotować, Przypominacz Faktur ma szansę na powodzenie. W przypadku gdy oczekujecie bardziej zaawansowanych narzędzi z milionem przypomnień — będzie to zdecydowanie chybiony wybór, choćby dlatego, że… no właśnie, powiadomienia w obecnej wersji aplikacji nie działają. Program dostępny jest w dwóch wersjach: darmowej oraz płatnej (ok. 12 złotych) — pozbawionej reklam, z widżetami, a także opcją wykonywania kopii zapasowej danych. 