17.04.2013 Proste gry logiczne już niejednokrotnie okazywały się być wielką siłą smartfonów i tabletów jeśli chodzi o mobilną rozrywkę, która w wolnych chwilach zabija czas i nudę. Gra Lazors śmiało może dołączyć do kanonu takich hitów jak Ceramic Destroyer, Cut and Slice czy X Construction, które opisywaliśmy już w przeszłości na łamach ANTYapps. Co ciekawe, ten tytuł pozbawiony jest jakichkolwiek reklam, a z Google Play możemy pobrać go zupełnie za darmo. Lazors należy do tych gier, które służąc do wypełniania krótkiego czasu, jaki spędzamy bezczynnie czekając w kolejkach lub jadąc tramwajem, potrafią ukraść go znacznie więcej, jeśli tylko pozwolimy się wciągnąć w laserowe łamigłówki. Mechanizm rozgrywki jest bardzo prosty: smuga lasera musi trafić w cel. Aby tego dokonać, na jej drodze ustawiamy rozmaite przeszkody, których zadaniem jest zmiana kierunku i odbicie promienia w inną stronę. Na drodze lasera mogą stanąć wszelkiego rodzaju lustra, pryzmaty, soczewki, a także przeszkody, które nie odbijają wiązki dalej. Każda z nich ma inną specyfikę i sprawia, że smuga światła zachowuje się inaczej. Naszym zadaniem jest ustawić „przeszkadzajki” w taki sposób, aby światło dotarło do wyznaczonego na planszy celu. Gra wydaje się być naprawdę prosta, jednak z każdym kolejnym poziomem wymaga poświęcenia większej uwagi i przemyślenia sytuacji. Szkoda, że twórcy nie pomyśleli o określeniu liczby ruchów, w której należy się zmieścić przestawiając przeszkody na konkretnym poziomie. Gra stałaby się dzięki temu trudniejsza i uniemożliwiłaby przestawianie pryzmatów i luster na „chybił trafił” aż do skutku. Jeśli zdarzy się jednak, że nie poradzicie sobie z jedną z układanek, twórcy gry zadbali o podpowiedzi. Ich liczba jest jednak ograniczona, a dodatkowe wskazówki możemy otrzymać przechodząc całe zestawy łamigłówek. Z racji tego, że aplikacja jest darmowa i pozbawiona reklam, nie da się ich również kupić, dlatego polecam rozwagę przy wykorzystywaniu podpowiedzi.  Lazors to 150 poziomów podzielonych na 15 pakietów o różnych poziomach trudności i zróżnicowania. Gra powinna przypaść do gustu zarówno dorosłym, jak również (ze względu na nieograniczoną liczbę ruchów) najmłodszym, którzy metodą prób i błędów również powinni sobie poradzić z przechodzeniem kolejnych poziomów. Miejmy nadzieję, że twórcy gry nie spoczną na laurach i nawet kosztem małego bannera reklamowego u dołu ekranu lub niewielkiej opłaty za apkę, nowych łamigłówek będzie przybywać! 