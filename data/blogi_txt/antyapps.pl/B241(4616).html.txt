16.02.2013 Przyznam szczerze, że wizja twórców The Great Fusion na 2022 rok nieco mnie przeraziła — wówczas to rozgrywa się akcja gry. Świat oszalał, władany przez korporacje, prawodawstwo jakie znamy właściwie już nie istnieje, a na obcowanie z kulturą mogą sobie pozwolić tylko najbogatsi… Nasz bohater natomiast jest spłukanym naukowcem, którego z pracy wyrzucili, uwaga, wraz z redukcją 100% załogi poza: rodziną i bliskimi przyjaciółmi. Nie liczyły się jego przełomowe odkrycia ani wielki umysł, chłopak popadł w ruinę, zalega z czynszem. Na szczęście się nie poddaje, kombinuje, a my wraz z nim.  Jeżeli lubicie gry typu wskaż i kliknij, to obok najświeższej propozycji Loading Home nie powinniście przemknąć się obojętnie. Produkcja posiada wszystkie cechy, za które miliony ludzi pokochały gatunek przed laty: ręcznie rysowaną grafikę, dużo porozrzucanych po świecie przedmiotów które musimy cierpliwie zbierać (nigdy nie wiadomo kiedy banan użyty na metronomie zadziała, pamiętajcie ;), sporo zagadek i świetnie napisanych dialogów, a wszystko to skąpane w sporej dawce humoru. Trochę naiwnego, może nawet momentami lekko prymitywnego, ale idealnie pasującego do konwencji i wciąż zabawnego. Mało? Dodajcie zatem dziesiątki odniesień do szeroko pojętej popkultury, w tym także gier.  Interfejs dotykowy sprawdza się w The Great Fusion znakomicie, podobnie jak we wszystkich grach tego typu na urządzeniach mobilnych. Całość prezentuje się bardzo dobrze zarówno na mniejszych jak i większych ekranach — choć nie ukrywam, że na tablecie nawiguje się nieco wygodniej. Choć to jedna z niewielu przygodówek, gdzie klikanie w przedmioty nie było żadnym problemem. A wszystko dopełnia piękna, ręcznie rysowana grafika i przyjemna dla ucha muzyka. Boicie się że utkwicie i nie ruszycie dalej? Spokojnie, w grze czeka na nas zestaw podpowiedzi, które rozwieją wszelkie wątpliwości. Od ogólnych, po coraz bardziej szczegółowe, aż w końcu podające nam odpowiedź na tacy.  Jeżeli jesteście fanami gatunku — pozycja obowiązkowa. Ale jeśli tylko zdarzało Wam się pogrywać i macie sentyment — koniecznie dajcie szansę, bo The Great Fusion jest „stara” duchem. Zabawna, momentami wnerwiająca, ale tak naprawdę to bardzo dobra gra. A do tego zarówno na Androida jak iOS wciąż dostępna w promocji — można ją nabyć za około 4 złote. Nie zwlekajcie! 