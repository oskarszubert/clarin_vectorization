06.08.2013 Współpraca nad dokumentami i zadaniami ewoluowała na przestrzeni ostatnich lat zdecydowanie szybciej niż kiedykolwiek. Ciągłe połączone z Siecią i mobilne aplikacje umożliwiają stały kontakt i błyskawiczne nanoszenie zmian. Często jednak korzystamy z wielu różnych usług, a wtedy ciężko jest ujednolicić i zorganizować pracę w kilku zespołach lub nad kilkoma projektami. Octonius ma nam w tym pomóc.  Listę wspieranych przez aplikację Octonius usług otwiera Evernote, jedna z najbardziej popularnych, jeśli nie najpopularniejsza usługa do notatek, a zaraz za nią znajdziemy tam Dysk Google i Dropboxa. Octonius pozwala na przeglądanie plików z każdej z tcyh usług ale to Codex Wall ma być centralnym miejscem aplikacji. Tam bowiem, zupełnie jak na Facebookowej ścianie, dzieje się najwięcej. Widoczne są wszystkie powiadomienia odnośnie edycji plików czy zmian w listach i notatkach, tak byśmy byli na bieżąco ze wszystkimi projektami. Na tej swoistej „tablicy” najwyższy priorytet będą mięć pliki udostępnione, tak by właśnie współpraca była najważniejsza.  Octonius pozwala także na tworzenie przypomnień związanych z każdym plików oraz konkretnych zadań, tak byśmy mogli po zakończeniu pracy nad którymkolwiek z nich „odfajkować” wykonaną robotę. Dostępna jest także opcja połączenia aplikacji z portalami Twitter i Facebook – wtedy aktualizacje statusów osób, które z nami współpracują, także będą wyświetlane w aplikacji.  Niestety nie wszystko jest takie różowe na jakie mogłoby wyglądać – Octonius to koszt 11,99 dolara rocznie lub 1,99 dolara miesięcznie. Co prawda do dyspozycji mamy 30 dniowy okres testowy, ale ciężko byłoby zgrać się z pozostałymi współpracownikami na tyle, by jednocześnie przetestować możliwości aplikacji. Ponadto, interfejs Octonius jest dość specyficzny, a użyte kolory mogą drażnić część użytkowników, w tym mnie. Czy warto zainteresować się tą aplikacją? Myślę, że warto co najmniej wypróbować okres testowy samej idei, wtedy decyzję będzie Wam łatwo podjąć. 