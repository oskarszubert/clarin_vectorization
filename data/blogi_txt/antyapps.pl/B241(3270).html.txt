06.11.2012 Kilkanaście lat temu byłem ogromnym miłośnikiem filmu prawie-w -całości-animowanego, w którym główną rolę zagrał nikt inny, jak sama gwiazda koszykówki, Michael Jordan — Kosmiczny Mecz (oryg. Space Jam). Nawet nie wiem czy doczekał się on jakiejś oficjalnej gry na którąś z platform, ale dzisiejsza produkcja nie dość że osadzona jest w kosmosie, traktuje o koszykówce, to jeszcze ma logo łudząco podobne do wspomnianego hitu. A jak prezentuje się w akcji?  Space Ball to uproszczona wersja koszykówki, w której nie potrzebujemy żadnej skomplikowanej taktyki czy skupiania się na grze zespołowej. Kluczem do sukcesu jest tutaj celność, którą wykorzystamy do trafiania piłką w automatycznie poruszające się na kilku poziomach kosze. Naszym zadaniem zaś jest… po prostu w nie wcelować. Jak? Ano tak, by zdobyć jak największą liczbę punktów, oczywiście.  Jak już wspomniałem, na planszy poruszają się na kilku piętrach kosze. Za rzuty do nich zgarniamy punkty, ale warto mieć na uwadze również bonusy i mnożniki, które można zdobyć np. trafiając na tyle celnie, by nasza piłka przeleciała przez obręcze na wszystkich dostępnych piętrach. Kolejnym sposobem jest umiejętne wykorzystywanie bonusów które wpadają po trafieniu w specjalne kosze, takich jak dodatkowych piłek czy wsadów które są naprawdę nieźle punktowane.  W grze dostępne są cztery tryby: klasyczny — w ustalonym limicie czasu musimy zdobyć jak największą ilość punktów, timed — tutaj czasu mamy o wiele mniej, jednak możemy go zwiększać dzięki trafianiu w specjalne kosze. Więcej czasu = więcej celnych rzutów = więcej punktów. Oprócz nich w Space Ball możemy skorzystać jeszcze z TNT — tam znajdują się miejsca z wybuchającymi beczkami, które niszczą nasze piłki, po trzech takich wypadkach gra się kończy, a wszystko to wieńczy tryb ultimate… który trzeba odblokować, acz jak — nie mam pojęcia, jeszcze mi się to nie udało.  Jeżeli chodzi o techniczne aspekty Space Ball, to wizualnie prezentuje się naprawdę fajnie: szczegółowe, dopracowane tła utrzymane w jednej konwencji, płynne animacje… w kwestii muzyki jest już nieco gorzej, przez cały czas zapętlona jest jedna melodia, która szybko drażnić. Najtrudniej jest mi ocenić kwestię sterowania. Z jednej strony przechylanie urządzenia by poruszać postacią i mazanie po ekranie by wyrzucić piłką jest najprostszym i jednym z najlepiej sprawdzających się schematów, z drugiej w tym wypadku przyjdzie nam chwilę potrenowa nim przyzwyczaimy się do oferowanej konfiguracji, bowiem kalibracja ekranu pozostawia trochę do życzenia. Treningu rzutów do kosza nigdy nie za wiele — w Space Ball możemy nieustannie trenować nasze umiejętności i starać się wykręcać coraz lepsze wyniki. Świetnie wykonana, wciągająca, a do tego jeszcze darmowa. Jeżeli szukacie czegoś na krótsze i dłuższe momenty w których możecie zająć czas zabawą na smartfonie czy tablecie — nie zwlekajcie! 