01.11.2013 Nawet się nie obejrzeliśmy, a już kolejny dobry miesiąc za nami. Mimo że pogoda w dużej mierze wciąż dopisuje, nie przeszkadzało nam to w opisaniu kolejnych dziesiątek znakomitych gier i aplikacji na trzy najpopularniejsze systemy mobilne. Czas zatem na subiektywne podsumowanie najlepszych aplikacji, które w październiku zagościły na łamach AntyApps — ale lojalnie uprzedzam, że ograniczenie się do kilkunastu pozycji nie było zadaniem łatwym, dlatego warto oprócz tego samodzielnie przebrnąć przez stosowną kategorię w serwisie. Air Projector Ciekawa propozycja dla wszystkich, którzy muszą raz na jakiś czas poprowadzić krótką prezentację i nie posiadają specjalistycznych urządzeń. Dzięki Air Projectorowi można sprawnie wyświetlać obrazki oraz dokumenty w przeglądarce internetowej, wybierając je na bieżąco z biblioteki naszego tabletu lub smartfona. Przejdź do wpisu. BlackBerry Messenger BlackBerry co prawda lata świetności ma już dawno za sobą, ale ich komunikator to wciąż kawał solidnego kodu. Brak dostępu z komputerów stacjonarnych to spory minus, ale podobno nie można mieć wszystkiego… Przejdź do wpisu. Calculator 7  Nowoczesny i rozbudowany kalkulator na iOS to rzecz, obok której nie powinni przejść obojętnie szczególnie użytkownicy iPadów, w których brakuje tak — wydawałoby się — podstawowej w dzisiejszych czasach aplikacji. Oto jedna z ciekawszych propozycji w tym temacie :-). Przejdź do wpisu. Doodly  Mazy i bazgroły wszędzie! Stylowe i ładne, pomogą nam ozdobić wykonane wcześniej lub „na gorąco” obrazki. Oprócz biblioteki grafik możemy dodawać również własne, a ich kolor zależeć będzie tylko od naszego widzimisię! Przejdź do wpisu. GPlayer  Mimo że program nie należy do najpopularniejszych odtwarzaczy filmów dostępnych na rynku, to zdecydowanie jest pozycją wartą uwagi. Dlaczego? Znakomicie radzi sobie z wieloma formatami zarówno plików wideo jak i napisów, również z polskim kodowaniem… czego chcieć więcej? Przejdź do wpisu. House of the Dead  Strrrrrraszna strzelanina na szynach Segi jakiś czas temu już trafiła na urządzenia mobilne i co tu dużo mówić, znakomicie sobie na nich radzi! Kolejne hordy zombie do ujarzmienia, pociski do wystrzelenia i krew do przelania. Aha, nie zapominajmy o punktach do zdobycia, bo co to za zabawa bez nich?! Przejdź do wpisu. Monster Meltdown Łapanie potworów które uciekły z laboratorium jeszcze nigdy nie było takie przyjemne. Jedno z moich największych odkryć ostatnich miesięcy w temacie gier na tablety. Piękna, pomysłowa, znakomicie zaprojektowana gra platformowo-logiczna, obok której nie powinniście przejść obojętnie. Przejdź do wpisu. Musyc Zabawa muzyką — w przenośni i dosłownie. Piękna, rozbudowana, okraszona wyczerpującymi samouczkami pozycja, od której niezwykle trudno się oderwać, jedna z najbardziej magicznych produkcji z jaką spotkacie się na urządzeniach mobilnych. Przejdź do wpisu. National Geographic — Odkrywca  Nie mogło zabraknąć choćby jednego magazynu. Dziś propozycja National Geographic dla najmłodszych, czyli Odkrywca, choć tak naprawdę dorośli również mają szansę odnaleźć tam wiele ciekawostek. Oprócz wielu tekstów i fotografii czekają na Odkrywców również bogate biblioteki multimediów. Przejdź do wpisu. Prąd w domu Nie jest to najbardziej rozbudowana aplikacja jaką mieliśmy przyjemność testować, jednak jej idea jest naprawdę godna uznania. Ciekawi jak lepiej zarządzać wykorzystaniem prądu w domowym zaciszu? Sprawdźcie to z Prądem w domu! Przejdź do wpisu. Śpiewanki  Karaoke dla przedszkolaków — to jest to. Ze Śpiewankami dzieciaki mogą się bawić, uczyć i nagrywać. Biblioteka utworów wygląda zachęcająco, obfituje bowiem w same dziecięcie hity. Jeżeli macie muzykalną pociechę, albo chcecie w nim tę muzykalność obudzić, warto Śpiewankom dać szansę. Przejdź do wpisu. Tweetbot 3  Najlepszy (by nie napisać bezkonkurencyjny) klient Twittera na iOS nareszcie porzucił gradienty na rzecz nowoczesnego płaskiego designu, w jakim skąpana jest najnowsza odsłona systemu Apple. Ładniejszy, szybszy — wciąż jednak nie mający sobie równych! Przejdź do wpisu. Tick Tock Task  List zadań w Google Play jest wiele i nie będziemy sobie mydlić oczu, że to ta jedyna. Konkurencja jest o tyle dobra, że każdy może znaleźć propozycję, która przypadnie mu do gustu najbardziej. TTT jest nowoczesną i użyteczną propozycją, zdecydowanie wartą sprawdzenia :-) Przejdź do wpisu. Quick Math+  Kto by przypuszczał, że matematyka może być przyjemną? Wzorowo wykonana aplikacja z cyferkami i zadaniami do wykonania w roli głównej, od której wprost nie można się oderwać. Strzał w dziesiątkę, chciałoby się rzec! ;-) Przejdź do wpisu. Wi-Fi Mouse  Kiedy komputer znajduje się kilka metrów od Was, a Wy desperacko nie macie ochoty się do niego podnosić przydałaby się bezprzewodowa mysz. Optyczne nie radzą sobie najlepiej we wszystkich sytuacjach, więc może warto byłoby skorzystać z mobilnego gładzika, w który to z Wi-Fi Mouse możemy zamienić nasz smartfon/tablet po zaledwie kilku kliknięciach? Przejdź do wpisu. Wielki test przeglądarek internetowych  Może nie jest to aplikacja jako-taka, bo jak sam tytuł wskazuje — to zestawienie z testem, ale mimo wszystko warto rzucić okiem na teksty Marcina w których opisuje, po kolei zestaw zarówno najpopularniejszych, jak i tych będących nieco w cieniu programów służących do przeglądania sieci. Przejdź do części pierwszej / drugiej. 