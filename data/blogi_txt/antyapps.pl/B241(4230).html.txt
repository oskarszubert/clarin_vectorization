01.12.2011 Czas na kolejną aplikację z cyklu „totalnie tego nie potrzebuję, ale może będzie fajnie”. The Night Sky zainteresowałem się, gdyż znajduje się już od pewnego czasu w pierwszej dziesiątce płatnych aplikacji na polskim App Store. Obecnie można program ten nabyć z 75% zniżką, czyli za niespełna euro. Czy jednak warto wydać tyle na coś, co… No właśnie. Czy The Night Sky rozwiązuje jakiś problem?  The Night Sky to program umożliwiający odczytanie nam skomplikowanej mapy nieba, jaką tworzą gwiazdy. Aplikacja wykorzystuje GPS oraz kompas, aby „zlokalizować się” w odpowiednim miejscu na świecie i pozwolić nakładać objaśnienie nieba na to, co widzimy dookoła. Czyli taka trochę rozszerzona rzeczywistość (augmented reality), tylko bez kamery, z nieboskłonem. Co istotne, nie musimy czekać na bezchmurną noc – wtedy recenzję mógłbym popełnić zapewne dopiero wiosną. Tak naprawdę nie musimy nawet wychodzić na dwór, gdyż program nie odczytuje nic z nieba, działa jedynie na podstawie lokalizacji. W związku z tym nawet w pochmurny dzień sprawdzenie gdzie właśnie jest księżyc, z której strony mamy jaką planetę czy konstelację lub określenie pozycji satelitów nie stanowi żadnego problemu. I fajnie. Zasadniczym pytaniem jest jednak: po co? O ile może być to jeszcze wciągające w ciepłą, letnią noc, gdy rzeczywiście jest co sprawdzać nad sobą. Zimą, gdy nic do góry nie widać nie jest to wcale zabawne. Aplikacja dla pasjonatów. The Night Sky można nabyć tutaj. 