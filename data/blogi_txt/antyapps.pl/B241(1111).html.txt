23.08.2012 W tym tygodniu pojawiło się wiele nowych aktualizacji, w tym dla tak popularnych aplikacji, jak Chrome i Skype. Mimo, że nowości zbyt wielu nie ma w przypadku tych update’ów, to i tak warto o nich wspomnieć, zwłaszcza, że każdy z nich dodaje do tych aplikacji nowe funkcje. Zacznijmy od Chrome. Dla mnie w tym momencie jest to podstawowa przeglądarka, więc każdą poprawkę i zmianę na lepsze witam z zadowoleniem. Tym razem jednak Google nie wprowadziło wielu nowości do swojej przeglądarki. Poza naprawieniem kilku błędów i poprawieniu bezpieczeństwa prywatności firma z Mountain View dodała tylko jedną ważną funkcję, a mianowicie dzielenie się treścią poprzez serwisy społecznościowe. Aby móc to zrobić wystarczy, przy włączonej stronie oczywiście, wejść w menu narzędzi i na liście odnaleźć „udostępnij”. Po kliknięciu wyskakuje mały box z Google+, Facebookiem, Twitterem i mailem i właśnie za pomocą tych usług możemy podzielić się wybraną treścią. Najlepiej opcja ta działa w przypadku Google+, co raczej nie jest zaskoczeniem, gdyż niemal od razu przenosi nas do gotowego edytora wpisu.  Również Skype doczekał się dwa dni temu aktualizacji. I tak, jak w przypadku Chrome, także tutaj zmiany nie są szczególnie duże. Poprawiano niektóre błędy oraz niedociągnięcia w interfejsie, a także wykryty błąd związany z Bluetooth. Największą jednak zmianą jest możliwość wysyłania bez ograniczeń zdjęć poprzez Skype’owy czat. Najwyższa pora, gdyż mocno mi brakowało tej funkcji. Dzięki temu Skype coraz lepiej sprawuje swoją komunikacyjną rolę, nie tylko jako wideo-czat, ale również komunikator tekstowy. Według mnie jednak niepotrzebnie ukryto tę funkcję. Zamiast dać ją gdzieś przy polu tekstowym wylądowała ona schowana w menu dodatkowych opcji w prawym górnym rogu. Ale przynajmniej jest.    To tyle zmian, jeżeli chodzi o te dwie popularne aplikacje. Z niecierpliwością czekam na dalszy ich rozwój, w szczególności dużo do zrobienia jest pod względem UI w Skypie. 