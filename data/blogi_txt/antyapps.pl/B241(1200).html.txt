19.08.2013 Aplikacje związane z polityką trafiają na łamy AntyApps bardzo rzadko. Główne powody są dwa: znikoma ilość takich programów oraz ich kiepska jakość. Niestety nasza krajowa scena polityczna, choć wyposażona w iPady nie potrafi zaistnieć dobrze w mobilnym świecie. Europoseł PL stara się przeciwstawić takiemu stanowi rzeczy, w bardzo czytelny sposób prezentując nam działania rodzimych przedstawicieli w europarlamencie. Aplikacja powstała na zlecenie Biura Informacyjnego Parlamentu Europejskiego w Polsce i ktoś komu powierzono to zadanie wywiązał się z niego bardzo dobrze. Po tytułowej planszy na której widnieją odnośniki do portali społecznościowych biura, przechodzimy do wyszukiwania naszego posła. Dostępne są cztery ścieżki, wg. których podzielono posłów: partie i grupy, okręgi wyborcze, komisje parlamentarne oraz lista alfabetyczna. Gy wybierzemy którąś z nich, pomiędzy kolejnymi możemy przemieszczać się za pomocą gestów. Część kategorii posiada też swoje podkategorie, tak więc wybierając podział wg partii możemy ustalić czy mają to być partie polskie czy też grupy Parlamentu Europejskiego.  Informacje o poszczególnych posłach rozmieszczono na dwóch zakładkach. Pierwsza zawiera szczegółowy informacje o pośle, jego pochodzeniu, komisjach w których się udziela oraz biurach poselskich. Druga to zakładka społecznościowa. W zależności od posła mamy w niej odnośniki do adresu mailowego, strony www, Facebooka, Twittera, YouTube czy też RSS (tej drogi komunikacji nie znalazłem jeszcze u nikogo). Wybranie którejś z nich uruchamia odpowiednią aplikację. Interfejs nie należy może do najładniejszych, ale jest czytelny i bardzo dobrze korzysta z idei metro. Wprawdzie nie wykorzystuje aktywnych kafelków, ani innych możliwości typowych dla Windows Phone, ale swoje zadania, prezentacji informacji o posłach spełnia dobrze. Szkoda że autorzy nie dodali trochę więcej informacji o samych strukturach parlamentu i zadaniach poszczególnych komisji itp. Aplikacja Europoseł PL dostępna jest za darmo i nie zawiera reklam. Tym bardziej polecam ją do pobrania, nawet jeżeli macie już dość polityki. Dzięki niej w prosty i przyjemny sposób można prześledzić kto reprezentuje nasz kraj parlamencie europejskim oraz dotrzeć do jego aktywności w serwisach społecznościowych. Wersja na systemy Android do pobrania tutaj, na iOS tu. 