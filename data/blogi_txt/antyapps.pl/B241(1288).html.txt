16.12.2013 Młodsi czytelnicy AntyApps zapewne nie pamiętają już czegoś takiego jak książki telefoniczne. Kiedyś było to podstawowe źródło informacji o numerach nie tylko ludzi, ale i firm. Jeżeli chcieliśmy znaleźć jakąś konkretną usługę, jej adres oraz telefon, kierowaliśmy się na żółte strony książki telefonicznej. Dziś wystarczy wyszukiwarka, bądź też odpowiednia aplikacja w smartfonie. Jedną z nich jest aplikacja serwisu firmy.net. Nie wiem czy jego baza informacji jest większa od Panoramy Firm, natomiast jest to jedno z większych skupisk danych o firmach. Trzeba pamiętać, że jej skuteczność będzie zależała od regionu w którym mieszkamy, a wykonanie programu jest ważnym, ale nie najważniejszym elementem. W tym przypadku jednak prezentuje się wyjątkowo okazale. Po uruchomieniu aplikacji wita nas okno wyszukiwania. Wpisujemy w nim nazwę firmy bądź też usługi, na której nam zależy. Fryzjer, pizza, pralnia, kino, baza jest bogata w różne kategorie. Domyślnie wyszukiwane są dane dla naszego położenia. Kolejne okno pozwala jeszcze bardziej spersonalizować prezentację wyników. Dowiemy się z niego ile firm spełnia nasze kryterium (przy zapytaniach bardzo ogólnych częste będzie to 100+), możemy też wybrać czy chcemy wyświetlić najbliższe firmy, najlepsze czy może wszystkie wyniki.  Pomocno okaże się mapa na której rozmieszczono poszczególne adresy. W danych znajdziemy informacje o telefonie, mailu, czasem godziny otwarcia w zależności od dnia oraz opinie innych użytkowników. Nie zabrakło także opisu oraz opcji dodania firmy do kontaktów telefonu. Wszystko zamknięto ładnym, estetycznym i przejrzystym interfejsem. To najmocniejsza część aplikacji. Sprawia że korzystanie z niej jest po prostu przyjemne. Gdybym miał się czegoś czepiać to trochę zbyt długich animacji sygnalizujących przejścia pomiędzy poszczególnymi częściami aplikacji. Firmy.net polecam zainstalować każdemu i sprawdzić wyniki dla popularnych usług w naszym regionie. Możliwe że zastąpi Wam wiele pomniejszych aplikacji do nawigacji po konkretnych punktach. Może okazać się pomocny gdy traficie w regiony mniej znane, a będzie potrzeba znalezienia apteki, stacji, czy innego istotnego punktu. 