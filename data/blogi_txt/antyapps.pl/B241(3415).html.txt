18.02.2014 Rakoo’s Adventure jest grą w pewnym sensie wyjątkową. Choć należy do prawdopodobnie najpopularniejszej kategorii wśród gier mobilnych (runner), to dzięki niespotykanemu w obrębie gatunku sposobowi sterowania bohaterem oraz dopracowaniu najmniejszych szczegółów jest propozycją nad wyraz grywalną i dającą mnóstwo satysfakcji. By się o tym przekonać musicie zebrać się na odwagę i ruszyć w głąb dżungli. Zapraszam! W Rakoo’s Adventure wcielamy się w postać sympatycznego, ale bliżej niezidentyfikowanego zwierzaka przemierzającego pełną niebezpieczeństw dżunglę. Rzecz jasna nasz bohater nie wybrał się w te rejony bez powodu – tylko tutaj rosną rzadko spotykane kwiaty, które uwielbia zbierać. Oprócz kwiatów tutejszy las obfituje w faunę, która nie jest do naszego wiewiórko-podobnego zwierzaka specjalnie przyjaźnie nastawiona. By zebrać odpowiednią ilość pachnących roślin oraz ominąć czyhające na każdym kroku przeszkody nasz bohater potrzebuje Twojej pomocy.  Wiewiórka jest zwierzakiem, którego roznosi energia. Nie dziwi więc fakt, że nie może się zatrzymać. Ciągłe poruszanie się przed siebie głównego bohatera jest typową cechą gatunku, do którego należy Rakoo’s Adventure. Tym razem jednak zupełnie inaczej zostało rozwiązane sterowanie naszym bohaterem. Wiewiórko-podobnym stworem kierujemy przesuwając palcem po ekranie. Gryzoń porusza się po izometrycznym przedstawionym świecie podążając za palcem użytkownika. Jeżeli chodzi o przemieszczanie się w obrębie terenu widocznego na ekranie mamy całkowitą swobodę. Rozwiązanie takie sprawdza się dobrze i jest sporym urozmaiceniem w jednorodnym pod tym względem świecie runnerów.  Podczas zabawy naszym głównym zadaniem będzie zbieranie wspomnianego wcześniej kwiecia oraz omijanie całych stad zwierzaków przemierzających dżunglę wzdłuż i wszerz. Rozgrywka do najłatwiejszych nie należy. Kolejne poziomy wymagają całkiem niezłego refleksu i wyczucia odległości. Oprawa audiowizualna Rakoo’s Adventure została zaprojektowana bardzo starannie. Plansze są urozmaicone, animacje proste, ale jak najbardziej akceptowalne, a muzyka pasuje do wydarzeń rozgrywających się na ekranie.  Rakoo’s Adventure jest doskonałym przykładem tego, jak modyfikując jeden z elementów rozgrywki można wnieść całkiem sporo świeżości do skostniałego i ogranego do granic możliwości gatunku. 