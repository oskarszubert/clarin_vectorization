16.01.2014 Jeżeli nigdy nie przepadałeś za matematyką to w razie hipotetycznej apokalipsy Zombies możesz mieć spory problem. Jak dowodzą autorzy Math Vs Zombies to właśnie królowa nauk jest najlepszą bronią na nieumarłych, a przy okazji lekarstwem, które zamienia ich ponownie w ludzi. Może więc czas powtórzyć sobie podstawowe równania? Math Vs Zombies skierowany jest do młodszych użytkowników smartfonów. Użyte w nim zadania nie powinny być problemem dla nikogo powyżej 4 klasy podstawówki (choć przy obecnych programach nauczania różnie to bywa). Na czym polega zabawa? Akcję obserwujemy z widoku pierwszej osoby, niczym w rasowym FPS. Nadciągające ku nam Zombies mają nad głowami proste działania, aby je unicestwić musimy wybrać wynik z dolnej belki, a następnie kliknąć na umarlaka. Proste? Grę podzielono na 4 światy, każdy z nich to inne równanie matematyczne. Mamy więc dodawania, odejmowanie, mnożenie i dzielenie. Na każdy z nich przypada po 6 misji. W razie potrzeby i zbyt łatwych zadań gra posiada trzy poziomy trudności. Domyślnie ustawiony jest najłatwiejszy.  Math Vs Zombies posiada miłą dla oka oprawę graficzną. Ponieważ przeznaczona jest dla młodszych graczy, autorzy zadbali by nie straszyła zbyt mocno. Poprawne rozwiązanie zadania nie eliminuje Zombies a zamienia go w radosnego człowieka, który ucieka nam z drogi. Animacje są lekko zbyt powolne, ale to raczej celowe działanie by nie wzbudzać w graczach pośpiechu. Całość dopełnia dobrze dobrana oprawa audio. Math Vs Zombies to gra która może się stać dobrą motywacją do powtórek z matematyki. Możliwość dopasowania poziomu trudności do umiejętności, dobrze zaprojektowana rozgrywka oraz ładne wykonanie powinny zmotywować gracza aby podjąć wyzwanie jeszcze jednego równania. Na chwilę obecną gra jest dostępna za darmo i nie posiada reklam. 