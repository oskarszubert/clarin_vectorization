16.08.2012 Macie ochotę na kolejną aplikację do edycji zdjęć? Nie? Nie dziwię Wam się. Tego typu produkcji jest tak dużo, że ogarnięcie tego jest niemal niemożliwe, a co gorsze, nieustannie powstają kolejne. Najczęściej są to aplikacje zupełnie zbędne lub powielające istniejące już rozwiązania, różniące się od nich jednym filtrem, czy wyglądem. Trudno jest wymyślić coś innowacyjnego i nowego, ale deweloperzy wciąż się starają. Jak twórcy aplikacji, którą chcę Wam dzisiaj przybliżyć. Uwaga, nazwa jest długa, zapamiętanie jej jest niepotrzebne: Magic Tiles Photo Album For Facebook. Następna, miliardowa już zapewne, aplikacja, której celem jest edycja naszych zdjęć. Jest więc w ogóle sens o niej pisać? Uważam, że tak, bo jej twórcy postanowili zrobić coś innego i choć nie jest to pomył oryginalny, to może się podobać, zwłaszcza, jeżeli korzystacie z Facebooka. Magic Tiles to naprawdę prosta w obsłudze i ograniczona do paru funkcji aplikacja do edycji zdjęć. Właściwie ogranicza się ona do kilku kliknięć, a jej zadaniem jest wysłanie do naszego Timeline zdjęcia. Ale tutaj pojawia się ciekawy element, bo zdjęcie to zostanie rozczłonkowane na 20 kawałków.  Otóż aplikacja tworzy na naszym Facebooku specjalny album, w którym umieszcza, wcześniej wybrane i podzielone zdjęcie, w postaci 20 osobnych fotografii, które oczywiście razem tworzą pełny obraz. Wygląda to dość interesująco i jeżeli lubicie dzielić się swoimi zdjęciami z przyjaciółmi na Facebooku, to ta aplikacja może Wam się spodobać. Wystarczy, że zrobicie lub wybierzecie z pamięci telefonu zdjęcie, a Magic Tiles podzieli je na 20 kawałków. Na fotografię możemy nałożyć jeden z 9 filtrów o ciekawych nazwach, które mogą uatrakcyjnić fotkę. Gdy już wybierzemy filtr (lub nie), nie pozostaje nam nic innego, jak wysłać zdjęcie na Facebooka. Oczywiście musimy dać uprawnienia aplikacji, a ta stworzy w naszym Timeline specjalny album, który możemy oczywiście swobodnie edytować.  Magic Tiles Photo Album For Facebook ma tylko jedno zadanie i trudno stwierdzić, że nie wywiązuje się z niego. I to właściwie wszystko, całe działanie tej aplikacji ogranicza się do tej podstawowej funkcji. Nie ma w niej nic poza tym. Nie wiem, czy wydałbym w takim przypadku 0,79 euro na tego typu aplikację, ale jest w tym momencie za darmo, więc wypróbować można. Ocena: 4 