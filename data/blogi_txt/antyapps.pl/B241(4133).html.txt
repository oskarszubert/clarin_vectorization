31.07.2013 Do czego jeszcze możemy wykorzystać nasze urządzenia mobilne? Potrafią one już niemal wszystko: pomagać nam dbać o formę i zdrowie, liczyć nasze rachunki i dbać o oszczędności, a nawet szukać taniego paliwa w okolicy. A co powiecie na dekorację wnętrza? Autodesk wypuścił właśnie swoją najnowszą aplikację – Homestyler, która ma nam pozwolić na ziszczenie marzeń o idealnej kuchni, łazience, salonie… Homestyler jest pełnowartościową aplikacją do wystroju wnętrz. Za jej opracowanie odpowiada dobrze znana wśród profesjonalistów firma AutoDesk. Nie mogło zatem istnieć inne wyjście, jak przygotowanie programu dającego przynajmniej namiastkę możliwości desktopowych aplikacji ze stajni producenta. Po uruchomieniu programu, możemy przystąpić do kreacji. W tym celu wybieramy jedno z gotowych wnętrz (a jest ich niemało) lub robimy samodzielnie zdjęcie naszego pustego pokoju, by za chwilę przeobrazić go w pełni umeblowane miejsce do zamieszkania. Baza aplikacji liczy ogromną liczbę produktów – począwszy od zegarów ściennych, przez wyposażenie kuchni i łazienek, a na szafkach nocnych i łóżkach skończywszy. Każdy z całą pewnością znajdzie tutaj coś dla siebie. Samo odkrywanie kolejnych elementów wyposażenia stanowi nie lada gratkę dla pasjonatów urządzania wnętrz.  Aplikacja daje nam dużą swobodę podczas wizualizacji naszego pomieszczenia. Możemy tutaj zmienić kolory ścian, popracować nad teksturami, a nawet zmienić układ narożników. Wszystkie ustawiane elementy mogą być skalowane i dowolnie obracane. Wykorzystujemy do tego gesty z użyciem dwóch palców. Z początku może być trudno, ale myślę, że można szybko się przyzwyczaić do obsługi Homestylera.  Dodatkowym atutem aplikacji jest możliwość udostępniania swoich projektów, a także przeglądania galerii, gdzie znajdują się prace profesjonalistów. Na tej podstawie możemy znaleźć osobę o guście podobnym do naszego i zatrudnić ją do urządzenia naszego pomieszczenia. Użytkownicy mogą ponadto wzajemnie komentować swoje projekty, a nawet prowadzić rozbudowane dyskusje i zadawać pytania związane z wystrojem wnętrz.  Podstawową wadą aplikacji mogą być jej wymagania. O ile na czterordzeniowym Snapdragonie S4 większych problemów nie było, to na urządzeniach z niższej półki prawdopodobnie nie da się pracować. Aplikacja potrzebuje dużej mocy obliczeniowej – Nexus na którym była testowana intensywnie się nagrzewał podczas wczytywania kolejnych elementów i każdorazowo trwało to kilka do kilkunastu sekund. Podejrzewam, że słabsze urządzenia zwyczajnie nie poradzą sobie z aplikacją. Homestyler to chyba najlepsza mobilna aplikacja do urządzania wnętrza dostępna na rynku. Odpowiada za nią firma, która zjadła zęby na tego typu rozwiązaniach, więc trudno się dziwić, że zadbano niemal o wszystko. Oczywiście trudno oczekiwać tutaj możliwości porównywalnych z desktopowymi programami, niemniej aplikacja powinna przypaść do gustu nie tylko amatorom. Szczególnie dobrze będzie prezentowała się na tablecie, pod warunkiem, że dysponuje on odpowiednio dużą mocą obliczeniową. 