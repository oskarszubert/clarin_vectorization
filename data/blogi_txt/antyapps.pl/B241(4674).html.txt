19.01.2012 Aplikacje związane ze zdrowym trybem życia przewijają się dość często przez Antyapps. Nic dziwnego, powstaje ich coraz więcej, ba, mają swoją własną kategorię w Android Markecie. Ten fakt też nie powinien nikogo dziwić, wszak temat fitness, sportów i zdrowej żywności budzi coraz większe zainteresowanie. Natknąłem się ostatnio na ciekawą aplikację Workout Trainer. W praktyce jest płatna, jednak oferuje sporo w zamian – prowadzi przez poszczególne treningi niczym osobisty trener. Workout Trainer jest teoretycznie aplikacją darmową. W rzeczywistości w takiej postaci jest tak na prawdę wersją demonstracyjną pełnego produktu. Z tego powodu część użytkowników ocenia ją negatywnie w Android Markecie, całkiem bezpodstawnie. Model biznesowy jest po prostu oparty o sprzedaż dostępu do określonych ćwiczeń, choć jeśli chcemy, to możemy korzystać z domyślnie wgranych, choć bardzo podstawowych. Program wymaga połączenia z internetem. Przyczyna jest prosta. Podczas każdego ćwiczenia słyszymy głos lektora, który kieruje nami podczas treningu. W oknie aplikacji wyświetlają się zdjęcia pokazujące nam, co mamy dokładnie robić, odliczane są sekundy do końca serii. Trener mówi nam w między czasie, kiedy mamy zrobić sobie przerwę i odlicza pod koniec czas do końca owej przerwy. Zupełnie jak na prawdziwym treningu! Te wszystkie dane muszą być jednak na bieżąco zasysane z internetu. Workout Trainer podzielony jest na ćwiczenia oraz programy ćwiczeń. Te pierwsze udostępnione są w ograniczonej liczbie w wersji darmowej, gdzie wersja Pro daje dostęp do wszystkich. W przypadku programów ćwiczeń dostęp do każdego z nich jest płatny osobno. Takie programy polegają na osiągnięciu konkretnego celu oraz rozplanowują nam ćwiczenia na kilka czy kilkanaście najbliższych dni. Cena za jeden program to około 5 dolarów. Aplikacja w wersji podstawowej nie zawiera zbyt dużej liczby ćwiczeń. Brakuje także profesjonalnego głosu lektorów, zamiast niego występuje głos z syntezatora mowy. Po wykupieniu wersji Pro, która kosztuje 10 dolarów rocznie, otrzymujemy dostęp do głosu lektorów, przeszło 30 ćwiczeń oraz znosimy wszelkie reklamy. Opłaca się? Uważam, że tak. Jeśli rzeczywiście chcecie ćwiczyć, to nawet te kilkanaście dolarów będzie mniejszym wydatkiem niż profesjonalny trener w fizycznej postaci :) Zachęcam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 