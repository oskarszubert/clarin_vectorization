17.12.2012 Od chwili przejścia Marissy Mayer do Yahoo! na stanowisko CEO minęło już całkiem sporo czasu. Do tej jednak pory niewiele się działo w Yahoo!, a przynajmniej nie w kwestii mobilnych aplikacji do obsługi tego portalu. W końcu jednak coś drgnęło i użytkownicy korzystający z fioletowej poczty doczekali się na reszcie dobrej aplikacji obsługującej ich skrzynkę. Mowa oczywiście o Yahoo! Mail, dostępnym zarówno na Androida, jak i iOSa. Nowa aplikacja daje możliwość korzystania z poczty założonej w Yahoo! na urządzeniach mobilnych. Widać również, że mocno przyłożono się realizacji tego produktu, gdyż Yahoo! Mail prezentuje się bardzo dobrze. Wykorzystano oczywiście przy budowie tej aplikacji wszystkie najpopularniejsze trendy z dziedziny UI. Mamy więc wysuwające się, lewoboczne menu, jak również łatwy dostęp do podstawowych narzędzi z poziomu samej skrzynki. Ale po kolei. W bocznym menu znajdziemy wszystkie podstawowe kategorie oferowane przez webową skrzynkę pocztową, a więc nasz inbox, dostęp do wiadomości wysłanych, kosza, kontaktów oraz szablonów. Nie zabrakło również obsługi folderów. Niestety tych ostatnich nie da się tworzyć z poziomu samej aplikacji. Oprócz tego z menu mamy odnośniki do innych aplikacji od Yahoo!, takich jak Finance czy Messenger.  Najważniejszy jest oczywiście inbox. Przygotowano go niezwykle czytelnie, jak z resztą całą aplikację, a więc w połączeniu fioletowego z białym. Z poziomu widoku list maili możemy wyszukiwać wiadomości czy zaznaczać więcej niż jednego maila. Jeżeli dokonamy zaznaczenia lub przeciągniemy palcem po wiadomości, pojawią się narzędzia do zarządzania, a wśród nich możliwość zaznaczenia wiadomości jako przeczytanej lub jako spam, zapisanie jej w jednym z folderów, skasowanie, oznakowanie gwiazdą. Te same funkcje mamy oczywiście po wejściu w maila. Sam edytor wiadomości jest bardzo prosty i dobrze się pisze za jego pomocą maile, również w poziomie. Do maila można również dodawać załączniki. Czego mi brakuje? Wspomnianej możliwości tworzenia folderów czy tagowania wiadomości. Braku dostępu do notatek i filtrów w wyszukiwarce. Aplikacja również ma czasami problem z pobieraniem wiadomości. Niemniej jednak Yahoo! Mail został przygotowany bardzo dobrze. Ma intuicyjną nawigację, generalnie działa płynnie i daje dostęp do większości funkcji z webowej skrzynki. Funkcja zarządzania mailami za pomocą gestów również jest dobrze przygotowana, szkoda, że Gmail, mimo kupna Sparrow, do tej pory się tego nie doczekał. Jeżeli korzystacie z poczty na Yahoo! to nie wahajcie się i pobierzcie tę aplikację jak najszybciej. 