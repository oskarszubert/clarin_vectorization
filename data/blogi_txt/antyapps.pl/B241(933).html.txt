20.02.2014 O Deadlings wspominałem pokrótce w ostatnim zestawieniu polecanych aplikacji i gier na Windows 8. Tytuł trafił na ten system przedpremierowo, gdyż oficjalna data premiery wypada właśnie dziś, łącznie z wersją na Windows Phone 8. Polski Artifex Mundi wraz z Nimbi Studios udowodnił, że zna się nie tylko na robieniu świetnych przygodówek z elementami HOPA, ale potrafi również tworzyć tytuły, w zupełnie innym klimacie. Deadlings to gra zręcznościowo-logiczna. Choć główny nacisk położono na ten pierwszy element, bez drugiego ciężko będzie nie tylko przejść grę, ale i otrzymać dobre oceny. Pomimo swojego lekkiego charakteru tytuł posiada zabawną fabułę, z którą warto się zapoznać. Wprowadzi nas w nią dobrze przygotowane intro. Głównym bohaterem jest śmierć, która z powodu braków przyjaciół wpada na pomysł (jaki dowiecie się gry), który wymaga przeprowadzenia wielu testów na Zombies. W tym momencie wkraczamy My.  Przed nami stanie blisko 100 poziomów podzielonych na kilka aktów. Każdy z nich pełen jest pułapek i wyzwań zarówno dla zręczności jak i intelektu. Aby je pokonać będziemy musieli wykorzystywać odpowiednie gatunki nieumarłych. Im dalej w grze dojdziemy, tym więcej z nich będzie do naszej dyspozycji. Każdy z nich posiada jakąś konkretną zdolność specjalną: szybkie poruszanie się, przyklejanie do ścian, latanie itp. Zwłaszcza późniejsze poziomy można podzielić na kilka etapów, w których poszczególne części wykonujemy innymi rodzajami Zombies. Możemy zmieniać kierunek w którym wyjdą, a także gdy zajedzie taka potrzeba zatrzymywać czas. Wyzwań jest sporo, zwłaszcza dla miłośników zdobywania najlepszych ocen. Autorom udało się bardzo dobrze wyważyć poziom trudności, który rośnie stopniowo.  Kolejną mocną stroną Deadlings jest oprawa graficzna. Artifex Mundi słynie z pięknych, ręcznie rysowanych gier, co udowodnił wieloma tytułami przygodowymi. Tutaj, choć mamy do czynienia z grą bardziej dynamiczną, efekt jest jeszcze lepszy. Niezależnie czy na mały ekranie telefonu czy też dużym tabletu bądź też komputera, gra wygląda ślicznie. Podobny poziom utrzymuje oprawa audio. Całość przepełniono sporą dawką dobrego humoru. Jedyne czego od zawsze brakuje mi w grach od tego studia to możliwość synchronizacji stanów gry pomiędzy urządzeniami. Abym mógł w drodze grać na telefonie, a w domu wygodnie kończyć tytuły przy komputerze, bądź też na tablecie.  Jeżeli tylko element zręcznościowy Was nie odstrasza, koniecznie spróbujcie Deadlings. Gra posiada obszerną wersję demo, a koszt pełnej to 6,99zł. Jest to jedna z lepszych premier jakie ostatnio zawitały na Windows Phone i Windows 8. Trochę dziwię się, że autorzy nie postarali się o status Xbox Live dla swojego tytułu. Zapewne zwiększyłoby to jego popularności. W planach jest też wersja na iOS i Androida oraz platformę Steam. 