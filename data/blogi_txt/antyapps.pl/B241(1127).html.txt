17.06.2013 W Androidzie Jelly Bean doczekaliśmy się ciekawych udoskonaleń systemu powiadomień. Dzięki nim, możemy bez konieczności przechodzenia do aplikacji podejmować proste czynności. Okazuje się, że nowe powiadomienia można wykorzystać znacznie efektywniej i… kreatywniej, na co pozwala aplikacja Notif. Notif to narzędzie, które pozwala nam na samodzielne konstruowanie powiadomień. W ten sposób możemy tworzyć krótkie notatki, przypomnienia lub listy zadań, które będą stale widoczne na pasku stanu Androida, a ponadto pozwolą nam na wykonywanie wybranych czynności z nimi związanych.  Interfejs aplikacji jest dość rozbudowany, ale tylko częściowo spolszczony, co trochę razi w oczy. Autor podzielił całość na trzy ekrany, które odpowiadają typom powiadomień, które możemy stworzyć. Na pierwszym znajdziemy ustawienia dotyczące powiadomień tekstowych. Drugi to natomiast miejsce kreacji powiadomień zawierających zdjęcia i grafiki. Na ostatnim znajdziemy funkcje tworzenia list. Każda pozycja może zostać opatrzona ikonką, których obszerną listę autor wbudował w aplikację. Ponadto możemy określić jej priorytet oraz uczynić permanentną (czyli zapobiec usunięciu).   Utworzone w ten sposób powiadomienia mogą być udostępniane dalej lub edytowane – wszystko zależy od naszych potrzeb. Autor przewidział też możliwość wygodnego otwierania list, których zawartość możemy swobodnie zmieniać oraz odczytywać. Czyni to Notif świetnym rozwiązaniem do tworzenia szybkich podręcznych list zadań. Ciekawym dodatkiem jest tutaj też możliwość tworzenia powiadomień za pomocą komend głosowych.   Aplikacja oferuje rozbudowane ustawienia, w których znajdziemy m.in. funkcje zmiany wyglądu interfejsu czy zachowania naszych powiadomień. Ponadto możemy przejść do ekranu z historią tworzonych pozycji, dzięki czemu zapoznamy się ze wszystkimi komunikatami, które w przeszłości dodawaliśmy do paska stanu.   Notif jest dostępny w dwóch wersjach – darmowej i płatnej. Pierwsza z nich jest znacząco ograniczona i nie pozwala m.in. na dodawanie ikon, edytowanie powiadomień, tworzenie powiadomień dla innych aplikacji czy chociażby przesyłanie ich za pomocą NFC. Jest też wolniej rozwijana niż wydanie płatne. Za nie musimy zapłacić niewiele, bo jedynie 3,1 zł, a korzyści płynące z tej inwestycji są wymierne. Notif to niezwykle ciekawe narzędzie, które wykorzystuje potencjał natywnego interfejsu Androida. Aplikacja została zaprojektowana w sposób bardzo solidny (mimo braków w tłumaczeniu) i oferuje szereg praktycznych funkcji. Problemem może być tutaj zgodność z niektórymi urządzeniami (w szczególności tymi, które producenci wyposażyli w autorskie nakładki graficzne), a także wymóg posiadania względnie nowej wersji systemu (Android 4.1). Jeżeli uda nam się uporać z tymi trudnościami, zyskamy świetne narzędzie do podręcznych notatek, co docenią z pewnością wszyscy Ci, którzy mają alergię na widżety pulpitu.    Partnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 