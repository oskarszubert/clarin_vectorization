29.05.2013 Przewagą kartki i długopisu przy notowaniu była natychmiastowa możliwość zapisania złotej myśli, która akurat wpadła nam do głowy. Często wystarczył skrawek papieru. A jaki jest największy problem większości elektronicznych notatników? Moim zdaniem — są przekombinowane. Co z tego, że oferują mi dziesiątki funkcji, skoro często by dostać się do miejsca zapisu trzeba przebić się przez kilka kliknięć i wyborów, a po oderwaniu uwagi często zapominamy co chodziło nam po głowie? Na szczęście niektórzy twórcy rozumieją takie problemy i dostarczają aplikacje takie jak Quick Drafts. Prostota — to pierwsze co przychodzi mi na myśl, kiedy myślę o tej aplikacji. Tuż po jej włączeniu, naszym oczom ukazuje się czysta kartka, na której od razu możemy wprowadzać lub wklejać tekst. Istnieje także opcja tworzenia list rzeczy, które musimy zrobić, czy to zakupów, czy innych obowiązków. Tych, które później sukcesywnie zaliczane możemy odznaczać. Każdy z wpisów możemy sprawnie udostępnić wszystkim podstawowym aplikacjom (wiadomości, kalendarz, e-mail), pochwalić się nimi w portalach społecznościowych (Facebook i Twitter), czy wyeksportować do Dropboxa lub Evernote’a. W opcjach nie czeka na nas specjalnie dużo elementów do ustawienia, najważniejszym prawdopodobnie będzie funkcja związana z tworzeniem nowych notatek. Możemy wybrać, czy takowe mają być tworzone każdorazowo przy włączaniu Quick Drafts, po 60 sekundach od ostatniej, czy może zawsze chcemy powracać do tego samego pliku?  Sam interfejs Quick Drafts ogranicza się do treści wpisu, wirtualnej klawiatury oraz trzech przycisków: plusa odpowiedzialnego za dodanie nowej notatki, przejścia do listy wszystkich zgromadzonych treści oraz strzałki, która wywołuje otwierane menu z wszelkimi funkcjami udostępniania i ustawień. I to wszystko, tylko tyle i… aż tyle. Quick Drafts to aplikacja, jakiej sam bardzo długo szukałem. Pozwala bez większych kombinacji zapisać wszystko, co chodzi nam po głowie. Co prawda obok robienia list rzeczy które musimy zrobić chętnie zobaczyłbym jeszcze drobny szkicownik, by odręcznie też móc coś zapisać czy na szybko narysować, ale i ten brak jestem w stanie wybaczyć, bo nadrabia funkcjonalnością. Wystarczy wyrzucić skrót na dock, by mieć go zawsze pod ręką i szybkie notowanie będzie możliwe również bez dodatkowych kartek i długopisów. Program dostępny jest w AppStorze, gdzie można go nabyć za niespełna 2,99$ — jest to wersja na iPhone’a, ale jeśli nie przeszkadza Wam tamtejsza klawiatura, to na iPadzie również można jej z powodzeniem używać. Jeżeli nie zależy Wam na pełnej funkcjonalności, to zawsze możecie też sięgnąć po darmową wersję Quick Drafts. 