16.08.2012 Nokia nie zwalnia tempa jeżeli chodzi o rozwój aplikacji dla posiadaczy telefonów Windows Phone z jej logo. Właściwie nie ma tygodnia by nie dodano nowego programu, bądź też nie zaktualizowano starszych. Wprawdzie wolałbym otrzymać kolejne gry od EA Games, ale dobrych aplikacji nigdy za wiele.  Pierwsza z nowości The Weather Channel. Choć aplikacja była dostępna już od jakiegoś czasu, to niestety nie w naszym rodzimym Marketplace. Jak łatwo się domyślić aplikacja służy do prezentacji pogody. Wzbogacono ją o wiele ciekawych opcji, niestety w większości niedostępnych w naszym kraju. Poza standardowym sprawdzeniem danych meteorologicznych dla konkretnych miast i regionów, mamy zatrzęsienie dodatków pogodowo-społecznościowych. Na mapach możemy śledzić zachmurzenie, temperaturę, opady (nasz kraj nie jest wspierany), za pomocą aparatu i AR podziwiać piękne widoki z naszych okolic (najbliższe wyświetlane to Serbia, Francja itp.), czy też sprawdzać pogodę u naszych przyjaciół.  Opcji jest naprawdę sporo, ale jak już wspomniałem, w wypadku naszego kraju są w dużej mierze nieprzydatne. Sam mechanizm pogodowy wymaga dłuższych testów. Po 6 dniach (głównie w Warszawie( mogę stwierdzić, że jak na razie prognozuje poprawnie. 2 razy zapowiadał brak opadów, a był deszcz, ale w innych wypadkach prognoza była zbieżna ze stanem faktycznym. Warto zaznaczyć że The Weather Channel podaje pogodę na konkretne godziny dnia. Aplikację znajdziecie pod tym linkiem. Drugą nową-starą aplikacja jest Miasto w Obiektywie. Choć sam program ma już ponad miesiąc, to zapewne większość z Was nie ma go w swoich marketach. Nokia bardzo dziwnie dodaje aplikacje, wiele z nich dostępna jest jedynie za pomocą bezpośredniego linka. Ja rozumiem, że są to wersje beta, ale ich działanie jest na tyle stabilne, że powinny być dostępne bez żadnych kombinacji. Ponieważ Miasto w Obiektywie otrzymało niedawno aktualizację, to warto o nim wspomnieć. Aplikacja służy do prezentacji coraz popularniejszej Rzeczywistości Rozszerzonej (Augmented Reality). Pod tą szumną nazwą kryje się widok z naszego aparatu, z nałożonymi na obraz punktami POI. Miasto w Obiektywie nakieruje nas na odpowiednie obiekty podzielone na 7 kategorii (jedzenie, hotele, zakupy, znane, rozrywka, zwiedzanie, transport). Możemy też wybrać miks tych wszystkich i zobaczyć co ciekawego znajduje się w naszej okolicy.  Samo UI jak i obsługa są proste i intuicyjne. Po wybraniu punktu mamy możliwość prześledzenia bardziej szczegółowych informacji, czy też nawigacji do niego za pomocą map. To co jednak najważniejsze to zbiór punktów POI. O ile w dużych miastach prezentuje się przyzwoicie o tyle w tych mniejszych mogą być problemy. Należy jednak pamiętać, że baza jest ciągle rozwijana. Warto też dodać, że aplikacja została w pełni zlokalizowana. Miasto w Obiektywie znajdziecie tu. 