30.09.2013 Kolejna, po programie do obsługi aparatu Focal, aplikacja z CyanogenModa staje się dostępna dla wszystkich posiadaczy Androida (a przynajmniej jego wersji 4.1 i nowszych). Chronus, znany też jako cLock, to rozbudowany widżet zegara z funkcją pogodynki oraz wyświetlania pozycji z kalendarza. Czy warto się nim zainteresować? Na pierwszy rzut oka Chronus to kolejny standardowy widżet zegara. W gruncie rzeczy aplikacja potrafi jednak wiele, wiele więcej i jest jednym z najbardziej atrakcyjnych elementów CyanogenModa. Program nie tylko jest bardzo konfigurowalnym widżetem, ale również dostarcza informacje o pogodzie oraz potrafi wyświetlać informacje o wydarzeniach z kalendarza. Pełni zatem trzy funkcje, a przy tym dobrze wygląda i pozwala na daleko idącą personalizację. Użytkownik ma do wyboru dwa rodzaje zegarów – cyfrowy oraz analogowy. Wizualnie przypominają one w dużym stopniu natywne widżety Androida. W wersji cyfrowej możemy zdecydować czy chcemy pogrubić godziny albo minuty, a także określić ich kolor. Istnieje również możliwość wyświetlania informacji o zaplanowanych alarmach (oraz rzecz jasna spersonalizowania jej). Funkcja pogody działa w oparciu o usługę Yahoo!, której oficjalną aplikację dla Androida już testowaliśmy. Oddano nam tutaj do dyspozycji takie ustawienia, jak interwał odświeżania, wybór jednostek oraz lokalizacji, a także dwa schematy ikon – kolorowy oraz monochromatyczny. Nic nie stoi również na przeszkodzie, by zmienić kolory czcionek używanych do informowania o aktualnej pogodzie.   Informacje o następnych wydarzeniach z kalendarza są równie konfigurowalne. Możemy tutaj wybrać kategorie, z których mają być pobierane dane oraz określić które elementy będą wyświetlane. Aplikacja ponadto potrafi wyróżniać najbliższe wydarzenia, gdy zbliża się ich termin. Podobnie jak w dwóch poprzednich przypadkach, również możemy określić tutaj kolor czcionki. Widżet działa bardzo sprawnie. Jego wygląd może nie należy do szczególnie oryginalnych, ale dobrze komponuje się z interfejsem Androida. Twórca zapowiada, że pod koniec roku wyda wersję premium, w której pojawią się dodatkowe funkcje. Jeżeli poszukujecie rozwiązania, które zastąpi Wam trzy inne widżety, a przy tym pozwoli na bardzo zaawansowaną konfigurację, to zdecydowanie warto zwrócić uwagę na Chronusa. Optymizmem napawa fakt, że aplikacja będzie stale rozwijana wraz z CyanogenModem, a co za tym idzie, nawet po wprowadzeniu wersji Premium nie straci na swojej funkcjonalności. 