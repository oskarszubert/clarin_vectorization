18.01.2013 Jak bardzo złego zdania nie mielibyście na temat obecnej ramówki MTV, wielkiego wkładu w muzyczną historię tej stacji odmówić nie można i choćby za to należy jej się odrobina szacunku. Od paru dni tak zwany „szacun” należy się MTV także za świetnie przygotowaną aplikację Under The Thumb, która zawartością może nie przemówi do wszystkich, jednak od strony technicznej jest wzorem do naśladowania i wyznacznikiem jakości dla konkurencji. Pod Kciukiem czyli w oryginalnym brzmieniu Under The Thumb to aplikacja, która cały świat MTV przenosi na ekran naszego telefonu. Niestety mowa tu o obecnym obliczu stacji, zatem najświeższe plotki z życia gwiazd oraz materiały video nie będą już dla nas dłużej tajemnicą. Warto także wspomnieć o funkcjach społecznościowych – chat i wspólne oglądanie – które ułatwią nam bycie w ciągłym kontakcie ze znajomymi. Wielki podziw wzbudził we mnie design aplikacji oraz sama jej stabilność. Bardzo często programy tego typu lubią się „wysypać”, a tymczasem Under The Thumb zdaje się być nie do ruszenia. Wracając jednak do kwestii wizualnej budowy programu – o czym naprawdę warto wspomnieć – jest to prawdziwy majstersztyk.  Górna część aplikacji to tzw. cover flow. Przesuwając karty uzyskamy dostęp do Aktualności, Muzyki, telewizyjnych Programów oraz wspomnianych wcześniej funkcji społecznościowych. Do gustu zdecydowanie przypadł mi wygląd rozwinięcia poszczególnych wpisów w sekcji Aktualności. Wysokiej jakości zdjęcie, fajnie sformatowany tekst, możliwość udostępnienia artykułu na Facebooku oraz poprzez e-mail. Ciekawscy zadowoleni będą także z wyszukiwarki. Największy serwis plotkarski w Polsce – Pudelek – mógłby się od MTV w kwestii aplikacji naprawdę sporo nauczyć. Gdy zdecydujemy się na dołączenie do społeczności MTV poprzez formularz rejestracyjny, będąc już zalogowanym uzyskamy dostęp do materiałów video. Niestety tutaj napotkamy już pierwsze ograniczenia. Wszystkie materiały bez problemu wyświetlą użytkownicy sieci MTV Mobile, pozostali w bezpłatnej wersji programu otrzymają jeden odcinek z poszczególnych sezonów show produkowanych przez MTV oraz dwie muzyczne listy: Best Of 2012 oraz PL TOP 10. Chcąc mieć więcej, będziemy zmuszeni wykupić abonament. Miesięczny dostęp to kwestia 3,59€, roczny – 33,99€. Tanio zdecydowanie nie jest. Program choć godny polecenia, zawartością niestety nie trafi w gusta wszystkich. Warto jednak spróbować, choćby dla podejrzenia ciekawego pomysłu na budowę aplikacji tego typu. 