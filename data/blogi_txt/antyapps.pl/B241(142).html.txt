16.12.2013 O Amount, czyli moim zdaniem najlepszym, najszybszym i najbardziej kompletnym konwerterze jednostek zaprojektowanym z myślą o urządzeniach z systemem iOS pisałem już dobrych kilka miesięcy temu. Od tego czasu sporo się zmieniło – na urządzenia od Apple zawitał całkowicie odmieniony system, który pociągnął za sobą znaczące zmiany w aplikacjach, tak wizualne, jak i funkcjonalne. Rewolucja nie ominęła również Amount. Przekonajmy się czy wyszła ona aplikacji na dobre. Amount w swojej starej odsłonie było dla mnie aplikacją idealną. Minimalistyczny, błyskawicznie działający konwerter miał wszystko czego potrzebowałem, a nawet więcej. Jego największą zaletą był jednak niezwykle intuicyjny, niespotykany w innych programach tego typu, sposób obsługi.  Choć ciężko w to uwierzyć, Amount w wersji dla systemu iOS 7 jest jeszcze lepszym programem. Obsługa aplikacji nadal jest bajecznie intuicyjna, a jej wygląd i możliwości uległy poprawie. W aktualnej odsłonie Amount znakomicie współgra z płaskim i minimalistycznym wyglądem całego systemu. W nowej wersji przybyło również kategorii i jednostek. Liczba tych pierwszych przekroczyła 20, jednostek natomiast znajdziemy w Amoun przeszło 500. Co ważne, przy takim natłoku możliwości zachowano przejrzystość i łatwość obsługi. Konwerter w wersji uniwersalnej został wyceniony na 0,89 euro. Zapewniam, że warto zainwestować w niego taką sumę:) Recenzję poprzedniej wersji aplikacji możecie znaleźć tutaj. 