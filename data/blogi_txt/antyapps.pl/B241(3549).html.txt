13.09.2012 Aplikacja RMF FM była jedną z pierwszych polskich aplikacji radiowych w Marketplace. Choć od początku borykała się z wieloma problemami technicznymi i stabilnością działania, to autorzy nie przestawali jej rozwijać. Idąc za ciosem, w ostatnim czasie dodali kolejne programy do obsługi swoich kanałów radiowych. Nie do końca rozumiem ideę wydawania pojedynczych aplikacja dla każdej ze stacji, zwłaszcza gdy wszystkie one są dostępne w innych programach. Już nawet nie chodzi o takie aplikacje jak TuneIn czy Radio Hub, ale samo RMF posiada globalne RMFon (dawniej Miasto Muzyki), w skład którego wchodzą prawie wszystkie stacje z nowych aplikacji:  RMF Classis – radio ukierunkowane na muzykę klasyczną, soundtracki i kulturę przez duże K, RMF MAXXX – kanał młodzieżowy skierowany do grupy 17-30, Radio Kubuś – radio dla najmłodszych.  UI wszystkich aplikacji oparto na tym samym schemacie. Zawiera ono opis właśnie trwającego utworu, listę najbliższych, przycisk regulacji głośności, stopu i reklamę. To wszystko, aplikacje składają się z jednego okna, brak w nich ustawień. Pomimo tak prostych założeń, interfejs wcale nie należy do najładniejszych. RMF MAXXX jest wręcz koszmarny i przypomina stare skórki do Winampa robione amatorsko.  Całe szczęście, że radia bez problemu działają w tle (co wciąż jeszcze nie jest oczywiste). Akurat w tym aspekcie ciężko aplikacjom cokolwiek zarzucić. W tym do czego zostały stworzone sprawują się świetnie, jakość dźwięku jest dobra, aplikacja dzięki prostemu układowi pozwala szybko uruchomić ulubioną stację (jeżeli to któraś z trzech wymienionych). Może taka jest właśnie ich rola? Szybki dostęp do tych stacji bez żadnych udziwnień, menu i ustawień? Do mnie ta idea nie do końca przemawia, tym bardziej, że wykonanie aplikacji nie zachwyca. Jak już są poświęcone jednej stacji to w czym problem, aby dodać do nich kanały społecznościowe, informacje z www radia, podać dane kontaktowe? Naprawdę musi być tak ubogo? Aplikacje znajdzie w Marketplace, lub też pod linkami: RMF Classis, RMF MAXXX, Radio Kubuś. Ocena: 3- 