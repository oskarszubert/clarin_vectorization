25.03.2013 Choć systemowy budzik Windows Phone wciąż jeszcze pozostaje niezastąpiony to do sklepu trafia coraz więcej, ciekawych i oryginalnych zamienników. Jednym z nich jest Ding, który choć nie grzeszy różnorodnością możliwości, to nadrabia ciekawym wykonaniem.  Ding oferuje nam tylko jeden ekran główny oraz rozwijane menu związane z drobnymi ustawieniami i informacjami. To jednak w zupełności wystarczy. Po uruchomieniu zobaczymy też krótki poradnik jak korzystać z aplikacji, nie jest to coś skomplikowanego. Aplikacja opiera się na prostym analogowym zegarze. Jednak jego zadaniem nie jest wyświetlanie godziny. Tę odnajdziemy w prawym górnym rogu, w formie cyfrowej. Po co więc duża tarcza zajmująca większość ekranu? To za jej pomocą ustawiamy godzinę budzenia. Odbywa się to poprzez zakreślenie okręgu na tarczy. Podczas takiego konfigurowania powyżej ujrzymy informację zarówno o godzinie jak i czasie pozostałym do aktywacji budzika. Metoda jest bardzo przyjemna i intuicyjna. Niekoniecznie chciałbym ją widzieć w każdej aplikacji, ale w tym przypadku jest ciekawą odmianą od systemowych ustawień daty i czasu.  Poniżej mamy skromne ustawienia dotyczące czasu działania. Dostępne są 3 opcje: wyłączenie budzika, jednorazowe działanie, jak i dzwonie każdego dnia w tygodniu. Trochę mało, brakuje możliwości ręcznego ustawienia wybranych dni bądź też przedziału. Wpływ mamy także na dzwonek, wybierać możemy spośród 12 przygotowanych melodii. I choć są różnorodne oraz w większości dobrze nagrane, to tutaj także brakuje większego wyboru, możliwości dodania swoich melodii. Podczas długich testów Ding nie zawiódł mnie ani razu. Zawsze bezproblemowo dzwonił o wyznaczonej godzinie. Jednak jego możliwości to wciąż jeszcze za mało jak na zastąpienie systemowego budzika. Za to idealnie sprawuje się jako aplikacja do ustawiania szybkich przypomnień. Duża w tym zasługa metody ustawiania czasu. Kilka chwil i mamy skonfigurowany alarm. Aplikacja jest darmowa dlatego zapraszam każdego do przetestowania. 