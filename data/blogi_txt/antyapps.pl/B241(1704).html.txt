31.05.2013 Pamiętam początki serwisu Imgur, które sięgają czasów, gdy wszyscy zakochani byli w Imageshack’u. Role się odwróciły, a wiodący serwis do hostowania zdjęć rozwija się w szybkim tempie. Niech dowodem na to będzie chociażby ta aplikacja mobilna, którą właśnie wypuścił. Początkowo opisywana aplikacja była dostępna przez długi okres czasu tylko w Australii, Kanadzie i Wielkiej Brytanii. W innych rejonach świata użytkownicy nie mogli jej zainstalować. Najwidoczniej pierwsza faza testów beta minęła, bo w końcu odblokowano dostęp. Czy warto było czekać? Aplikacja ma interfejs utrzymany w tej samej konwencji, co webowa wersja usługi. Nie poczujemy się zatem tutaj obco, choć lekko zawiodłem się, że kompletnie zignorowano interfejs Holo. Na starcie wyświetlana jest siatka wszystkich publicznych obrazków, które dodano do serwisu. Możemy je posegregować w zależności od popularności lub daty dodania. Brakuje tutaj mi trochę alternatywnych trybów widoku. Siatka jest w porządku, ale niektóre obrazki są na niej bardzo nieczytelne i konieczne jest wtedy przechodzenie do kolejnego ekranu.   Menu z wszystkimi funkcjami znajdziemy pod przyciskiem w prawym górnym rogu. Tutaj umieszczono m.in. funkcję uploadu oraz wszystkie polecenia dostępne dopiero po zalogowaniu. Użytkownik może przeglądać swoje fotografie, zarządzać albumami, korzystać z modułu wiadomości oraz zmieniać ustawienia konta. Ciekawie prezentują się podstrony z poszczególnymi grafikami. Umieszczono tutaj szereg dodatkowych funkcji, jak np. moduł głosowania i oceny obrazka, a także listę z komentarzami. Naturalnie możemy dodawać własne, nieprzekraczające 140 znaków opinie na temat danej pozycji. Aplikacja ma również wbudowaną funkcję udostępniania grafik oraz pobierania skróconych linków do nich prowadzących. Przeglądając wszystkie funkcje dostępne w aplikacji doszedłem do wniosku, że nie mamy już do czynienia z jedynie platformą do hostingu zdjęć i obrazków, ale specyficznym serwisem społecznościowym, którego kluczowym elementem są właśnie pliki graficzne. Widać, w którą stronę podąża Imgur, a sądząc po liczbie użytkowników, dziesiątkach komentarzy pod zdjęciami – wychodzi to serwisowi na dobre. Opisywana aplikacja nie jest może majstersztykiem. Raczej nazwałbym ją solidną, rzemieślniczą robotą. Wszystkie niezbędne funkcje działają bardzo dobrze, a wzbogacająca możliwości Imgura otoczka jest ciekawym dodatkiem. Jeżeli jednak szukacie po prostu aplikacji do przesyłania fotografii, platforma ta nie może Wam wiele zaoferować. Tutaj bowiem wzmocniono tę czynność o dużą porcję funkcji społecznościowych co widać i czuć na każdym kroku.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 