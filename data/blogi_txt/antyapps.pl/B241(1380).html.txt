11.02.2013 Układanki w których zbijamy klocki na niewielkiej planszy prawdopodobnie nigdy mi się nie znudzą. To świetna zabawa, która wyrwała mi godziny z życia. Niegdyś przed komputerem czy konsolą, a obecnie najczęściej podobne produkcje goszczą na moim na tablecie lub smartfonie. Fruit pop! jest kolejną propozycją ze zbijaniem elementów o tej samej barwie, z tym, że twórcy pozwolili nam poszaleć bardziej niż większość deweloperów w podobnych produkcjach. Klocki kasujemy mażąc po ekranie i zaznaczając wszystkie te, których chcielibyśmy się pozbyć. Najlepsze jednak jest to, że nie musimy czuć się ograniczeni do linii poziomych lub pionowych, bowiem tutaj możemy zaznaczać elementy w różnych konfiguracjach tak długo, jak będą tworzyły nieprzerwany długi łańcuch, na który składają się co najmniej z trzy smakołyki. Nasze redukcje wspomagać będą jeszcze porozstawiane po planszy bomby, które po włączeniu do łańcucha sponsorują nam ogromny wybuch niszczący również owoce znajdujące się w ich obrębie. W Fruit pop! nie znajdziemy tam dziesiątek trybów czy różnego rodzaju wyzwań — jest tylko jedna opcja zabawy, w której mamy do naszej dyspozycji 60 sekund na wykręcenie jak najlepszego wyniku. Przyznam, że to znakomite rozwiązanie dla wszystkich gap jak ja, którym trudno oderwać się od dobrej zabawy i obiecują sobie, że „jeszcze tylko jedna runda”. Co prawda w tym przypadku też możemy sobie tak obiecywać, ale jako że gra nie ma końca i chodzi tylko o jak największy wynik punktowy, to nie odczuwałem aż tak silnego przyciągania. A taka minuta wytężania wzroku by redukować jak najwięcej owoców na raz i zdobyć jak najwięcej punktów to dobry materiał na wypełnienie krótkiej przerwy w pracy ;)  Jako że gra udostępniona jest za darmo nie mogło zabraknąć mojego ulubionego elementu — mikropłatności. Naturalnie nie skusiłem się na żaden wypasiony dodatek, dzięki któremu moje zmagania mają szansę być jeszcze bardziej efektowne i opłacalne. Nie odczuwam potrzeby rywalizacji, na którą postawili twórcy — silny aspekt społecznościowy gry ma zachęcić nas do ciągłych bitew punktowych ze znajomymi. Tak się złożyło, że dotychczas nikt z moich kolegów ani koleżanek nie skusił się na powiązanie konta i podzielenie się ze światem swoimi osiągnięciami, także ja miałem problem z głowy. Gra pod względem technicznym nie zostaje w tyle w porównaniu do konkurencji. Kolorowa, miła dla oka grafika, przyjemna muzyka która nie jest wyjątkowo nachalna, a do tego przez krótkie rundy nie ma kiedy się znudzić. Ze sterowaniem nie miałem najmniejszych problemów, choć jak doczytałem się w komentarzach na Google Play, i na takie kłopoty niektórzy trafiają. U mnie na HTC Sensation wszystko działało sprawnie i należycie — bez problemu mażąc po ekranie zaznaczałem co tylko chciałem. Fruit pop! to ciekawa propozycja dla wszystkich miłośników gatunku, bojących się że w innych produkcjach znów utkwią na kilka ładnych godzin przekładając klocki czy szukając zestawu tych samych kolorów. Szybka rozgrywka, miła i ponadczasowa zabawa, dostępna za darmo zarówno w AppStorze jak i Google Play. 