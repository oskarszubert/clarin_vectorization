06.02.2012 Dość często korzystam z usług naszej polskiej kolei i równie często sprawdzam rozkład przez internet. Do tej pory przeżywałem katusze, gdyż oficjalna strona z rozkładem nie jest dopasowana do urządzeń mobilnych, a to przecież smartfona mam w kieszeni cały dzień i to po niego, a nie komputer jest mi wygodniej sięgnąć. Okazało się, że jest rozwiązanie na moje bolączki – pod nazwą Rozkład PKP kryje się świetna, natywna aplikacja. Rozkład PKP to jedna z najlepiej ocenianych w Android Markecie aplikacji. Nie dziwi mnie to w ogóle, bo program spełnia naprawdę realną potrzebę, a na dodatek robi to naprawdę świetnie. Design nie zawiera żadnych wodotrysków, zamiast tego jest tu wszystko to, co potrzebne w takim ułożeniu, że korzystanie z programu jest banalne. Sprawdzanie rozkładu jazdy pociągów jest szybsze i wygodniejsze z pomocą tej aplikacji, aniżeli oficjalnego serwisu. Nie zdaża się to często. Przyczyną tego jest minimalizm zawarty w Rozkładzie PKP połączony z pełną funkcjonalnością wzbogaconą o wartość dodaną. Mówiąc bardziej szczegółowo, ta mobilna aplikacja potrafi wszystko to, co oficjalny serwis. Program wyświetla rozkład, połączenia, odjazdy, przyjazdy oraz ceny połączeń. Możemy tutaj nie tylko wyszukać połączenie, ale także rzucić okiem na wszystkie połączenia dla danej stacji. Program rozróżnia oczywiście przewoźników i umożliwia odfiltrowywanie wyników na ich podstawie. Odnośnie wartości dodanej, program pozwala dodać do Zapamiętanych wybrane połączenia, a także stacje. Oprócz tego, jak donoszą użytkownicy, Rozkład PKP wyświetla nawet aktualne opóźnienia! Tak wygodnej i przyjemnej dla oka aplikacji, a jednocześnie funkcjonalnej i spełniającej naprawdę realną potrzebę użytkownika masowego, dawno nie widziałem. Szczerze zachęcam do samodzielnego wypróbowania. Program jest dostępny do pobrania za darmo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 