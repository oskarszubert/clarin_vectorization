01.08.2013 Przyspieszeniomierze umieszczane przez konstruktorów we współczesnych urządzeniach mobilnych mają zastosowanie nie tylko praktyczne (automatyczna zmiana orientacji treści wyświetlanej na ekranie w zależności od położenia tabletu lub smartfona), ale i czysto rozrywkowe (gry!). Mam jednak wrażenie, że twórcy wszelkiego rodzaju gier i aplikacji służących do zabawy albo zapominają o możliwościach wykorzystania akcelerometru, albo nie korzystają z tej funkcjonalności umyślnie, gdyż po prostu – nie mają pomysłu na jej sensowną implementację. Pozostaje dziękować opatrzności, że chłopaki ze studia BorderLeap postanowili zmierzyć się z tym tematem. Świetnymi produkcjami, które mogą być przykładem znakomitego wykorzystania sterowania z użyciem przyspieszeniomierza są o obie części gry Labirynth. Sterowanie metalową kulką umieszczoną w drewnianym labiryncie za pomocą wychyleń iPada sprawdziło się wyśmienicie i przyciągnęło do gry niemałą liczbę fanów. Aż dziw, że tak niewielu twórców aplikacji poszło w ślad za tym tytułem.  Blendamaze to pomysłowe połączenie idei Labirynth z pasją koloru. W grze sterujemy białą (tylko przez chwilę) kulką. Naszym zadaniem jest nie tylko dotoczenie jej do zaznaczonego na planszy miejsca, ale równie zrobienie tego w taki sposób by jej barwa była jak najbardziej zbliżona do koloru miejsca docelowego. Choć zadanie to w pierwszych misjach wydaje się banalnie proste, z czasem okazuje się że łatwo wcale nie będzie.  W każdym z ponad 150 poziomów dostępnych w grze znajdziemy wiadra wypełnione różnokolorowymi barwnikami. W początkowej fazie rozgrywki wyzwania postawione przed graczem są proste – barwniki w pojemnikach oraz miejsca docelowe (do których mamy doturlać kulę) są identycznego koloru, więc głównym wyzwaniem dla gracza będzie opanowanie kulistego obiektu. Z czasem sprawa się komplikuje. Ilość farb na planszy wzrasta, a odcienie miejsc docelowych stają się bardziej fantazyjne. Dopasowanie koloru kulki do barwy mety okazuje się nie lada wyzwaniem. Kolory musimy mieszać w odpowiedniej kolejności, a ich spore zagęszczenie na stosunkowo niewielkich planszach nie ułatwia tego zdania. Zabawa wymaga sporej precyzji i dobrego wyczucia tego, co z czym zmieszać by otrzymać pożądany efekt.  Sterowanie zaproponowane przez twórców jest wygodne, ale wymaga chwili przyzwyczajenia. Początkowo odnosiłem wrażenie, że kulka porusza się nieco zbyt ociężale, ale wystarczyło kilkanaście minut bym całkowicie przestał zwracać na to uwagę. W opcjach programu możemy dokonać kalibracji naszego urządzenia. Blendamaze to produkcja udana. Gra wygląda ślicznie, a do tego jest obszerna i wymagająca. Jakby tego było mało – została właśnie udostępniona za darmo (standardowa cena wynosi prawie 3 euro). 