14.12.2012 TED to genialna, choć moim zdaniem wciąż znana wąskiej grupie osób inicjatywa. Ideą konferencji jest zapraszanie osób, które mają coś ciekawego do przekazania zgromadzonej publiczności – mowy wygłaszają głównie naukowcy, politycy, przedsiębiorcy i działacze społeczni. Od połowy 2006 roku wykłady wygłoszone w ramach spotkań TED są udostępniane online na licencji Creative Commons na stronie www oraz kanale YouTube. Do oficjalnej aplikacji konferencji mają również dostęp właściciele urządzeń wyposażone w najpopularniejsze systemy mobilne: Android oraz iOS. O ile użytkownicy Androida nie mają w tym przypadku powodów do narzekań – aplikacja przeznaczona na ten system została przygotowana bezbłędnie i została wzbogacona o napisy w języku polskim, to już posiadacze sprzętów z logo nadgryzionego jabłka mogą poczuć się trochę poszkodowani, gdyż o napisach w rodzimym języku mogą jedynie pomarzyć. Od czego jednak mamy Byulsaim’a Kwak’a:) Osoba o tym tajemniczym imieniu i nazwisku odpowiedzialna jest za nieoficjalną aplikację o nazwie TEDiSUB – która to jest programem znacznie bardziej przyjaznym użytkownikowi niż jej oficjalny odpowiednik.  TEDiSUB to banalnie prosty w obsłudze program oferujący wszystko czego potrzebujemy by w pełni cieszyć się świetnymi wykładami wygłoszonymi w ramach konferencji. Za pośrednictwem aplikacji nie tylko obejrzymy wideo w wybranej samodzielnie jakości, ale i uzupełnimy je napisami w języku polskim (który jest jednym z… 95 dostępnych!). Oczywiście napisy w wybranym języku dostępne są tylko dla części wykładów, ale w przypadku napisów po Polsku narzekać na ilość materiałów raczej nie powinniśmy.  Co ciekawe, za pomocą TEDiSUB nie tylko oglądniemy wybrane wideo w czasie rzeczywistym, ale i ściągniemy je na dysk naszego iUrządzenia. Aplikacja działa bezbłędnie – wideo ładuje się błyskawicznie, a cały program jest stabilny. 