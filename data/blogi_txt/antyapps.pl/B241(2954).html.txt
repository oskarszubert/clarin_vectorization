22.04.2013 Przewodniki po restauracyjnych częściach miast są towarem deficytowym. Każdy pewnie ma swoje dwa ulubione lokale, do których chodzi „zawsze”, ale i od tej reguły potrzebne są czasem wyjątki. Co i gdzie wówczas zjeść? Papurazzi podpowie! Portal, jak sami twórcy twierdzą, bez żadnej ściemy i podlizywania się restauratorom daje obraz posiłków i miejsc na gastronomicznej mapie Polski. Tym co odróżnia go od wielu innych podobnych projektów jest fakt, iż tutaj pokazuje się i dyskutuje głównie o posiłkach, a nie samych lokalach. Tuż po odpaleniu aplikacji proszeni jesteśmy o wyrażenie zgodę ustalenia naszej lokalizacji. Bez tego możemy ręcznie ustawić, kuchnia w jakim regionie / mieście nas interesuje. Następnie możemy już przeglądać wpisy z nim związane. Oprócz zdjęcia, nazwy potrawy oraz restauracji, widzimy także jego cenę i odległość od ustawionego przez nas miejsca. Otwierając zaś danie, możemy je ocenić lub oznaczyć jedną z „plakietek” (fajne, ładne, chcę), a także przeczytać opinię autora czy komentarze. W prawym górnym rogu widnieje zaś przycisk „więcej”, pod którym skryte są informacje o podobnych potrawach w okolicy. Podczas przeglądania listy z wpisami, dostępne jest jeszcze jedno menu, w którym możemy wybrać typ jedzenia który nas interesuje (m.in.: na telefon, wege, ostre), a także znaleźć coś w naszym guście klikając na jedną z kategorii (od deserów i drinków, przez napoje, pizze, fast foody, na rybach, slow foodzie czy zupach kończąc), czy po prostu wybierając rodzaj kuchni. Możemy także skorzystać z zaimplementowanej tam wyszukiwarki.  W prawym dolnym rogu cały czas dostępna jest ikonka, po kliknięciu na którą rozwija się menu. Dzięki niemu możemy sprawnie przełączać się między listą zdjęć, lokali, menu dodawania wpisu czy promocjami przygotowanymi specjalnie dla użytkowników serwisu. Aha, wracając jeszcze do naszych publikacji — możemy wybrać zdjęcie z pamięci urządzenia, lub wykonać je „na świeżo”. Następnie wskazujemy restaurację (jeśli nie ma jej w bazie danych, możemy ją oczywiście dopisać), danie (tutaj analogicznie), ustawiamy kilka szczegółowych info z nim związanych, kleimy komentarz i gotowe — pozostaje nam opublikować własną opinię o spożywanym właśnie posiłku w portalu. Szybko i bezboleśnie. A na deser wplecione zostały jeszcze elementy grywalizacji, za pewne akcje dostajemy odznaki, którymi możemy błyszczeć wśród zaprzyjaźnionych użytkowników serwisu. Papurazzi to naprawdę świetna sprawa dla wszystkich, którzy chcą próbować nowych smaków i nie boją się poszerzać swojej kulinarnej mapy. By pomysł działał jak należy, potrzebna jest duża baza aktywnych użytkowników ciągle prezentująca kolejne dania — nie powiem, by portal wiał pustkami, jednak póki co nie należy (jeszcze) do najbardziej obleganych, przynajmniej w centrum Polski które zamieszkuję. Może łatwe udostępnianie posiłków dzięki aplikacji na iPhone’a nieco ten stan zmieni? Mam nadzieję. Sam zachęcam do wypróbowania aplikacji, bo choć na starcie może wydać się nieco chaotyczna, to po krótkim oglądzie wszystko jest jasne i klarowne :-) 