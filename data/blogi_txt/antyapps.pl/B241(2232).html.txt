06.12.2012 Jeżeli recenzowany przeze mnie niedawno matematyczny quiz – Math QuizUp – nie zaspokoił waszych potrzeb, albo wręcz przeciwnie – rozbudził ochotę na jeszcze więcej liczb i równań, mam dla was kolejną matematyczną propozycję. MultiFlow przypomni wam tabliczkę mnożenia (albo nauczy jej od podstaw).  Kiedy opublikowana przeze mnie recenzja społecznościowej gry Math QuizUp trafiła na jeden z portali, gdzie autor zachęcał rodziców do jej pobrania dla swoich dzieci pod pretekstem efektownej nauki liczenia, pomyślałem że musi być coś lepszego. Coś co nie będzie narzucało aż takiej presji uciekającego czasu oraz narażało dziecka na gnębiącą porażkę, a będzie równie efektywne. Zupełnie przypadkiem, dzień później natknąłem się na program MultiFlow czyli nowy pomysł na efektywne „wkucie” tabliczki mnożenia. MultiFlow oferuje nam rozgrywkę w aż czterech trybach. Pierwszy z nich – Enter the Flow – to typowy sprawdzian zdobytych dotychczas umiejętności. Określamy nasz poziom zaawansowania – standardowy (5 sekund na odpowiedź) lub początkujący (10 sekund) – a następnie przenosimy się w świat matematycznych działań. Kolejny tryb – Pick ‘em – pozwala nam określić mnożenie przez jakie liczby od 1 do 20 chcielibyśmy potrenować. Sami decydujemy jak szeroką bazę wybierzemy i które konkretnie działania rozwiążemy. Mad Minute to jak sama nazwa podpowiada trym, w którym mamy za zadanie odpowiedzieć na jak najwięcej pytań w ciągu minuty. Ostatni tryb – Reversals – wyświetli na ekranie naszego telefonu wynik działania oraz 4 możliwe równania, których wynik pokazano. Rozgrywka w tym trybie możliwa jest w aż trzech poziomach trudności – łatwy, normalny oraz trudny.  Program umożliwia nam także stworzenie kilku kont użytkownika. Zatem jeżeli w domu mamy więcej niż jedną osobę chętną do nauki, nie ma potrzeby by mieszać swoje wyniki i osiągnięcia, które możemy na bieżąco śledzić w sekcji Monitor. Tam znajdziemy szczegółowe dane na temat naszych działań jak np. jakie równanie rozwiązywaliśmy najszybciej Jak dziś pamiętam, kiedy sam uczyłem się tabliczki mnożenia i jak bardzo traumatycznym było to dla mnie przeżyciem. Mama, tata, siostra, dziadek… każdy, na każdym kroku zadawał mi pytania o wyniki kolejnych działań. Choć męcząca, na tamte czasy była to naprawdę skuteczna metoda. Dziś nasze dzieci mogą robić to zdecydowanie przyjemniej. MultiFlow to naprawdę świetne rozwiązanie. PS. Szukając aplikacji w AppStore by dodać końcowe linki do pobrania, natknąłem się także na inne programy z serii. Dostępne są także: FlowPlus uczące dodawania oraz DivisionFlow gdzie zmierzymy się z dzieleniem. 