10.01.2014 W zeszłym roku zachwyciłem się jedną z prostszych gier, w jakie przyszło mi kiedykolwiek grać. Dots to najlepszy przykład potwierdzający zdanie, które wypowiedział niegdyś Leonardo Da Vinci: „prostota jest szczytem wyrafinowania”. Nie sądziłem, że w Google Play może pojawić się podobna pozycja, która równie skutecznie „udobrucha” moje poczucie estetyki. A jednak. Tym razem gra nosi nazwę Compulsive, a zamiast układania kolorowych kropek, przerzucamy się na kwadraty. Wszyscy fani minimalizmu w aplikacjach mobilnych proszeni są o szczególną uwagę! Zabawa rozpoczyna się od prostego tutorialu, który wprowadzi nas w zasady gry. Naszym zadaniem będzie układanie kwadratów w kolorowej mozaice tak, aby w określonym czasie jak najczęściej wyeliminować minimum cztery czworokąty znajdujące się obok siebie. Mechanizm świetnie znany z gier typu „match 3″ urozmaicono tu o możliwość przenoszenia kwadratów w dowolne miejsce na planszy. Nie zabrakło także bonusowych pól, które w momencie połączenia z innymi zmienią swój kolor na ten, który w danej chwili jest nam potrzebny.  Jak już wspomniałem, gra cechuje się minimalistycznym interfejsem, ograniczającym się do kolorowych kwadratów, dobrze dobranych czcionek i „czystego”, geometrycznego układu tekstu oraz ikon. Dodatkowo rozgrywce towarzyszy miła dla ucha muzyka oraz przyjemne dźwięki rozbrzmiewające podczas klikania. Wiem, że w opinii niektórych mogę nieco przesadzać, jednak tak proste rozwiązania zawsze najbardziej cieszyły moje oczy i życzyłbym sobie, żeby więcej twórców gier logicznych podążało tą drogą. Niestety przyjemną estetykę gry burzą nieco reklamy pojawiające się na ekranie zdecydowanie za często (zazwyczaj podczas przechodzenia z menu do trybu gry i na odwrót). Niestety możliwość odpłatnego pozbycia się niepożądanych bannerów jest obecnie niedostępna, ale odpowiednia zakładka jest już w menu, dlatego liczę, że twórcy niedługo udostępnią alternatywny wariant Compulsive, uboższy o niepotrzebne reklamy.  Twórcy gry zadbali również o takich jak ja nieszczęśników, którzy nie do końca sprawnie radzą sobie z rozpoznawaniem kolorów. Chociaż w tym przypadku problem akurat mnie nie dotyczy, dla wszystkich daltonistów mam dobrą wiadomość: w opcjach możemy nałożyć na kolorowe kwadraty dodatkowy wzorek, ułatwiający ich rozpoznanie na planszy. Gra umożliwia również rywalizację punktową ze znajomymi. Wystarczy połączyć ją z Google+ lub Facebookiem. Co ciekawe, informacja o takich możliwościach pojawia się dopiero po ukończeniu pierwszej rozgrywki, a nie tuż po uruchomieniu samej gry. Nie zabrakło również specjalnych achievementów, które urozmaicają prostą grę i zatrzymują nas przed ekranami na dłużej.  Compulsive to bardzo prosta gra logiczna, dlatego podejrzewam, że nie przypadnie ona do gustu bardziej wymagającym fanom tego typu rozrywki. Dla mnie jednak to właśnie prostota jest największym atutem gierki, dlatego z pewnością przez najbliższy czas będzie mi ona umilać chwile, w których mam kilka minut, a nie do końca wiem, co ze sobą zrobić. Osobiście przetestowałem dziś w przychodni lekarskiej, dlatego z czystym sumieniem polecam :). 