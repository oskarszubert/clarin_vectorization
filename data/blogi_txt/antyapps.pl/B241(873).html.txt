29.12.2011 Wbrew pozorom bowiem tanie produkcji na iOS wcale nie są przeznaczone na kilkanaście minut zabawy. Angry Birds? Za 4 złote bawimy się godzinami, albo i dłużej. I to mowa o samym przejściu, bez szlifowania wyników. Ale nie każdy tytuł ma podobną konstrukcję – Bug Princess to gra od owiniętego kultową wręcz miłością fanów Cave – japońskich mistrzów strzelanin z gatunku „lecimy w górę/bok i omijamy miliony pocisków”. Dosłownie, miliony. Ich gry są krótkie, ale nie w długości leży siła. Strzelaniny od Cave to przede wszystkim ciężka i żmudna praca. Nauka. Pot i łzy.  Bug Princess pierwotnie ukazało się na automatach, a rok później na PlayStation 2. Mamy więc do czynienia z portem, na dodatek dość bezpośrednim. Szczególnie jeśli chodzi o oprawę graficzną – nie podwyższono rozdzielczości, w związku z czym na monumentalne wykorzystanie Retiny nie ma co liczyć. Ale i to nie jest kluczowe. Tak jak napisałem wcześniej, tutaj chodzi o naukę. Możemy odpalić najniższy poziom trudności i bezproblemowo przestrzelić się przez 5 plansz, ale będzie to wówczas zmarnowany pieniądz. Jeśli wybierzemy „hell”, to skonfrontujemy się z wizją, którą od początku mieli twórcy. Czyli dosłownie – tysiące pocisków na planszy i nasz statek manewrujący pomiędzy nimi. Nauka polega na tym, aby zapamiętać kto, gdzie, kiedy i w jaki sposób strzela. Japońscy miłośnicy tego gatunku nagrywają sobie na wideo poszczególne plansze, aby „na sucho” uczyć się poszczególnych elementów. Dodatkowo oczywiście nie tracąc najlepiej życia i jeszcze zdobywając miliony punktów. Taka to jest gra. Sterowanie do granic możliwości uproszczono – nasza postać automatycznie strzela, a poruszamy się bezpośrednio palcem. Jest lekko odczuwalna latencja, co największych hardkorowców może zniechęcić, ale dla „casualowego” fana takiego jak ja – jest przyjemnie. W środku kilka podstawowych trybów i kilka poziomów trudności – nic więcej. Nie ma trybu wieloosobowego i innych „zbędnych” rozproszeń. Dobrze, że nie zabrakło chociaż wsparcia dla Game Center i OpenFeint. Trudno polecić mi Bug Princess wszystkim – to gra skierowana do fanów tego typu gier, którzy wiedzą za co płacą i w co się pakują. Polecam bardzo, w razie czego jest darmowa wersja lite do sprawdzenia. Bug Princess można nabyć tutaj. 