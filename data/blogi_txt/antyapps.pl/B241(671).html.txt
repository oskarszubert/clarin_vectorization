24.05.2013 Mobilna przeglądarka Google nabiera kształtów. Dopiero co zadebiutowała stabilna wersja 27, w której znajdziemy m.in. tryb pełnoekranowy. Tymczasem na horyzoncie, w kanale beta widać już wydanie z numerkiem 28 i wbudowaną funkcją tłumaczenia stron www.  Inżynierowie Google’a nie próżnują. Najnowsza stabilna wersja mobilnego Chrome 27 wreszcie doczekała się trybu pełnoekranowego. Dzięki niemu, możemy przeglądać strony, wykorzystując całą powierzchnię ekranu. Górny pasek będzie bowiem się z czasem ukrywał i nie przeszkadzał nam podczas eksploracji.    Ponadto najnowsze wydanie doczekało się inteligentniejszego Omniboksa, który ma teraz zachowywać wpisywane przez nas frazy wyszukiwania i w razie potrzeby pozwalać na ich edycję. Zadbano również o obsługę certyfikatów po stronie klienta oraz lepszą historię kart na tabletach. Naturalnie prócz tych wszystkich zmian wprowadzono też szereg poprawek i usprawnień dotyczących stabilności i wydajności programu. Znacznie ciekawiej zapowiada się Chrome 28 dla Androida. Wersja beta już zawitała do Google Play i przy pierwszym uruchomieniu od razu proponuje użytkownikowi aktywowanie eksperymentalnego trybu oszczędzania danych. Działa on w sposób bardzo zbliżony do Opery Turbo, czyli wykorzystuje serwery Google’a do kompresji stron. W ustawieniach znajdziemy specjalny graf, na którym zilustrowana jest ilość zaoszczędzonych megabajtów.   Ponadto wersja 28 przyniesie za sobą pasek tłumaczenia stron internetowych, który dobrze znamy z wydania na desktopy. Działa on bardzo prosto – na każdej witrynie w obcym języku zobaczymy propozycję spolszczenia zamieszczonego tekstu. Możemy tę opcję oczywiście wyłączyć w ustawieniach przeglądarki. W wersji 28 zobaczymy także nowe, przystosowane do małych wyświetlaczy strony błędów przeglądarki oraz nowe API dla trybu pełnoekranowego, co pozwoli aplikacjom oraz wybranym witrynom na automatyczne ukrywanie paska adresu oraz ekranowych przycisków nawigacyjnych (jeśli takie istnieją na naszym urządzeniu) w sytuacjach, gdy jest to konieczne. Mobilna przeglądarka Chrome rozwija się stosunkowo szybko, a kolejne zmiany napawają optymizmem. Oby tylko programiści nie spoczęli na laurach, bo ciągle jest dużo do zrobienia – m.in. w kwestii wydajności na starszych urządzeniach. Jak na razie jest to jednak moja jedyna przeglądarka i nie zanosi się na to, bym ją zmienił – chociażby ze względu na funkcje synchronizacji z desktopowym Chrome. Chrome:  Chrome beta:    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 