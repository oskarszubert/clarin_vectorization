31.05.2013 Panie i Panowie, jedna z najlepszych trylogii z konsol przenośnych zawitała nareszcie na tabletach i telefonach z logiem nadgryzionego jabłka. Mimo upływu lat równie mocno wciągająca i emocjonująca, a przez uproszczone do bólu sterowanie — i tutaj wyjątkowo miodna. Długo wyczekiwane Ace Attorney: Phoenix Wright Trilogy HD już jest w AppStorze! Gry nie są nowe — trylogia debiutowała jeszcze na GameBoy Advance, jednak wówczas nie opuściła Kraju Kwitnącej Wiśni. Świat pokochał przygody Nicka i przyjaciół dopiero kilka lat później, kiedy produkcje, tym razem także po angielsku, po angielsku pojawiły się na kolejnej konsoli Nintendo — DS. Mimo kilku lat na karku, wciąż bawią i przykuwają do ekranu na długie godziny, wywołując grymas na twarzy zawsze, kiedy musimy je wyłączyć. Jedni mówią o nich w kontekście symulacji prawnika, inni jak o przygodówkach z ciekawymi patentami. Sam zaliczam się do tej drugiej grupy, bowiem w moim rozumieniu wszystkie trzy części Ace Attorney są znakomitymi grami łączącymi „stare z nowym”. Stare, bo nie brakuje tam błądzenia po różnych miejscach, rozmawiania z napotkanymi bohaterami, zbierania przedmiotów i szukania dowodów. Nowum zaś są potyczki w sądzie, gdzie nasz świeżo upieczony prawnik musi stawić czoło najznamienitszym prokuratorom, przesłuchując świadków i próbując przyłapać ich na kłamstwie i starając się udowodnić niewinność swych klientów. Do tego dochodzą jeszcze dokładne przeszukiwania miejsc zbrodni. Wszystko dostosowane do wygodnego obcowania na ekranach dotykowych, a co ciekawe — w wersji na iOS dostępne również w dwóch orientacjach ekranu: poziomej oraz pionowej — w przypadku tej drugiej zachowany został interfejs z DSa.  Ścieżka Nicka nie jest usłana różami. Co krok, to sprawa. Nie ma chwili wytchnienia, a jako osobnik dobrej wiary, lubi pomagać biednym w potrzebie, angażując się w całości. No i właśnie, bohaterowie to jeden z najsilniejszych aspektów tych przygód — każdy jest „jakiś”. Nie ma tu bezpłciowych awatarów o których szybko można zapomnieć. A co ciekawe — nierzadko się zdarza, że znane nam już jednostki spotykamy ponownie — w różnych okolicznościach.  To teraz kilka słów na temat oprawy. Od DSa nikt cudów nie wymagał. Na iOS, biorąc pod uwagę że najczęściej są to jedynie obrazki, ewentualnie obrazki wzbogacone o drobne animacje, mogliby się bardziej postarać. Jakość tekstur została nieco podrasowana, jednak nie jest to jeszcze poziom, jaki jest standardem wśród nowych gier. Do tego użytkownicy iPadów oraz najnowszego iPhone’a będą musieli zmagać się z czarnymi paskami, bowiem twórcy nie zadali sobie trudu by dostosować grę do każdej rozdzielczości. Na szczęście bez zmian pozostała też muzyka, która jest absolutnie genialna i jak dla mnie to wciąż jedna z najlepszych ścieżek dźwiękowych jakie umilały mi przeżywane w grach wideo przygody.  Ace Attorney: Phoenix Wright Trilogy HD w wersji uniwersalnej można pobrać za darmo w AppStorze. Dostępne są weń dwie sprawy z pierwszej części serii. Za odblokowanie pozostałych będziemy musieli zapłacić w ramach wewnątrzgrowych mikrotransakcji. Za PW: Ace Attorney należy wydać 5,45 euro; pozostałe dwie odsłony wycenione zostały za 5,99 euro. Jeżeli już teraz wiecie, że i tak będziecie chcieli przejść je wszystkie, to możecie skusić się na całą trylogię za 14,99 euro, które wystarczą na kilkanaście godzin znakomitej zabawy. Taniej i tak ich nie znajdziecie, a z porównaniem do ceny jaką przyszłoby nam zapłacić za pudełkowe wersje PW z DSa czy nabywane w nintendowskim WiiWare macie szanse wręcz sporo zaoszczędzić. 