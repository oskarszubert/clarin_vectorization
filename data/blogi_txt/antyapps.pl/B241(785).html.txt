03.07.2012 Poszukując aplikacji, która stanęłaby w opozycji do panującej obecnie na południu Polski aury, trafiłem w AppStore na ikonkę Cool Race. Jej wygląd obiecywał spędzenie kilku chwil w zdecydowanie chłodniejszym klimacie, niż ten z jakim mam obecnie do czynienia w Krakowie. Już teraz napisać mogę, że pod tym względem gra mnie nie zawiodła. Czy jednak chwile z nią spędzone mogę zaliczyć do udanych? Zapraszam do krótkiej recenzji tytułu przeznaczonego na system iOS. „Chłodny Wyścig” to darmowa produkcja firmy Top Free Games dostępna na iPad’a oraz iPhone’a i iPoda Touch. Gra jest bardzo dobrze oceniana w Polskim AppStore. Przekonajmy się czy słusznie. Cool Race jest rozpowszechniany na licencji freemium. Oznacza to, że choć sama gra jest darmowa, to już za odblokowanie dodatkowych postaci, czy usunięcie reklam będziemy musieli zapłacić. Jest to uczciwe rozwiązanie, bowiem twórcy dają użytkownikowi wolny wybór, jednocześnie udostępniając pełną wersje aplikacji za darmo.  Jak wspomniałem wcześniej akcja Cool Race umiejscowiona jest w rejonach, w których śnieg i temperatura mocno poniżej zera stopni są codziennością – podczas rozgrywki zwiedzimy między innymi Antarktydę, Syberię czy Alaskę. Każdy „świat” podzielony jest na ponad 20 mini-poziomów, na których odbywa się tytułowy „Cool Race”. W wyścigu biorą udział mamuty unieruchomione w wiecznej zmarzlinie. Bryły lodu, w których znajdują się te sympatyczne zwierzaki mkną w dół pokrytych śniegiem i lodem stromych zboczy. Jak nietrudno się domyślić, jednym z lodowych bloków steruje gracz. Niestety, jedyna akcja jaka jest zależna od użytkownika to podskok, który wykonujemy dotykając ekranu tabletu lub smartfona.  Szybko okazuje się, że sam wyścig to chaotyczny zjazd w dół zbocza bez jakichkolwiek reguł. Odnoszę wrażenie, że kolejność postaci na mecie jest całkowicie przypadkowa – podczas rajdu panuje niesamowity chaos doprawiony dużą prędkością. Nie sposób pozbyć się wrażenia całkowitej losowości i zupełnej niezależności pozycji na mecie od umiejętności gracza. Wielokrotnie otrzymałem potwierdzenie tej teorii – nie wykonując żadnej akcji podczas całego wyścigu zdarzało mi się meldować na mecie na pierwszym miejscu.  Oprawa audiowizulana Cool Race również nie wzbudziła mojego zachwytu. Poszczególne krainy są bardzo podobne do siebie, lekka zmiana kolorów to za mało by pozbyć się wrażenia wszechogarniającej nudy. Sytuacja wygląda lepiej jeżeli chodzi o postacie biorące udział w rajdzie – w tej materii zróżnicowanie jest bardzo duże, co jednak nie zmienia kiepskiego odbioru gry. Nie potrafię zrozumieć wysokich ocen aplikacji w Polskim AppStore. Cool Race jest moim zdaniem grą słabą, choć na szczęście dostępną za darmo. Dzięki temu każdy może na własnej skórze przekonać się, na którym miejscu dojedzie do mety ani razu nie dotykają ekranu urządzenia, na którym uruchomi grę. Powodzenia! Ocena: 2 