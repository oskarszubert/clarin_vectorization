02.02.2012 Przy zakupie iPada jedną z głównych moich motywacji była możliwość wygodnego czytania treści z sieci – zarówno komiksów (a może przede wszystkim), jak i artykułów. Nie każda strona internetowa jest jednak odpowiednio dopasowana do ekranu tabletu. Z pomocą przychodzą tutaj rozmaite programy takową konsumpcję ułatwiające. Najnowszą z nich jest Longform, które dodatkowo przyjemnie synchronizuje się z innymi, podobnymi aplikacjami.  Przy uruchomieniu Longform proszeni jesteśmy o zalogowanie się do Readability – nie jest to konieczne, ale jeśli posiadamy w tym serwisie konto, to nasze zapisane artykuły od razu dostępne będziemy mieli na iPadzie. Poza tym jednak autorzy udostępnili kilkanaście innych, znanych stron, które możemy subskrybować. Podstawowym zadaniem tej aplikacji jest selekcja najciekawszych, głębokich i długich tekstów z wybranych właśnie serwisów. Ich zakres tematyczny jest jednak dość ograniczony i choćby stricte o grach wideo czy nowych technologiach niewiele tam poza Wired znajdziemy. Szkoda, że nie ma możliwości dodania własnych stron. Pozostaje wspomniane Readability i ręczne dodawanie tekstów. Jeśli chodzi o użyteczność, to jest świetnie. Wszystkie strony dostępne są offline, wszystkie można oglądać w oryginalnej formie lub w odpowiednio spreparowanym czytniku. Tam z kolei można dobrać wielkość czcionki, akapity czy odstępy między wierszami. Co ciekawe, dodane np. wcześniej w Readability teksty można puścić z Longform jeszcze dalej – zarówno przez typowe społecznościówki, maila, jak i Read It Later czy Instapaper. Longform nie oferuje zbyt wielu opcji, ale jego przeznaczenie jest proste – ma uprzyjemnić czytanie nam, jak sama nazwa wskazuje, długich tekstów. Sprawdziłem kilka serwisów poza tymi sugerowanymi przez aplikację i recenzje choćby z Niezgranych czyta się bardzo przyjemnie. Największa wada Longform to jego cena – 4 euro za tego typu narzędzie to jednak nie jest mało. Jeśli wydawca zdecyduje się na obniżkę, to nie widzę przeszkód w sięgnięciu akurat po ten czytnik. W moim iPadzie on już zostaje. Na komputerze dodawać będę sobie teksty „na później”, które potem na spokojnie przeczytam w łóżku, z ekranu tabletu. Longform można nabyć tutaj. 