17.07.2012 Lubicie Demotywatory, Kwejki i im podobne serwisy? Spędzacie godziny na przeglądaniu zabawnych obrazków i motywujących posterów? A może sami tworzycie takowe lub chcielibyście zacząć je tworzyć, aby zdobyć sławę i pieniądze (albo chociaż uznanie)? Nic prostszego, szczególnie z aplikacją, którą dzisiaj dla Was przygotowałem. Aby stworzyć dobrego demotywatora trzeba mieć coś do powiedzenia, pomysł na to, w jaki sposób to powiedzieć, aby przy okazji było zabawnie/ironicznie/refleksyjnie no i oczywiście jakiś program graficzny, za pomocą którego zrobimy odpowiedni obrazek. Ale po co nam program, skoro możemy mieć aplikację i z poziomu naszego telefonu robić demotywatory w każdej chwili, gdy tylko dostaniemy natchnienia? Posłuży nam do tego aplikacja Motivational Poster. Jest to prosty, banalny w obsłudze program, dzięki któremu w kilka sekund możemy stworzyć odpowiedni motywujący/demotywujący obrazek. Pierwsze co musimy zrobić, to wybrać odpowiednie zdjęcie z naszego telefonu. W tym celu klikamy na ikonkę albumu i zostajemy przeniesieni do naszych fotograficznych zbiorów. Po wybraniu fotki aplikacja przenosi nas do edytora, w którym możemy pomniejszyć lub powiększyć obraz, jak również obrócić go w dowolną stronę. Gdy to zrobimy wyświetli się jeszcze zestaw dodatkowych funkcji, za pomocą którego możemy ustawić natężenie barw, cieni, jasność, etc.  Gdy etap dodawania zdjęcia mamy już za sobą przechodzimy do klasycznego edytora tekstu, w którym dużą czcionką mamy wyszczególniony tytuł/hasło przewodnie, a pod nim miejsce na dodatkowy tekst. Nie pozostaje nam nic innego, jak zmaterializować nasz pomysł za pomocą liter. Gotowy obrazek możemy posłać mailem, wysłać na Facebooka lub Twittera. I tak w kilku krokach nasz demot jest gotowy. Czego brakuje tej aplikacji (a tak, koncert narzekań czas zacząć)? Cóż, jak na produkt, który skupia się tylko na robieniu motywujących obrazków, Motivational Poster jest dość ubogi w funkcje, a można by tutaj dodać naprawdę sporo ciekawych opcji. Brakuje mi chociażby filtrów, które bez wątpienia uatrakcyjniłyby tę aplikację. Można było się pokusić również o różne rodzaje i rozmiary, a nawet kolory czcionek. Niby zachowany jest klasyczny układ tego typu obrazka, to jednak danie większych możliwość użytkownikom na pewno by nie zaszkodziło. Poza tym nie głupim rozwiązaniem byłoby możliwość wyszukiwania grafik również online z poziomu aplikacji. Dzięki Motivational Poster możecie szybko i łatwo zrobić swoje własne demoty, jeżeli oczywiście macie na nie pomysł, a potem podzielić się nimi z całym światem, czy to przez dedykowane serwisy czy przez social media. Niemniej jednak, jak na płatną aplikację uważam, że zabrakło twórcom pomysłu na „podrasowanie” funkcji. Na razie jednak aplikacja ta jest na promocji, można ją pobrać za darmo, więc jeżeli chcecie mieć prosty w obsłudze i działaniu edytor demotów, to warto się zaopatrzyć w tę produkcję. Ocena: 4- 