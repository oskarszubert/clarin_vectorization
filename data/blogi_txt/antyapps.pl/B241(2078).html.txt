17.03.2012 Smartfon już dawno stał się narzędziem all-in-one. Stał się aparatem, przeglądarką internetową czy listą zakupów do zrobienia. Czemu nie zamienić go zatem również w pogodynkę? Trzeba tylko wiedzieć, jaką aplikację wykorzystać w tym celu. 1Weather to bardzo fajna aplikacja pogodowa, jednak ma swoje wady. Chcę Wam tutaj naocznie pokazać, dlaczego polskie projekty takie jak Pogodynka są dla nas lepsze niż aplikacje globalne. W tym programie mamy naprawdę sporo funkcji. Tylko co z tego, skoro połowa z nich nie działa. I nie jest to wcale błąd programistów, których wpadka spowodowała wysypywanie się aplikacji w konkretnym miejscu. Po prostu polskie miejscowości nie są obsługiwane – i to nawet tak duże jak Poznań. Co zatem zyskujemy korzystając z 1Weather? Otrzymujemy wygodną aplikację wskazującą obecną temperaturę oraz najwyższą i najniższą zapowiadaną danego dnia. Oprócz tego aplikacja serwuje nam informacje o wilgotności, prędkości wiatru czy ciśnieniu powietrza. Jednym ruchem palca przeciągamy ekran w lewo, uzyskując prognozę pogody na cały tydzień. Idąc dalej, mamy ostrzeżenia i radar pogodowy, które… nie są obsługiwane poza Stanami Zjednoczonymi. Co jeszcze działa? Informacje o tym, o której wstaje i zachodzi słońce, zbiór statusów z Twittera na temat pogody w danej miejscowości, a także zbiór informacji na temat opadów deszczu – prawdopodobieństwo wystąpienia oraz przewidywana ilość. Co z tego, że program dostępny jest za darmo, skoro jest ograniczony w swojej funkcjonalności dla naszego kraju. Nawet aktualna temperatura powietrza wyświetlana w pasku notyfikacji tego nie zrekompensuje. Poza tym wyświetla reklamę. Jeśli potrzebujecie prostej pogodynki – 1Weather spełni Wasze oczekiwania. W przeciwnym razie sugeruję spróbować Pogodynki.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 