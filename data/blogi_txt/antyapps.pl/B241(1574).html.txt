29.10.2012 Blisko pół roku po premierze wersji na Androida (zachwycaliśmy się nią w maju), przyszła pora na edycję dla urządzeń z systemem iOS. Zdecydowanie warto było czekać, bo jest to jedna z tych gier, które nie kuszą efektami, rozbudowaną rozgrywką, znaną marką, a pomysłem na siebie i wykonaniem.  Gyro+ nie różni się zbytnio od tego co mogliście już poznać na urządzeniach z Androidem. Wprawdzie gra od naszej ostatniej recenzji doczekała się kilku aktualizacji, które nie tylko poprawiły wygląd, ale też dodały nowe elementy rozgrywki, to jednak główny trzon zabawy pozostał bez zmian. Na czym on polega? Po środku planszy mamy koło w 3 barwach, którym możemy obracać. Musimy nim operować w taki sposób, aby nadlatujące z każdej strony kolorowe kule, trafiły na fragment w swoim kolorze. I to właściwie wszystko.  Oczywiście sama rozgrywka wzbogacona jest o różne pomniejsze elementy, bonusy i dodatki, które sprawiają, że gra nie nudzi się zbyt szybko i motywuje do dalszej zabawy. Fascynujące jest obserwowanie jak pomimo tak prostych zasad i oprawy, autorzy z wielką troską podeszli do najdrobniejszych elementów w grze. Gyro+ jest też debiutem wydawniczym Vivid Games. Możecie kojarzyć nazwę tego studia z zapowiedzi Real Boxing, gry opartej Unreal Engine 3  Wprawdzie Gyro w wersji na Androida jest darmowy, ale za odblokowanie dodatkowych elementów (w tym nowy tryb gry) musimy zapłacić 0,99$. W wersji na iOS mamy je w standardzie. Szkoda jednak, że przy takim rozwiązaniu użytkownicy iPhonów i iPadów nie mają możliwości testowania gry. Mały minus należy się też za brak polskiej wersji językowej. Ja rozumiem że zasady są proste, ale jednak to rodzima produkcja i takie braki rażą. Czy warto kupić? Tak, polecamy, chyba że ewidentnie nie przepadacie za grami tego typu. Mamy też dla Was kody. Wystarczy zgłosić się do nas poprzez formularz kontaktowy, a dwóch pierwszych czytelników nagrodzimy kodami. Wszyscy pozostali znajda grę pod tym linkiem. Ocena: 4+/5 