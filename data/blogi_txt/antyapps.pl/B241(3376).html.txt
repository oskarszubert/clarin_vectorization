21.11.2013 Autorzy gry obiecali nowe podejście do tematu puzzli. To dość kłopotliwa kwestia, bo… no właśnie, nie są jedyni. Wszyscy chcą się jakoś wybić spośród tysięcy aplikacji w podobnym tonie, czy autorom Puzzled się to udało? Z nieskrywaną sympatią i radością muszę przyznać, że… wyjątkowo tak. Pytanie brzmi, czy taki projekt ma szansę wzbudzić zainteresowanie szerszej publiki? Klasycznych puzzli raczej nikomu nie trzeba przedstawiać. To wycięte w charakterystyczny sposób obrazki, a naszym zadaniem jest sprawić, by dziesiątki, a nierzadko setki i tysiące, elementów złożyły się w idealną całość. Tutaj zasada działania jest podobna, jednak nie spotkamy znanych nam kształtów, a nierzadko dużo większe figury, o nieregularnych obrysach, które musimy wpasować w częściowo wypełnione pole. Wielkość tych elementów zależy od poziomu trudności z jakim decydujemy się zmagać, ale im trudniejsze zadanie sobie wybierzemy, tym mniej oczywiste grafiki będziemy musieli kompletować. Na pocieszenie powiem tylko, że pośród najłatwiejszych trybów nie musimy korzystać z najbardziej uciążliwego momentu, czyli obracania celem znalezienia idealnej pozycji dla naszego klocka. Twórcy Puzzled zadbali, abyśmy szybko się od gry nie oderwali. Stąd wiele trybów, różniących się od siebie założeniami i typem proponowanych wyzwań. Sześć stopni trudności, pośród których znalazło się miejsce dla aż trzystu łamigłówek? Wszystko jest tu, na miejscu. Podobnie zresztą jak wyzwania sieciowe, w których zmuszeni będziemy zmagać się z żywymi przeciwnikami. Ale nim spróbujecie pokazać im gdzie raki zimują, warto wcześniej poćwiczyć w jednej z opcji przeznaczonej dla pojedynczego gracza. Ciekawym w założeniu, choć efekt finalny zależy od tego co tam posiadacie, jest tworzenie łamigłówek na bazie zdjęć składowanych w naszych facebookowych albumach. Na szczęście połączenie gry z naszym kontem jest opcjonalne, także w tym wypadku wilk powinien być syty, a owca cała.  Jeżeli chodzi o samo opracowanie Puzzled to mam… bardzo mieszane uczucia. Z jednej strony grze niczego nie brakuje — jest kolorowa, czytelna, z solidnie przygotowanymi samouczkami by nikt nie poczuł się zagubiony. Z drugiej jednak krzykliwe kolory aż rażą w oczy, zaś cięcia którym poddane zostały obrazki są bardzo charakterystyczne. I nie wiem, może jestem staroświecki, ale mimo kilku prób nie potrafiłem się przemóc i wciągnąć w wir zabawy… Puzzled dostępne jest w Google Play w dwóch wersjach: darmowej, okraszonej solidną dawką reklam i zablokowanym dostępem do połowy atrakcji, oraz płatnej na którą przyjdzie nam wydać niewiele ponad trzy złote. 