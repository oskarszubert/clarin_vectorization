09.05.2013 Wczoraj testowałem aplikację, która z pomocą odgłosów deszczu miała ułatwiać nam zasypianie i wprowadzać w przyjemny stan relaksu. Dziś wracamy na ziemię i szukamy prawdziwego deszczu, a nawet błysków i piorunów. W pogodowych przewidywaniach pomoże nam tym razem aplikacja Mapa burzowa i pogodowa, której nazwa dokładnie zdradza jej zastosowanie. Do dyspozycji otrzymujemy dwie mapy interaktywne: burzową i pogodową. Ta pierwsza wskazuje miejsca, w których ostatnio zarejestrowano wyładowania atmosferyczne. Oznaczono je różnymi kolorami, dzięki czemu możemy określić jak dawno miała miejsce burza. Na tej podstawie można również stwierdzić, w którą stronę zmierza burza i jakie będzie jej nasilenie. Druga z map interaktywnych to klasyczna wizualizacja pogody jaką znamy z telewizji. Na mapie zaznaczone są temperatury na poszczególnych obszarach oraz stopień zachmurzenia lub inne zmiany warunków atmosferycznych.  Twórcy aplikacji zadbali także o dwie dodatkowe mapy, zaimportowane z serwisów Blitzortung oraz Blids. Jak napisano na stronie apki w Google Play, są to statyczne mapy burzowe. Wydaje mi się jednak, że poza określeniem naszego położenia na mapie interaktywnej między mapami nie ma innych różnic. Mapa burzowa i pogodowa to kolejny gadżet dla osób, które lubią porównywać informacje pogodowe z różnych aplikacji, aby mieć jak najbardziej obiektywny ogląd warunków meteorologicznych. Ci, dla których nie jest to ważne, z pewnością odnajdą w Google Play prostsze i bardziej kompleksowe programy spełniające podobne zadania w znacznie wygodniejszy sposób. 