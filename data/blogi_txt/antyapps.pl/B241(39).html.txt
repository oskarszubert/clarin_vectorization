06.10.2012 Kairosoft to jeden z moich ulubionych mobilnych deweloperów. Ich gry może nie są najlepsze i najpiękniejsze — bądźmy szczerzy, wśród tysięcy gier można znaleźć zarówno dużo bardziej dopracowane, jak i wyglądające o wiele lepiej. Ale to nieistotne, bo to właśnie ich produkcje stylizowane na erę 16-bitowych piękności mają swego rodzaju magię, przez które z każdym kolejnym tytułem spędzam kolejne długie godziny. Zaczęło się dość niewinnie od Game Dev Story, później spędziłem długie godziny z Hot Springs Story i Kairobotica, aż w końcu przyszedł czas na Dungeon Village, w którym przyjdzie nam wcielić się w zarządzającego rozrastającą się wioską. Zadanie to, jak to zwykle w przypadku gier wideo bywa, do łatwych należeć nie będzie. Jasne, co rusz pracujemy nad rozwojem naszej mieściny — początkowo dbając o jego rozbudowę, ustalając gdzie i kiedy mają się kolejno pojawiać dane budynki. Warto jednak wspomnieć, że nasza wioska nie jest ot taką, jedną z wielu, a wręcz przeciwnie — tam ma osiedlić się jak najwięcej bohaterów. W tym celu mamimy ich prezentami i przygotowujemy ją tak, by to właśnie pod naszymi skrzydłami zechcieli zamieszkać na dłużej. Oczywiście mamy w tym swój cel — pomagają nam rozprawić się ze wszystkimi potworami, a skoro już zainwestujemy w ich zasiedlenie i nakupujemy im prezentów, to przy odpowiednio dobrej architekturze zostaną z nami na dłużej. Płacąc podatki, bo bez nich świat byłby taki sam, nawet w stylizowanej na staroszkolną grze.  Ciekawym elementem są sami bohaterowie. Możemy ich wysyłać na specjalne misje, wzorowane na tych z RPG. Jeżeli te zostaną przez nich dobrze wykonane, zostaniemy nagrodzeni dodatkowymi pieniędzmi czy wzrostem popularności naszej wioski, które z pewnością nam nie przeszkodzą w rozbudowie biznesu i pięciu się wyżej w hierarchii tego dziwnego, acz uroczego świata. O designie niespecjalnie jest co mówić. Kto miał styczność z którymkolwiek tytułem tego dewelopera wie, że stawia on na podróże sentymentalne: stylizowane na konsolowe gry sprzed lat dźwięki i piksele na naszych ekranach urzekają i prezentują się znakomicie. Organizowanie przyjęć, dbanie o mieszkańców i rozbudowa na tyle przemyślana by przyciągnęła kolejnych herosów do naszego kawałka ziemi to prawdziwa frajda. Nie powiem, by było to łatwe zadanie, to szesnaście wirtualnych lat ciężkiej harówy — ale podobnie jak w innych produkcjach Kairosoft jest okrutnie wciągające. Sam boję się ich gier jak ognia, bo wiem jak „tylko sprawdzenie” się kończy. Nie inaczej było tym razem. Produkcja, jak na standardy mobilne, kosztuje sporo — ponad 15 złotych, jednak to nie jest kolejna popierdółka o której zapomnimy po dwóch partyjkach. To jeden z tych tytułów do których się wraca z nowym pomysłem i chęcią wspięcia się jeszcze wyżej w hierarchii. Dungeon Village dostępny jest zarówno na urządzenia z Androidem jak iOS. Ocena: 5+ 