11.12.2012 Kilka dni temu, przez internet przeleciała wiadomość o tym jak to Instagram porzucił Twittera. Wprawdzie chodziło tylko o drobne zmiany, które uniemożliwią szybki podgląd zdjęcia, ale w tego typu usługach są one kluczowe. Na odpowiedź Twittera nie trzeba było długo czekać. Wczoraj do Google Play i App Store trafiła aktualizacja, która ma choć częściowo zniwelować ten brak. Od teraz oficjalna aplikacja Twittera na Androida i iOS posiada prosty edytor graficzny. W jego skład wchodzi 8 niezbyt wyszukanych filtrów, „różdżka” zmieniająca świetlenie naszego zdjęcia, oraz proste narzędzie do przycinania i skalowania. Mało, bardzo mało i do tego niezbyt różnorodnie. Dodatkowo, narzędzia te nie należą do najszybszych. Zmieniając je, bądź też efekty da się odczuć lagi, czasem trzeba odczekać chwilę, aby efekt został zmieniony.  Dostęp do nowego menu edycji mamy w panelu tworzenia tweeta. Niestety działa ono tylko w przypadku wywołania okna z poziomu oficjalnej aplikacji. Jeżeli stosujecie różne widgety ułatwiające wpisywanie nowego wpisu, możecie o edytorze zapomnieć. Czy reakcja Twittera to rozczarowanie? Nie. Bardzo dobrze że reagują i w miarę szybko starają się nadrobić braki, w kluczowej dla wielu funkcji. Nie zastąpi to wprawdzie Instagramu, ale dla części osób w zupełności zapewne wystarczy. Wszak Instagram to nie tylko świetne narzędzia, ale też społeczność. Aktualizację otrzymały urządzenia z Androidem i iOS. Posiadacze Windows Phone i innych systemów mobilnych muszą obejść się smakiem. 