22.08.2013 Rynek polskojęzycznych magazynów zaprojektowanych z myślą o urządzeniach mobilnych nieustannie rośnie w siłę. Ilość pobrań czasopism w wydaniu cyfrowym nadal nie jest specjalnie duża, ale z tygodnia na tydzień daje się zauważyć jej wzrost. Cieszy również coraz większe zróżnicowanie tematyczne tytułów pukających do drzwi mobilnych kiosków. Obok najliczniej reprezentowanej grupy tygodników opinii znajdziemy w AppStore czasopisma traktujące o fotografii, technologii, modzie, grach, podróżach, kulinariach oraz magazyny, których główną tematyką są kulisy nowoczesnego biznesu. Do tej ostatniej grupy możemy zaliczyć niedawnego debiutanta i bohatera dzisiejszego tekstu – Smartbiznes.co. “SMARTBIZNES to tygodnik o kulisach nowoczesnego biznesu. Pismo skierowane do liderów firm, przedsiębiorców nowej generacji – Young, Smart   Successful, którzy uczą się na błędach… innych, a do sukcesu idą najkrótszą drogą”. Dokładnie tymi słowami opisują w AppStore swój magazyn autorzy. Treść tygodnika oparta jest na stronie internetowej smartbiznes.co, której zawartości stanowi on rozwinięcie.  Od strony technicznej Smartbiznes prezentuje się mocno przeciętnie. Tygodnik w ogóle nie wykorzystuje potencjału platformy, na którą został przygotowany. Nowoczesne tablety i smartfony oferują praktycznie nieograniczone możliwości prezentacji treści. Zdjęcia, wideo, materiały audio, aktywne odnośniki, elementy interaktywne, animacje – to właśnie te elementy sprawiają, że decyduję się na sięgnięcie w kierunku karty kredytowej, a nie po skórzany portfel. W przypadku Smartbiznes na naszym tablecie ląduje jedynie tekst przyozdobiony nielicznymi fotografiami. Interaktywność magazynu ogranicza się do…. aktywnego spisu treści. Niewiele, jak na tygodnik traktujący o nowoczesnym biznesie.  Tabletowe wydanie Smartbiznes przypomina zwykły plik pdf wzbogacony o efektowne (ale zbędne) animacje przewracanych kartek. Magazyn został na szczęście przystosowany do niewielkich rozmiarów wyświetlacza urządzeń mobilnych – czcionka w artykułach jest na tyle duża, że z ich treścią możemy zapoznać się bez ciągłego przybliżania widoku. Obecnie w AppStore znajdziemy 9 darmowych numerów Smartbiznes. Wznowienie cyklu wydawniczego planowane jest na wrzesień. Magazyn w wersji na urządzenia z systemem Android dostępny jest do pobrania pod tym linkiem. 