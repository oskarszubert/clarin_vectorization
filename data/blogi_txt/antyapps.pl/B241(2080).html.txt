17.10.2011 Pierwsze było Infinity Blade, które pokazało, że się da zrobić grę w pełnym 3D i to nie tylko grę bardzo ładną, ale co najważniejsze grę, na której dużo da się zarobić. Epic jednak postawiło na jakość i dopracowało swój produkt w wielu aspektach. Teraz udostępnili silnik Unreala innym deweloperem, by i oni mogli stworzyć coś wypalającego gałki oczne. No i Gyro 13 pierwsze wrażenie robi naprawdę dobre – ładne oświetlenie, dużo detali, pełne 3D, aż chce się grać. Niestety do czasu.  Jak w to się gra? Zachęcające obrazki promocyjne nie wyjaśniły, że całość rozgrywki w zasadzie polega tylko na tym, co one pokazują, czyli latamy małym helikopterem i próbujemy przejść kolejne plansze przed upływem określonego czasu. Już sama idea za tym stojąca jest dla mnie czymś złym – rzadko widuje się dobre gry oparte o czas, bo po prostu trudno tak zbalansować zabawę, żeby dobrzy gracze się nie nudzili, a Ci mniej ograni nie męczyli. No i tutaj właśnie występuje to wspomniane zjawisko. Już przejście pierwszej wprowadzającej planszy było dla mnie pewnym problemem. Jednakże głównie z powodu koszmarnego sterowania.  No i to jest mój powód niechęci do Gyro 13. Nie mam pojęcia czy nie zostało to dobrze przetestowane czy po prostu twórcy doszli do takiej wprawy pisząc grę, że nie zauważyli, że zwykły użytkownik może mieć problemy, żeby przejść pierwsze zadanie. Na ekranie wyświetlane są dwa kontrolery – jeden to wskaźnik służący tylko do wznoszenia maszyny w górę, a my tak naprawdę poruszamy się pochylając się w poziomie naszym helikopterem za pomocą suwaka. Taka konfiguracja powoduje, że przez większość czasu walczymy, żeby zmieścić się w wąskich kanionach stworzonych przez twórców. Dorzućmy do tego nieubłaganie płynący czas, naukowców, których trzeba uratować i powstaje nam mieszanka frustrująca i zniechęcająca na dłuższą metę. Jedyny sensowny pozytyw, o jakim warto wspomnieć to właśnie oprawa audiowizualna. Muzyka, która przygrywa jest całkiem klimatyczna, a grafice naprawdę nie można odmówić detali. Co prawda, tak jak to w przypadku gier opartych na silniku Unreala ukryto sporo niedociągnięć po prostu w ciemnościach. Oświetlenie jest bardzo dobre i nadaje grze charakteru, ale ciągłe brązowo-szare kaniony na dłuższą metę również odstraszają.  Czy warto? Gyro 13 to ten typ gry, w którym pewnie kilka osób na świecie się odnajdzie i wciągnie bez końca, ale zwykły zjadacz chleba powinien oszczędzić sobie te kilka złotych i przeznaczyć je na jakiś tytuł, który po prostu bawi, bo o to chyba chodzi w grach na komórki. Tu nie ma miejsca na frustracje i walkę ze sterowaniem, mamy milion innych aplikacji do wypróbowania. Jeśli jednak chcecie spróbować swoich sił to kilkajcie tutaj (przez jakiś czas jest promocja obniżająca cenę do przyzwoitego poziomu 0,79 Euro). 