09.05.2013 Zdjęcia cyfrowe to nie tylko zapis obrazu, ale przede wszystkim baza wielu informacji, przydatnych przy różnych okazjach i odpowiedniej wiedzy na ich temat. Poza danymi technicznymi mogą to być przykładowo nasze koordynaty w momencie robienia zdjęcia, które później pozwolą odnaleźć miejsce w którym wykonaliśmy fotografię. Marketplace jest pełen aplikacji, które pozwalają na śledzenie takich informacji. Jedną z ciekawszych jest Picture info. Zdjęcia wybieramy na pierwszym oknie aplikacji. Możemy sięgnąć do zasobów naszej biblioteki w telefonie. Ikona aparatu na dolnej belce błędnie sugeruje, że z poziomu aplikacji mamy też dostęp do aparatu. Niestety, to tylko przycisk odsyłający nas do galerii. Gdy już zdjęcie zostanie wczytane wystarczy przesunąć ekran raz w bok aby przejść do szczegółowych informacji, dwa razy by ujrzeć położenie na mapie (jeżeli aparat miał dostęp do GPS). Wśród informacji jakie możemy podejrzeć znajdują się między innymi dane o ISO, czasie ekspozycji, czy też rozdzielczości fotografii. Oczywiście są one zależne od tego, jakie dane zapisano w zdjęciu.  Informacje te możemy w prosty sposób wysłać mailem, do którego dołączony zostanie też link przekierowujący do map binga. Z poziomu samej aplikacji możemy zmienić format map, jak i przejść do głównej aplikacji systemowej, by przykładowo dodać lokalizację do ulubionych. Prostota interfejsu sprawia, że nawigacja jest intuicyjna. Nawet reklamy wpasowano na tyle dobrze, że nie przeszkadzają w korzystaniu z aplikacji. Picture info wspiera wszystkie rozmiary kafelków, niestety nie są one zbyt widowiskowe. Tak jak wspomniałem we wstępie Marketplace pełen jest aplikacji o podobnym działaniu. Różnią się zazwyczaj drobnymi funkcjami i interfejsem. Picture info łączy w sobie zarówno zestaw przydatnych opcji jak i przyjazny interfejs, dlatego poszukiwanie aplikacji z tej kategorii warto rozpocząć od jej testów. Tym bardziej że aplikacja jest darmowa. 