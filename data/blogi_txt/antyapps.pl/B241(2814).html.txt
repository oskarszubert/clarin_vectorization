26.04.2012 Z aplikacjami na telefony, jest jak z muzyką. Jest ich tyle, że chwilami nie wiemy już na co się zdecydować i co tak naprawdę wpasuje się w nasze gusta. Na szczęście nie zostaliśmy pozostawieni z tym problemem sami. Z pomocą przybywają developerzy studia Filter Squad Pty Ltd, którzy przygotowali serię aplikacji Discovr. Jedną z nich jest Discovr Apps, która wyszuka dla nas interesujące pozycje z App Store w oparciu o nasz gust.  Aplikacje z serii Discovr to programy, które bazując na wprowadzonych przez nas danych, w bardzo oryginalny sposób zwracają rzeczy w jakiś sposób im pokrewne. Wspomniany we wstępie Discovr Apps, wyszukuje ciekawych aplikacji. Wystarczy wpisać nazwę programu, który wyjątkowo przypadł nam do gustu, a algorytm automatycznie przeszuka zasoby App Store i wyświetli nam podobne projekty w formie przejrzystego grafu. Dotykając kolejnych ikon, rozwijamy graf i tak aż do wyczerpania zapasów. Podwójne dotknięcie spowoduje wyświetlenie szczegółów o tytule, a dłuższe przytrzymanie wysunie menu, dzięki któremu wyświetlimy stronę danej aplikacji w App Store, dodamy ją do ulubionych bądź na naszą listę życzeń. Stworzonym grafem możemy się podzielić ze znajomymi. Jednym dotknięciem wrzucimy wyniki naszego „śledztwa” na naszego Twittera, Facebooka, bądź też prześlemy za pośrednictwem poczty elektronicznej.  Discovr Apps to program, który nie tylko pomoże wam w odszukaniu aplikacji podobnych do tych, które już macie, ale również odkryje przed wami morze alternatyw. Załóżmy sytuację, w której znajdujemy świetną aplikację, jednak jej cena wydaje się nam być nieco zawyżona. O ile wcześniej, sami musieliśmy przeszukiwać zasoby aplikacyjnego sklepu, teraz wystarczy uruchomić Discovr Apps, wpisać tytuł programu i odpowiedź na podstawie której wywnioskujemy „czy warto” pojawi się na naszym ekranie w mgnieniu oka. Ciężko mi sobie wyobrazić jak można było lepiej przedstawić wyniki naszego poszukiwania. Zaproponowany przez twórców, animowany graf rewelacyjnie spełnia swoją rolę. Sama aplikacja także jest prosta w obsłudze i już po chwili mamy wrażenie, jakbyśmy korzystali z niej od zawsze.  W serii wydanej przez studio Filter Squad znajdziecie także aplikację, która namierzy dla was podobnych muzyków i piosenki, filmy oraz osoby na Twitterze. Wszystkie programy działają na tej samej zasadzie jak opisany przed chwilą Discovr Apps. Sprawdźcie koniecznie. Discovr Apps pobierzecie z App Store już za 1,59 €. 