29.07.2013 Ceny paliwa w Polsce rosną szybciej niż dziura budżetowa, a znalezienie stacji oferującej litr 95-tki w konkurencyjnej cenie wymaga nierzadko od nas sporo zachodu. Można jednak wspomóc się aplikacją. Paliwodroid to tworzona przez społeczność baza cen paliw, która wskaże nam na mapie stacje, gdzie zapłacimy za benzynę najtaniej. Paliwodroid ma formę mapy, na której zaznaczone zostały wszystkie okoliczne stacje paliw. Do przygotowania aplikacji wykorzystano silnik Google Maps, a więc nikt nie powinien mieć większych trudno w odnalezieniem się tutaj. Znaczniki ustawione na mapce są dokładne, a plany miast odwzorowane szczegółowo. Oczywiście użytkownik ma też możliwość samodzielnego dodawania własnych znaczników i wpisywania nazw stacji. Znaczniki mają różne kolory. Błękitne to stacje oferujące jedynie LPG, natomiast zielone i czerwone odzwierciedlają odpowiednio najdroższe i najtańsze punkty dystrybucji benzyny. Niebieskie to zaś stacje, które nie posiadają jeszcze informacji o cenach. Tych ostatnich jest tutaj najwięcej. Aplikacja cierpi na choroby wieku dziecięcego, czyli brak użytkowników, którzy uzupełnią jej bazę. Wybierając dowolną ze stacji, zobaczymy chmurkę z jej nazwą. Wystarczy nacisnąć ją palcem, by przejść do ekranu ze szczegółowymi cenami. Tutaj możemy też aktualizować poprzednie stawki i dodawać własne, w przypadku, gdy nikt jeszcze nie uzupełnił informacji o stacji. Osobiście widziałbym w Paliwodroidzie jeszcze inne zastosowanie. Stacje benzynowe to często miejsca, gdzie można coś zjeść, odpocząć, skorzystać z toalety. Czemu zatem nie umieścić tych opcji na ekranach je opisujących? Mogłoby to mieć formę listy, na której użytkownik mógłby zaznaczać i odznaczać odpowiednie pozycje. Z czasem mogłoby to też przeobrazić się w model służący monetyzacji aplikacji i samej idei. Interfejs aplikacji jest dość brzydki. Teoretycznie wykorzystuje on natywne elementy interfejsu Androida, ale nie prezentuje się to zbyt przyjemnie dla oka. Ratunkiem mogłoby być wprowadzenie Holo, najlepiej w dwóch wersjach – białej i czarnej. Z drugiej strony Paliwodroid ma tak mało ekranów, że brzydki interfejs nie doskwiera aż tak bardzo. Głównym elementem są Mapy Google, które przecież wszędzie wyglądają tak samo.   Paliwodroid to świetny pomysł na aplikację, który ma szansę się udać. Tanie paliwo to obiekt pożądania każdego kierowcy, a skoro można w prosty sposób dotrzeć do niego, nie błądząc po mieście (i spalając jeszcze więcej paliwa – koło się zamyka), to czemu z niego nie skorzystać? Do szczęścia brakuje tutaj jedynie ładniejszego interfejsu i społeczności, która będzie regularnie aktualizowała ceny paliw. Wówczas Paliwodroid może się stać podstawowym źródłem informacji o cenach benzyny w okolicy. Sęk w tym, że podobne projekty już istnieją (Petrokumpel, czy chociażby opisywane na naszych łamach Moje Paliwo. Nie można też zapominać o usługach webowych, gdzie prym wiedzie tank24.org) 