25.12.2012 Powroty do starych gier bywają trudne. Pomijając już tytuły z którymi stykamy się pierwszy raz, to nawet odwiedzanie znanych nam kątów czasami wypada nieco inaczej, niż żeśmy to sobie wyobrażali. Odrapane ściany (czyt. tekstury nie robią takiego wrażenia jak przed laty), wigor już nie ten sam (czyt. animacja wcale nie jest perfekcyjna), że o problemach z ruchem nawet nie wspomnę (czyt. pady jednak górują nad ekranami dotykowymi). Łatwo nie jest, ale mimo wszystko oderwać się od gry jest jeszcze trudniej — przynajmniej dopóki nie wyrówna się wszystkich porachunków, to w końcu przesiąknięte klimatem kiczu lat osiemdziesiątych ubiegłego stulecia, fikcyjne Vice City! Okazuje się, że nie tylko powroty są trudne — pisanie o nich również do łatwych nie należy. Przede wszystkim dlatego, że sam pamiętam wyczekiwanie na premierę kolejnego Grand Theft Auto jakby to było wczoraj. Kubeł zimnej wody z napisem „to już 10 lat” trochę mnie smuci, ale… no właśnie — nie czas na sentymenty, czas zaprowadzić w mieście nowy ład. Czas żyć, jak Tommy Vercetti przykaże — nie po dobroci, to siłą.  W ramach formalności — Vice City to kolejna część najpopularniejszej gangsterskiej serii jaką znają gry wideo. Od zera do bohatera — napaści, wymuszenia i innej maści akcje, którymi zaskarbimy sobie szacunek tamtejszej społeczności, pnąc się coraz wyżej w hierarchii oprychów tego wzorowanego na słonecznym Miami miasteczku. Wszystkie nasze zyski pomnażamy inwestując i kreując najróżniejsze biznesy, nabywając nieruchomości czy nowe fury. Diabeł jednak tkwi w szczegółach. W mobilnej wersji Vice City niewiele się zmieniło w porównaniu do oryginału — tekstury zostały bez zmian, nie doczekaliśmy się też żadnych dodatkowych treści. Jedynym novum są: dodatkowa stacja radiowa pozwalająca importować muzykę z biblioteki iTunes, opcja trzymania zapisanych stanów gier w iCloud oraz sterowanie dostosowane do mobilnych standardów, czyli mazania po ekranie. Jako że jest to gra akcji, to ostatnie jest niezwykle ważnym jej aspektem. I prawdopodobnie największym minusem — na panelu dotykowym, w zależności od sytuacji, raczeni jesteśmy różnymi zestawami wirtualnych przycisków / gałek analogowych, którymi operujemy Tommym. Z mobilnym Vice City spędziłem w sumie ponad kilkanaście godzin i jeżeli o mnie chodzi, to do większości rzeczy dość szybko przywykłem i niespecjalnie płynące z tego tytuły minusy rzucały mi się w oczy. W przypadku „wolnych” sekwencji o problemach nie było mowy, ale kiedy akcja nabierała tempa często robiło się nieciekawie. Jest po prostu chaotycznie i nieprzemyślanie — automatyczne celowanie sprawdza się naprawdę świetnie przy niewielkich bijatykach w ciemnym zaułku, kiedy otacza nas tylko zgraja zbirów do wybicia. Nieciekawie zaś robi się w miejscach tłocznych, gdzie oprócz oprychów których chcemy pożegnać znalazło się wielu niewinnych i przypadkowych ludzi. Sztuczna inteligencja oczywiście ich od siebie nie odróżnia, także wówczas zamiast pomocy, automatyczne nakierowywanie jedynie frustruje. Ale to jest jeszcze nic — prawdziwym koszmarem i tak okazała się dość marna w mym wykonaniu próba sterowania śmigłowcem. Jest jeszcze druga strona medalu — rozwiązanie które otrzymaliśmy prawdopodobnie jest najlepszym z w ogóle możliwych. By było wygodniej, całość jeszcze możemy dopieścić do własnych potrzeb w opcjach. W kilka godzin po premierze dużo naczytałem się o wszechobecnych błędach i bugach. Na szczęście obecnie, kilka aktualizacji później, te właściwie nie występują.  Ocena Vice City do łatwych nie należy. Z jednej strony cały czas mam w pamięci czas jej debiutu i wielkości — to, jakie wrażenie wywierała na graczach, w tym i mnie. I szczerze mówiąc, to wciąż jest ZNAKOMITA gra — rozbudowana, wymagająca i dopracowana w najdrobniejszych szczegółach. To produkcja, w której możemy spędzić długie godziny na wykonywaniu misji i podbijaniu miasta, albo zwyczajnym zwiedzaniu, wszczynaniu awantur i ucieczkach przed policją. I mimo że na tablety i smartfony widujemy już ładniejsze gry, produkcja Rockstar Games wciąż cieszy oko, a już na pewno nie odstrasza — jak niektórzy próbują wmówić. Problem polega na tym, że nie bardzo wiem do kogo ten remake jest kierowany: sentymentalnych graczy czy raczej świeżo upieczonego narybku, jako szybka powtórka z historii przed nadchodzącą premierą GTA V? Vice City ma w sobie tyle uroku, że da radę przyciągnąć do ekranów jednych i drugich, choć obstawiam, że narzekaniu na mazanie po ekranie nie zabraknie wśród żadnych.  Gra dostępna jest zarówno na urządzenia z iOS jak i Androidem. W obu przypadkach przyjdzie nam za nią zapłacić około 20 złotych — nie ukrywajmy, że jak na standardy mobilne jest to duża suma. Ale też nie ma się co oszukiwać — stoi za nią też jakość — nagrywane dialogi, ogromny teren i dziesiątki misji do wykonania. Ba, cały podziemny świat czeka, byśmy nim zawładnęli! 