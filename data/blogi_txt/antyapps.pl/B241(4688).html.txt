12.11.2013 Byword, iA Writer, Daedalus Touch, WriteRoom, OmmWriter to tylko niektóre, z całkiem licznej grupy minimalistycznych edytorów tekstu dostępnych w AppStore. Aplikacje tego typu, dzięki znacznemu ograniczeniu interfejsu użytkownika umożliwiają całkowitą koncentrację na treści, jak również cechują się niemal perfekcyjnym wykorzystaniem dostępnej powierzchni ekranu. Niestety, wysoka cena wszystkich wymienionych, oraz brak próbnych wersji skutecznie odstraszają osoby potencjalnie zainteresowane kupnem. Tym bardziej cieszy aktualna promocja, w ramach której WriteRoom możemy pobrać za darmo (jego normalna cena sięga niemal 5 euro). iPad to moja podstawowa maszyna do pisania. Świetny ekran, lekkość, mobilność, synchronizacja w chmurze, wygodne klawisze ekranowe i możliwość podłączenia bezprzewodowej fizycznej klawiatury sprawiły, że tablet stał się moim podstawowym narzędziem pracy poza domem. Do takiego stanu rzeczy, w równie dużym stopniu jak uprzednio wymienione cechy, przyczyniły się wspomniane wcześniej aplikacje, dzięki którym iPad przeobraził się w perfekcyjną maszynę do pisania.  Na co dzień korzystam z dwóch edytorów tekstu. Są to, naprzemiennie: Byword oraz iAWriter. Oba spełniają moje wymagania i pracuje mi się z nimi nadzwyczaj przyjemnie. Bo kilkudniowych testach muszę przyznać, że również WriteRoom okazuje się całkiem ciekawą aplikacją.  Interfejs WR został ograniczony do minimum. Tryb pełnoekranowy umożliwia usunięcie wszystkich ikon oraz bocznego paska z folderami – na ekranie pozostaje jedynie tekst i wirtualna klawiatura. W standardowym trybie interfejsu po lewej stronie wyświetlacza umieszczono pasek z plikami oraz opcjami. Aplikacja posiada całkiem spore możliwości dostosowania jej do własnych potrzeb. Na uwagę zasługuje duży wybór fontów, kolorów (tła oraz czcionki), możliwość włączenia autokorekty, funkcja przypisania kodu dostępu oraz kilka opcji sortowania. Takie bogactwo konfiguracji jest rzadkością w grupie programów, do jakich zalicza się WriteRoom. Do braków aplikacji zaliczyłbym skromne możliwości synchronizacji – obsługiwany jest jedynie Dropbox. 