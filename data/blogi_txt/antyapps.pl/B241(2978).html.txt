07.02.2013 Jednym z większych problemów Windows Phone nie jest brak aplikacji, ale ich jakość oraz aktualizacje. Bardzo często autorzy przygotowują program z minimalną ilością funkcji i możliwości, tylko po to aby odhaczyć jego obecność na mobilnym systemie od Microsoftu. Podobnie było z oficjalną aplikacją do PDF, stworzoną przez … sam Microsoft. W edycji na Windows Phone 8 nosi ona nazwę PDF Reader i w wersji podstawowej była pozbawiona prawie każdej funkcji poza wyświetlaniem treści zwykłych dokumentów .pdf. Nie oferowała nawet tak podstawowej możliwości jak … kasowanie plików. Pobrałeś jakiś PDF? Już na zawsze pozostawał w Twoim telefonie. Dzisiejsza aktualizacja lekko poprawia ten stan rzeczy. Pierwsza zmiana to możliwość usuwania plików. Brzmi komicznie, ale brak tej funkcji bywał mocno irytujący. Zwłaszcza, że aplikacja nie posiada opcji tworzenia katalogów, tak więc każdy otwarty PDF zapisuje się na wspólnej liście, która bardzo szybko się wydłuża i wydłuża. Teraz mamy możliwość skasowania każdego zbędnego pliku.  Kolejną ważną nowością jest możliwość udostępniania plików PDF. Wprawdzie jest na to tylko jedna metoda, ale działa bardzo sprawnie. Pliki wysyłamy w świat za pomocą konta SkyDrive. Po zalogowaniu się, plik trafia na serwer, a my wysyłamy maila z linkiem do niego. Od najnowszej wersji wprowadzono też możliwości otwierania plików zabezpieczonych hasłem oraz tych tylko do odczytu. Tak, w poprzedniej odsłonie nie mieliśmy możliwości wglądu nawet w takie dokumenty. Interfejs pozostał bez zmian, oceniam go na dobry, choć razi brak wsparcia dla bardziej zaawansowanych możliwości Windows Phone, w tym kafelków. Tak więc bardzo kiepska aplikacja stała się aplikacją przeciętną. Zawsze to coś, szkoda że na aktualizację musieliśmy tak długo czekać. Mam tylko nadzieję że Microsoft weźmie się wreszcie do roboty i dopracuje swoje produkty. W obecnej formie daję PDF Reader 3-, bo radzi sobie dobrze z podstawowymi zadaniami. Jednak do konkurencji z innych platform wciąż mu dużo brakuje. Ból jest o tyle większy, że na Windows Phone brakuje zamienników, jakichkolwiek. Windows Phone 7.5: nie działa, Windows Phone 8: działa, Lumia 610: nie działa 