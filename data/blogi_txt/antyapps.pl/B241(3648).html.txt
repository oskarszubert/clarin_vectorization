09.10.2013 Czytając na smartfonie ebooka wkurzamy się, że co 30 sekund ekran jest wygaszany, ale gdy uruchamiamy odtwarzacz muzyki dobrze gdyby wyłączał się już po 15 sekundach. W aplikacji YouTube’a wolimy mieć jaśniejszy obraz, ale podczas przeglądania stron www razi nas intensywne światło. Znacie te problemy? Screen Controls ma je rozwiązać.Screen Controls pozwala nam dostosować ustawienia podświetlenia wyświetlacza indywidualnie dla każdej aplikacji. W ten sposób ograniczymy sobie problemów i zmartwień z koniecznością ręcznego dostosowywania tych opcji za każdym razem, gdy włączamy i wyłączamy wybrane programy. Zapowiada się bardzo praktycznie. Jak jest w rzeczywistości? Aplikacja składa się z trzech ekranów, na których znajdziemy listy naszych aplikacji. Na pierwszym umieszczono wszystkie zainstalowane na urządzeniu programy. Drugi służy natomiast do wyświetlania ulubionych pozycji. A ostatni przeznaczono na te, które aktualnie są uruchomione i działają (np. w tle). Nasza rola sprowadza się tutaj do wyboru konkretnych pozycji i ustawienia dla nich indywidualnej jasności podświetlenia wyświetlacza oraz czasu wygaszania. Możemy to robić za pomocą suwaków lub zdać się na tryb automatyczny. Czas wygaszania dodatkowo możemy określić za pomocą ręcznie wpisanych minut oraz sekund. I na tym właściwie możliwości Screen Controls się kończą, a aż chciałoby się tutaj dodać takie funkcje, jak włączanie/wyłączanie automatycznego obracania obrazu czy dostosowywanie jasności podświetlenia w oparciu o lokalizację (a być może nawet i prognozę pogody – w dzień słoneczny po wyjściu z domu ekran byłby jaśniejszy, a w dni pochmurne – ciemniejszy). Tymczasem twórcy ograniczyli się tutaj trochę do podstawowych aspektów, co rozczarowuje.   Aplikację opatrzono interfejsem Holo UI, który jest bardzo przejrzysty i przystępny. Dostosowywanie jasności, poszukiwanie aplikacji oraz operowanie między ekranami jest tutaj banalnie proste i przyjemne. Trudno jednak by było inaczej, biorąc pod uwagę skromną liczbę dostępnych opcji. Screen Controls zapowiadał się świetnie – ustawienia ekranu indywidualne dla każdej aplikacji to coś, czego wielu z nas na pewno potrzebuje. Wszyscy, którzy nie liczą na cokolwiek więcej, z pewnością będą usatysfakcjonowani. Ja jednak spodziewałem się większej liczby ustawień i możliwości. Być może w miarę rozwoju programu będą one tutaj wdrażane, na co gorąco liczę. 