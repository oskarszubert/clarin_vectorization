28.03.2013 Ile razy zastanawiałeś się w jaki sposób naszkicować obraz? Piękne ujęcia spod ręki i ołówka dobrego rysownika zawsze będą w cenie. Jest jednak prostszy sposób na zdobycie takiego obrazu. Wystarczy, że zrobisz zdjęcie i nałożysz odpowiedni filtr z dostępnej aplikacji, w tym wypadku Sketch Me! To prosty program, dzięki któremu przerobisz swoje zdjęcia za pomocą aż 7 różnych efektów. Aplikacji, które są cyfrowymi szkicownikami na urządzenia mobilne pojawiło się już wiele. Wśród darmowych i płatnych rozwiązań zapewne odnajdzie się tę, która najbardziej przypadnie nam do gustu. Osobiście wolę programy proste z minimalistycznym podejściem do wykonywanego zadania. Podobnie jest w przypadku i Sketch Me! Dlaczego więc ten szkicownik? W tej chwili jest on dostępny do pobrania za darmo mimo, że termin określony na stronie już dawno minął. Normalnie za aplikację musielibyśmy zapłacić niecałego dolara. Sketch Me! jest również bardzo popularny na całym świecie. Uplasował się na pierwszym miejscu w USA, Francji, Irlandii czy chociażby Ekwadorze. Sketch Me! daje nam możliwość dowolnego obracania rysunku. Kąt i wielkość pod którą chcemy obejrzeć dzieło zależy tylko od naszej wyobraźni. Posiada również opcję dzielenia zdjęcia, gdzie tylko jego połowa zostanie „naszkicowana”. Do dyspozycji mamy także pędzle, dzięki którym przerysowaną fotkę możemy uzupełnić o kolory. Najlepsze efekty ze zdjęciami uzyskamy przy obrazach z dostatecznie dużą jasnością lub białym tłem. Aplikacja wspiera Facebooka oraz e-maile, dlatego bezpośrednio po zaaplikowaniu odpowiednich poprawek do naszego obrazu, będziemy mogli udostępnić go naszym znajomym lub po prostu zapisać do rolki aparatu. Sketch Me! to prosta i efektywna aplikacja, dzięki której zamienimy nasze zwykłe zdjęcia w naszkicowany rysunek w ciągu kilku sekund. Spośród wielu dostępnych tego typu programów warto zwrócić uwagę właśnie na ten. 