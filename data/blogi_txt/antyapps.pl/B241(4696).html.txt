30.10.2012 Przez ograniczone możliwości sterowania związane z brakiem fizycznych przycisków na tabletach i smartfonach nie brakuje tytułów, w których bohaterowie po prostu biegną przed siebie przez losowo generowane korytarze, a naszym zadaniem jest wskazywać im odpowiednią drogę by nie zrobili sobie krzywdy. Ale sam bieg już najwyraźniej nie wystarcza — w zeszłym tygodniu pisałem o nowej produkcji SEGI — Zaxxon Escape — w którym na podobnych zasadach kierowaliśmy samolotem, a dziś pora na kontynuację hitu OoO Studio: SpeedCar II. W grze pilotujemy samochód, uważając na wszystkie niebezpieczeństwa które czyhają na nas na drodze: wyrwy, ostre zakręty, ale i mknące tymi samymi ścieżkami co my samochody. Musimy ostrożnie wpasować się w teren by bez szwanku pojechać jak najdalej. SpeedCar nieustannie jest w ruchu, naciskając panel dotykowy uruchamiamy przyspieszenie, zaś wychylając nasze urządzenie z Androidem w lewą i prawą stronę obejmujemy kontrolę nad kierownicą. Po przejechaniu kolejnych odcinków nieskończenie długiej trasy nasza fura zaczyna przyspieszać, zmienia się nieco środowisko i wzrasta poziom trudności: kierowcy których przychodzi nam mijać lubią poszarżować na trasie, a drogi stają się o wiele bardziej kręte. Założenia są podobne do każdego innego free-runnera: jedziemy, zbieramy punkty które następnie wymieniamy na dodatki ułatwiające zabawę, próbujemy pobić własne rekordy. Jednak tym razem ewidentnie nie zagrało opracowanie tych sprawdzonych zasad na których swój kult zbudowały podobne pozycje. O ile nie mogę niczego zarzucić zaimplementowanemu w SpeedCar II modelowi fizyki, o tyle samo menu i otoczka pozostawia wiele do życzenia. Brak możliwości kalibracji akcelerometru, tutorial będący tylko brzydką planszą mówiącą o przyspieszeniu i tym jak kierujemy pojazdem… A co z wyjaśnieniem jak odblokować kolejne samochody, albo przynajmniej dlaczego warto ryzykować i używać przyspieszenia, dzięki któremu wyprzedzając inne samochody zdobywamy o wiele więcej punktów? Kupowane przez nas powerupy również prezentowane są w skandaliczny sposób, zasłaniają bowiem sporą część ekranu przez co widoczność spada jak przy obfitych opadach gradu. Z moich obserwacji wynika też, że trasy generowane są losowo wraz z każdym uruchomieniem aplikacji, a nie rozpoczęcia wyścigu. Wizualnie gra nie powala. Nie jest to poziom prezentowany na bannerach reklamowych, wręcz zupełnie inna liga, ale mimo wszystko SpeedCar II nie odstrasza. Nie martwcie się jednak o drażniącą ścieżkę dźwiękową — w SpeedCar II nie ma muzyki… w ogóle, są jedynie efekty dźwiękowe, które również wypadły dość znośnie. Jeżeli jednak uznacie, że wolicie bawić się bez nich, bez problemu możecie je wyłączyć. Poprzedniej części gry dałem szansę, bardzo się zawiodłem. Liczyłem że tym razem otrzymamy naprawdę dopracowany produkt. I cóż, o ile sama jazda daje dużo satysfakcji, o tyle otoczka w której została zamknięta, by nie powiedzieć cała reszta, wypada naprawdę blado. Szkoda, bo to naprawdę zmarnowany potencjał. No ale cóż, jeśli macie ochotę na grę, która nie wymaga intelektualnego zaangażowania, a potrafi zająć na chwilę i dłużej. Choć marne opracowanie całej reszty, przynajmniej dla mnie, dyskwalifikuje ją w dłuższej perspektywie. Gra dostępna jest za darmo, z menu nafaszerowanym reklamami, w serwisie Google Play. Ocena: 3 