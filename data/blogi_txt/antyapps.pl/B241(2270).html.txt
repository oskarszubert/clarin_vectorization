04.12.2013 Z matematyką nigdy nie było mi po drodze. Mimo usilnych prób, jedynie wybranym działom udało się do mnie przemówić i większość szkolnych lekcji z cyferkami to w moich wspomnieniach prawdziwy koszmar. Dlatego cieszy mnie, że na rynku pojawia się coraz więcej aplikacji edukacyjnych, które mają szansę zainspirować młodych ludzi i pokazać, że nauka również może być przyjemnością. Dziś o Matematyce dla dzieci — rodzimej aplikacji, która chciałaby zaprzyjaźnić ich z cyferkami. Z jakim skutkiem? W programie dostępnych jest pięć działów tematycznych związanych z różnymi typami działań. Od dodawania, przez odejmowanie, mnożenie, dzielenie, do zadań stricte związanych z tabliczką mnożenia. Każda z sekcji ma dwa tryby: nauki oraz testu. Przed ich włączeniem samodzielnie, za pomocą dosłownie jednego suwaka, ustalamy maksymalne składniki oraz wyniki. Te drugie, w zależności od sekcji, mogą wynosić od stu do maksymalnie czterystu, ale… no właśnie, myśląc o aplikacjach dla dzieci, spodziewam się samouczków, podpowiedzi i jakiś elementów które zachęcą do zabawy. Ten program natomiast pozwala co najwyżej odłożyć na bok kartkę i długopis.  Sama aplikacja to coś w rodzaju quizu. Przy każdym zadaniu mamy do wyboru trzy odpowiedzi, a my musimy zaznaczyć tę poprawną. Wówczas przechodzimy do kolejnego zadania. W przypadku formy testowej, gdzie autorzy zapowiadają możliwość sprawdzenia się, mamy trzy minuty na rozwiązanie zestawu zadań. Aplikacja zaś skrupulatnie zlicza nasze poprawne oraz błędne odpowiedzi. Matematyka dla dzieci pod względem technicznym prezentuje się naprawdę dobrze. Bez specjalnych ekstrawagancji, estetyczny design i prosta nawigacja w całości tworzą ten program. Sam jednak czytając o aplikacji dla dzieci przede wszystkim, może i błędnie, jako target stawiam przedszkolaki/wczesną szkołę, patrząc na tutejsze zadania i brak elementów charakterystycznych dla programów skierowanych ku najmłodszym, zakładam że skierowana jest ona do nieco starszych odbiorców. To jest jedyny minus, jaki mogłem wynaleźć — choć pod względem technicznym, naturalnie nie jest to żaden błąd :-).  Jeżeli poszukujecie programu który pozwoli poćwiczyć wykonywanie w pamięci podstawowych działań matematycznych, to może być propozycja w sam raz dla Was. Nie rozprasza, przy testach skrupulatnie podlicza nasze punkty, no a przede wszystkim nie jest suchą kartką i długopisem. Program dostępny jest w Google Play w dwóch wersjach: darmowej (okraszonej reklamami) oraz płatnej, na którą przyjdzie nam wydać niespełna 3 złote. 