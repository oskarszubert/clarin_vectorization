18.06.2013 Rosnące możliwości i nieustanny wzrost popularności smartfonów sprawił, że telefony komórkowe wyposażone w aparat fotograficzny stały się jednym z najpopularniejszych narzędzi służących do uwieczniania codzienności. Narzędziem niezwykle wygodnym (wszak poręczności nie sposób im odmówić) a przede wszystkim – będącym zawsze pod ręką. Wraz z rosnącą w błyskawicznym tempie modą na fotografowanie smartfonami i wraz z ich szybkim rozwojem, deweloperzy zaczęli oferować użytkownikom aplikacje zwiększające możliwości aparatów fotograficznych montowanych w komórkach. Doprowadziło to do sytuacji, gdzie w markecie Apple znajdziemy dziesiątki (a może setki) programów o niemalże identycznych możliwościach i filtrach podobnych niczym dwie krople wody. Niestety (a może na szczęście) wyposażony w kilku-miliono pikselową  matrycę aparat z modną cyfrową nakładką w żadnym wypadku nie jest gwarancją udanego zdjęcia. Niezbędne okazują się wiedza, wyczucie, zdolności, łut szczęścia, a także (w przypadku portretów) umiejętności modela. Wbrew pozorom sensowne pozowanie nie jest czynnością tak oczywistą, jak niektórym mogłoby się wydawać. Nie zawsze poza, w której czujemy się wygodnie, czy w której wydaje nam się, że wyglądamy fantastycznie, dobrze prezentować się będzie na zdjęciu.  Tutaj na scenę wchodzi Posing App – niewielka aplikacja przeznaczona tak dla fotografów (np. jako inspiracja sesji), jak i modeli. Program jest bazą ilustracji i opisów prezentujących kilkaset póz dobrze prezentujących się na zdjęciach. Każda poza przedstawiona jest w formie czytelnego szkicu. Dzięki skupieniu się jedynie na konturach postaci, odtworzenie wybranej ilustracji daje większe pole do własnej interpretacji i jest po prostu prostsze, niż w przypadku pozy podanej “na tacy” w postaci tradycyjnej fotografii.  Katalog programu podzielony został na kilka sekcji: dzieci, kobiety, mężczyźni, pary, zdjęcia grupowe oraz fotografie ślubne. Ostatnia kategoria, czyli zdjęcia modowe dostępna jest dopiero po odblokowaniu, a czynność ta wiąże się z niewielkim wydatkiem (1,59€). W Posing App znajdziemy również niewielki, ilustrowany poradnik dotyczący podstaw fotografowania ludzi. Aplikacja w wersji na urządzenia z iOS jest uniwersalna. Oznacza to, że jednorazowe pobranie jej z AppStore umożliwia instalację zarówno na iPhonie (oraz iPodzie Touch), jak i tablecie z logo nadgryzionego jabłka. Standardowa cena Posing App w przypadku AppStore jest zadziwiająco zmienna i waha się w przedziale od 0,89€ aż do 7,99€! Niewątpliwe warto skorzystać z trwającej właśnie promocji, dzięki której aplikację pobierzecie za darmo. W Google Play opisywany program został wyceniony na niecałe 10 zł. Ciekawostką jest chwilowa możliwość nabycia go za darmo, dzięki specjalnej wersji dostępnej tylko przez 24 godziny. Aplikację w wydaniu promocyjnym znajdziecie tutaj. 