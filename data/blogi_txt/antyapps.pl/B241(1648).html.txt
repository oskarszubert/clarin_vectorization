28.05.2013 Jedną z najważniejszych cech gry komputerowej, prócz grywalności, grafiki i fabuły jest jej klimat. Ten trudny do zdefiniowania atrybut wydaje mi się szczególnie często zaniedbywany w produkcjach przeznaczonych na urządzenia mobilne, gdzie wśród tysięcy pojawiających się miesiąc w miesiąc tytułów, te obdarzone jako takim klimatem to często zaledwie kropla w morzu. Gdy już mamy to szczęście i trafimy na grę, która wciągnie nas swoją niepowtarzalną atmosferą, poświęćmy jej chwilę, a odwdzięczy się ona masą dobrej zabawy. Jest rok 1968. NASA wysyła na księżyc rakietę z znajdującym się na jej pokładzie niewielkim samochodem. Pojazd ma za zadanie zbadać, czy księżyc rzeczywiście zbudowany jest z sera. Wybaczcie, że już teraz zdradzę rozwiązanie tej zagadki, ale przestaje ona być jakąkolwiek tajemnicą już w trakcie pierwszej misji. Księżyc rzeczywiście zbudowany jest z sera, a naszym zadaniem jest dostarczenie na Ziemię jak największej ilości dobrze zachowanych kawałków (próbek) tego nieziemskiego specjału. Oprócz księżyca na odkrycie czekają jeszcze trzy planety, a liczba poziomów do pokonania przekracza 60.  Gra jest trudna. Samochód, którym się poruszamy zbudowany jest z gumo-podobnego materiału – jego zniszczenie jest niemożliwe, ale nie oznacza to, że nasza misja należy do prostych. Wręcz przeciwnie. Opanowanie pojazdu w warunkach słabej grawitacji wymaga dużego wyczucia i precyzji, tym bardziej, że o wypadek nie trudno. Chwila nieuwagi i na zawsze tracimy przyczepność z podłożem dryfując w bezmiar kryjącego wiele tajemnic kosmosu. Wystarczy zresztą zwykłe dachowanie, by znaleźć się w sytuacji bez wyjścia. Nie zapominajmy bowiem, że jesteśmy na księżycu w roku 1968, a wtedy o spotkanie przypadkowego przechodnia, który byłby w stanie nam pomóc z pewnością nie było łatwo.  Oprawa 1968 utrzymana została w czarno białej tonacji, której charakterystyka przypomina transmisje telewizyjne sprzed lat. Dzięki takiej stylistyce odnosimy wrażenie oglądania na ekranie starego telewizora relacji na żywo z pierwszego lotu na księżyc. Atmosferę dodatkowo podkreśla wpadająca w ucho muzyka lat 60. XX wieku. Stworzenie gry odznaczającej się niepowtarzalnym klimatem nie należy do zadań najprostszych. Gdyby tak było obserwowalibyśmy zalew świetnych produkcji, od których nie sposób się oderwać, a w rzeczywistości takie perełki zdarzają się nadzwyczaj rzadko. 1968 z przyjemnością mogę zaliczyć do tego wąskiego grona. Produkcja studia Attribite AB to gra stworzona z pomysłem i pasją, co daje się odczuć na każdym kroku. Polecam! 1968 pobierzecie z AppStore za darmo w wersji uniwersalnej przeznaczonej na iPhone’a, iPod’a Touch oraz iPad’a. 