10.05.2013 Telegazeta przez niektórych jest nazywana żartobliwie internetem 0,5. Zapewne część naszych czytelników pamięta czasy gdy internet był dobrem luksusowym, a telewizyjny magazyn źródłem świeżych informacji z wielu dziedzin. Te czasu minęły już bezpowrotnie co nie oznacza, że wraz z nimi zniknęły telegazety. Jeżeli z jakichś powodów chcecie po nie sięgnąć, wystarczy smartfon i aplikacja Polotekst.  Dzięki wspomnianemu programowi możemy w naszym smartfonie wyświetlić telegazety takich kanałów jak: TVP1, TVP2, TVP Polonia, TVP Kultura, TVP Sport, TVP3. Dlaczego właśnie one? Jest to możliwe dzięki udostępnieniu telegazety tych stacji w internecie. Aplikacja zaraz po pierwszym uruchomieniu przedstawia nam krótki samouczek. Znacznie ułatwia to nawigację, zwłaszcza, że telegazeta rządzi się własnymi prawami. Nie zadziała tutaj dotykanie poszczególnych odsyłaczy i tytułów. Aby zmienić stronę, należy podać jej nr. To właśnie za pomocą 3 cyfrowych numerów nawigujemy po bazie telegazety. Poszczególne numery mamy podane zazwyczaj po prawej stronie ekranu. Dodatkowo wiele z nich posiada jeszcze podstrony.  O ile sama telegazeta może wielu użytkowników odstraszyć, o tyle do interfejsu nie mam większych zastrzeżeń. Bardzo dobrze wprowadza w specyfikę usługi, zarazem wykorzystując możliwości Windows Phone. Nawigacja poza ręcznym wpisywaniu numerów, wspierana jest gestami. Góra-dół to zmienianie podstron, lewo-prawo przejscie do kolejnych nr. strony. Dodatkowo możemy zapisywać treść jako grafiki a ulubione przypinać do ekranu głównego w formie kafelków. Czy telegazeta jest dziś jeszcze potrzebna? Zapewne nie, choć sam znam osoby, które do tej pory regularnie sprawdzają ulubione strony z informacjami. Jednak dla całej reszty może to być symboliczna podróż w czasy młodości, bądź też lekcja historii o tym jak i skąd kiedyś czerpało się informacje. Aplikacja w wersji darmowej oferuje to wszystko co w pełnej, jedyną różnicą jest obecność reklam. Tym bardziej zachęcam do pobrania. 