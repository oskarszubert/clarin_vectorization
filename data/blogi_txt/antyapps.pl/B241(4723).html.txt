09.05.2012 Lubicie planować zakupy? Bez względu na odpowiedź, mogę was zapewnić, że z tą aplikacją planowanie najbliższej wizyty w supermarkecie będzie dla was przyjemnością. Razem z Quicky, tworzenie listy zakupów to żaden problem, a przy okazji oszczędność cennego czasu. Quicky to aplikacja, która sprawia, że tworzenie listy zakupów staje się dziecinnie proste. Tutaj nie wpisujemy ręcznie kolejnych potrzebnych produktów. Tutaj wybieramy je z „półek”. Brzmi nieco abstrakcyjnie? Na zdjęciu umieszczonym nieco wyżej możecie zobaczyć jak wspomniane „półki” wyglądają w rzeczywistości. Przygotowana baza produktów, została podzielona na 9 kategorii jak: pieczywo, nabiał czy napoje i przekąski. W każdej domyślnie znajdziemy 16 nazw produktów. Oczywiście wielkość bazy jest zależna od nas i możemy ją dowolnie edytować. Twórcy pozwolili nam także na tworzenie własnych kategorii. Aby dodać produkty na listę (w tym wypadku, do wirtualnego koszyka) wystarczy dotknąć „ikony” towaru. Będąc w koszyku, przygotowaną przez nas listę możemy szybko wysłać za pomocą SMSa bądź maila, a kupione produkty wystarczy ponownie dotknąć, a następnie zaakceptować „zielonym ptaszkiem” na dole ekranu. Zaznaczone przez nas artykuły dosłownie spadną ze swoich pozycji. Warto także wspomnieć, że program automatycznie grupuje dodane pozycje na liście według ich kategorii.  Program został zaprojektowany z myślą o osobach, które nie lubią pisać na klawiaturze telefonu, bądź po prostu mają problemy z komponowaniem list zakupów. Quicky pomoże nam w tej konieczności w prosty i przyjemny sposób. Program pobierzecie z AppStore już za 1,59€. 