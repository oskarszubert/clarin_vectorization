31.12.2013 Czasy magazynów na iPada wyglądających, jakby były zrobione na siłę i wydawanych w niewygodnym formacie pdf prawdopodobnie skończyły się na dobre. Nie pamiętam już kiedy ostatnio miałem do czynienia z taką, całkowicie niepraktyczną i nieefektowną formą cyfrowego czasopisma. Wszystkie wydawnicze nowości, jakie miałem okazję testować w przeciągu ostatnich kilku miesięcy prezentowały się co najmniej dobrze, a wiele z nich, wręcz znakomicie. Do tej drugiej grupy bez wahania mogę przydzielić jeszcze ciepły, pierwszy numer nowego miesięcznika kulinarnego – SMAQ. Przed twórcami SMAQ trudne zadanie. Czasopisma o tematyce około-kulinarnej to bodajże najsilniej obsadzona kategoria magazynów w rodzimym AppStore. Pierwszy numer miesięcznika pokazuje, że twórcy SMAQ są w stanie podjąć wyrównaną walkę z konkurencją.  SMAQ to magazyn, którego główną część stanowią przepisy. Instrukcji przygotowania ciekawych potraw jest w pierwszym numerze sporo i to właśnie przez nie zajęte są pierwsze strony magazynu. W dalszej części znalazło się miejsce na wywiad z kucharzem Robertem Sową oraz na kilka krótkich tekstów. Ciekawym patentem jest specjalny „kulinarny” tryb wyświetlania instrukcji przygotowania potraw – wystarczy postawić iPada w poziomej orientacji, by na ekranie ukazały się kolejne kroki przepisu – dużymi litrami i bez zbędnych ozdobników. Z takim rozwiązaniem spotkałem się nie po raz pierwszy i wiem, że nieźle sprawdza się ono w praktyce.  Ogromną zaletą SMAQ jest szybkość działania magazynu. Podczas testów na iPadzie 2 nie uświadczyłem żadnych przestojów, zacięć czy niestabilności – wszystko hula niezwykle płynnie i bezproblemowo. Cecha ta wyróżnia magazyn spośród konkurencji, która, nie ma co ukrywać – miewa problemy z płynnością działania swoich aplikacji na starszych sprzętach.  W kiosku znajdziecie obecnie jeden numer SMAQ. Cała aplikacja, jak i pierwszy numer dostępne są za darmo. SAMQ możecie pobrać stąd. 