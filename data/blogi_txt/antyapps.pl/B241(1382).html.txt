06.02.2014 Najmniej przyjemny moment jazdy samochodem to ten, kiedy podjeżdżamy pod dystrybutor z paliwem. Domyślam się, że większość z Was czuje wówczas to samo co ja, marząc o dwukrotnie niższej cenie za litr benzyny, ropy czy gazu. Niestety jedyne co możemy zrobić, to samodzielnie zadbać o to, aby tankować jak najmniej. Pomoże nam w tym Fuelio, czyli podręczny asystent służący do monitorowania tankowania i spalania w aucie. Było już na naszych łamach kilka aplikacji o podobnej tematyce. Na ogół stanowiły one bazę stacji paliw i dostarczały informacje na temat aktualnych cen oraz ich zmiany. Fuelio działa trochę inaczej i zamiast monitorować to, na co nie mamy wpływu, skupia się na naszym aucie. Aplikacja jest swoistym menedżerem tankowania, do którego będziemy wprowadzali dane i na tej podstawie otrzymywali bardzo interesujące i wartościowe informacje o kosztach oraz naszym sposobie prowadzenia samochodu (a jakże!). Co ciekawe, program opracował polski programista, Adrian Kajda. Zadbał tym samym o w pełni spolszczony interfejs. Aplikacja pozwala nam dodać dowolną liczbę aut i monitorować ich spalanie. Oczywiście nie mamy co liczyć na automatyczną aktualizację zbieranych tutaj danych. Przy każdym tankowaniu będziemy zatem wprowadzali stan licznika, koszt paliwa oraz liczbę zatankowanych litrów. Mało tego, program potrafi nawet zapisać nasza lokalizację GPS, aby następnie zilustrować na mapie miejsca, w których zaopatrywaliśmy się w paliwo.  Zanim zaczniemy czerpać korzyści z programu minie zapewne kilka tankowań. W tym czasie zapełni się nasz dziennik, na podstawie którego będziemy mogli generować wykresy i monitorować statystyki. Program potrafi obliczyć nam średnie spalanie auta, przebieg, a także monitorować zmianę ceny za litr benzyny. Informacje te możemy wyświetlać w oparciu o różne filtry i tak np. otrzymamy miesięczny koszt utrzymania naszego auta. Na tym możliwości Fuelio się nie kończą. Program potrafi eksportować zebrane informacje do plików CSV lub zapisywać je na karcie pamięci. Mało tego, możemy też automatczynie przesyłać dane do Google Drive czy Dropboksa. Tutaj jednak już nie obędzie się bez zakupu wersji PRO, która kosztuje niespełna 5 złotych. Jeden litr paliwa mniej, ale inwestycja może się szybko zwrócić. Wersja PRO poza synchronizacją pozwala nam również monitorować inne koszty eksploatacji samochodu, a więc części zamienne, wymianę płynów, parkowanie, myjnię itp. Wszystko to możemy potem zestawić z kosztami paliwa. Interfejs aplikacji bazuje na Holo UI i jest utrzymany w ciemnych kolorach. Trudno mi się tutaj do czegokolwiek przyczepić. jest ładnie, przejrzyście i intuicyjnie. Menu ukryto w panelu za lewą krawędzią, który w trybie tabletu jest widoczny non stop. Poszczególnie formularze i wykresy prezentują się dość skromnie, ale przez to są bardzo wyraziste i przystępne.  Fuelio to bardzo dobry, rodzimy produkt. Jako posiadacz własnej skarbonki na czterech kołach mam zamiar zaprzyjaźnić się z aplikacją na dłużej. To ciekawy sposób na uzmysłowienie sobie ile kosztuje nas posiadanie auta (a kosztuje dużo). Stąd natomiast już niedaleko do ewentualnych oszczędności lub po prostu bardziej efektywnego planowania budżetu. Jak dla mnie zdecydowanie warto. 