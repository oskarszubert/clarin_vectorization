13.04.2012 Jelly Defense wciągnęło mnie maksymalnie i zafascynowany tą grą wyruszyłem do Google Play zobaczyć, co ciekawego ma jeszcze do zaoferowania twórca – Infinite Dreams. Wśród kilku ciekawie zapowiadających się tytułów znalazłem jeden darmowy. Jelly Band. Te same postacie, co w dziś opisywanej produkcji, jednak całkiem inny pomysł. W grze zamieniamy się w kompozytora. Kilo frajdy i to za darmo! Dziwię się, że do tej pory nie trafiłem na żadną produkcję Infinite Dreams. Zapowiada się, że recenzji tytułów tego twórcy będzie jeszcze więcej. Skoro druga gra z rzędu powala mnie na kolana, coś musi być na rzeczy. Ta gra jest znacznie prostsza niż Jelly Defens, dlatego mogła zostać udostępniona za darmo. W sumie w pewien sposób staje się reklamą innych produkcji tego twórcy, gdyż na dole ekranu wyświetla baner rotujący poszczególne produkcje. Na czym jednak polega Jelly Band? W tej grze po prostu się bawimy bez większego celu. Na ekranie widzimy 11 stołków, na które możemy przeciągać grajków, a tymi są postacie z Jelly Defense. Każdy z nich posiada inny instrument. Zmieniając ich ustawienie, tworzymy muzykę. Gra jest o tyle ciekawa, iż nie opiera się na prostym składaniu kilku dźwięków w jeden. Gracz usytuowany jest pośrodku tej całej orkiestry i to, jak daleko jest dany grajek, ma wpływ na głośność wydawanego przez niego dźwięku. To samo jest z ich położeniem w poziomie. Jeśli gitarzysta stoi na stołku z lewej strony, to dźwięk gitary będzie dominował w lewej słuchawce. Gra sprawia ogrom frajdy. Bawiłem się przy niej jak małe dziecko. Widząc, co się dzieje na ekranie (a po raz kolejny mamy tu świetną oprawę audiowizualną), dołączyła do mnie moja sześcioletnia siostra. Po chwili przejęła stery, bo gra jest tak prosta w obsłudze. Twórcy opisują swoją grę jako „The best thing in music since The Beatles! :)”. Oczywiście jest to trochę przesadzone i w formie żartu, ale nie można zaprzeczyć, iż gra jest naprawdę innowacyjna i pobudza zmysły. Dla mnie przede wszystkim nie bez znaczenia jest fakt, iż Jelly Band został naprawdę dopracowany i pod względem estetycznym nie mam tej grze nic do zarzucenia. Jedynym minusem są za mał przyciski sterowania, z którym to problemem spotkałem się również przy Jelly Defense. Serdecznie zachęcam do pobierania. Grę oceniam na cztery z plusem, bo jest naprawdę dopracowana i przyjemna, jednak po dłuższym czasie się nudzi.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 