24.09.2012 Nie wiem jak to się dzieje, że w ostatnich tygodniach mam ogromne szczęście do gier logicznych. Dzieliłem się już z Wami fantastycznymi Critter Escape czy graBLOX, a dziś przedstawiam Wam Hue Brix. Na pierwszy rzut oka to nic specjalnego, ot, zwyczajne kreślenie lini po ekranie naszego smartfona czy tabletu. Szybko jednak okazuje się, że to mazanie po ekranie potrafi niesamowicie wciągnąć — na tyle, że dosłownie nie można się oderwać. Zadanie jest proste: dotrzeć do celu. Na punkcie startowym widzimy ile pól jeszcze możemy przemierzyć. No i musimy przemierzyć dystans od startu do mety. Jak? Po prostu, przeciągając palcem, robiąc to na tyle sprytnie, by omijać ściany i punkty na które wjechać nie możemy. Proste? No tak. Z tym, że wraz z kolejnymi poziomami robi się coraz bardziej kolorowo: dróg, oznaczanych innymi barwami, które samodzielnie musimy przeprowadzić jest coraz więcej. Całość musimy zaplanować z góry, by nie pogubić się i nie krzyżować ścieżek. Ale to jeszcze nie koniec, im dalej w las, tym twórcy pozastawiali na nas więcej pułapek — samo dotarcie do celu to pikuś, gorzej z gospodarowaniem ograniczonej ilości ruchów na planszy. Całe szczęście, że czekać tam na nas będą miejsca w których możemy dodać sobie kilka bonusowych posunięć, lub skorzystać z czegoś na wzór teleportu. Może brzmi to zawile, ale każdy kto próbował w kilku słowach przekazać nieskomplikowane zasady gry logicznej wie, że najczęściej zadanie to nie należy do łatwych. Ale spokojnie, Hue Brix jest na tyle nieskomplikowane, że w XXI wieku twórcy nie pokusili się nawet o tutorial, więc chyba naprawdę nie może być źle. Po raz kolejny udowadniają, że w prostocie i stawianych przed graczem wyzwaniach tkwi prawdziwa siła. Twórcy postawili na minimalizm, ale taki który kocham najbardziej, bo opierający się na dobrym designie. Przemyślane, estetycznie wykonane projekty plansz, charakterystyczne odblaskowe, niemal rażące po oczach, odblaskowe kolory i powiększające się z każdym poziomem mapy. Wszystko to dopełniają magiczne, przywodzące na myśl mistyczne stare dobre czasy, dźwięki. Hue Brix to kolejna propozycja od Noodlecake Studios (twórców m.in. wychwalanego przeze mnie niedawno Trainyard) — ponownie wykorzystując proste środki stworzyli rozbudowaną i wymagającą produkcję pełną łamigłówek. Zaskakująco prosta i wciągająca, a jednocześnie opracowana w najdrobniejszych szczegółach. Gra kosztuje niewiele ponad 3 złote [iOS / Android], a specjalnie dla wszystkich niezdecydowanych na system z Zielonym Robotem przygotowano również testową wersję darmową. Ocena: 5+/6 