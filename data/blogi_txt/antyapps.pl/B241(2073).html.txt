30.10.2013 Na łamach AntyApps staramy się prezentować naprawdę każdy rodzaj aplikacji, jaki wpadnie nam w ręce. Wiele z nich w moim subiektywnym odczuciu praktycznie mogłaby się nigdy nie pojawić w Google Play, jednak jak to mówią: „potrzeba jest matką wynalazku”, dlatego pokazujemy wam najróżniejsze tytuły, które być może nie są do końca użyteczne dla nas, ale być może znajdą zastosowanie w waszych smartfonach lub tabletach. Takie właśnie odczucia miałem odpalając po raz pierwszy apkę Labelbox, która służy do ozdabiania naszych zdjęć kolorowymi paskami uzupełnionymi o napisy. I chociaż pozycja ta z pewnością nie zagości w moim telefonie na dłużej, muszę przyznać, że mimo ograniczonej funkcjonalności i małej przydatności w kwestii moich potrzeb, apka zrobiła na mnie bardzo dobre wrażenie, jeśli chodzi o jej design. Labelbox jest częścią społeczności Steply, do złudzenia przypominającej Instagram. Co ciekawe, dla wspomnianego serwisu społecznościowego nie ukazała się jeszcze oddzielna apka na Androida. Mamy natomiast kilkanaście oddzielnych aplikacji od różnych twórców, które umożliwiają dodawanie zdjęć na Steply. Aby to zrobić, wystarczy zarejestrować nowe konto lub zalogować się, jeśli posiadaliśmy je wcześniej.  Przejdźmy jednak do samego Labelbox, ponieważ zdaję sobie sprawę, że liczba użytkowników Steply może być mocno ograniczona. Po uruchomieniu apki robimy nowe zdjęcie lub wybieramy któreś z zasobów pamięci naszego telefonu. Jako że samo zastosowanie apki jest bardzo banalne, korzystanie z niej również nie powinno sprawić nikomu problemu. Jeśli jednak zdarzyłoby się wam pogubić, na ekranie głównym znajduje się bardzo czytelna instrukcja w postaci piktogramów i wskazówek. Po wybraniu odpowiedniej fotki wybieramy wzór taśmy, jaką chcemy „przykleić” do zdjęcia, a następnie przeciągamy po nim, określając długość wirtualnego, samoprzylepnego paska. Chcąc usunąć nowo dodaną ozdobę, wystarczy dłużej przytrzymać ją palcem. Potem należy już tylko dodać napis i… gotowe. Na tym właściwie kończą się zastosowania Labelbox. Poza wspomnianym wcześniej Steply, możemy udostępnić zmodyfikowany obrazek również w innych, najpopularniejszych serwisach społecznościowych, a także zapisać go bezpośrednio do telefonu. Aplikację cechuje naprawdę ładny layout. Czytelna instrukcja, wirtualne „podajniki” taśmy i wygodny sposób umieszczania jej na obrazku, mimo wielkiej prostoty, wyglądają bardzo dobrze. Jeśli taka apka to dla was zbędny gadżet, warto przyjrzeć się jej choćby po to, żeby nacieszyć oko (chyba że tylko moim zboczeniem jest fascynacja ładnie przygotowanymi aplikacjami ;). Gdyby ktoś jednak potrzebował tego typu programu, muszę również dodać, że nie wszystkie wzory pasków, jakimi możemy ozdobić zdjęcia, dostępne są za darmo. Część z nich wymaga niestety uiszczenia dodatkowej opłaty.  Labelbox to w moim odczuciu mało użyteczna zabawka, jednak wykonana z dużą starannością i zasługująca na pochwały, jeśli chodzi o jej oprawę graficzną. Być może jednak znajdą się i tacy, którym w kwestii ozdabiania wirtualnych zdjęć nigdy nie będzie dosyć nowych aplikacji przeznaczonych do tego celu. Apka dostępna jest również na urządzenia z systemem iOS. 