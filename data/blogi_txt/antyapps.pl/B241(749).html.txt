17.10.2013 I nie zrozumcie mnie źle — bardzo dobrze wspominam wczesne wersje systemu operacyjnego Microsoftu i tamtejszego Painta. Szkolne lekcje informatyki zawsze były kolorowe i wysprejowane od góry do dołu. Colors! co prawda ma trochę mniej funkcji, ale jako szkicownik działa jak należy, choć nie będzie to szczyt marzeń wszystkich domowych ilustratorów… choć ma pewnego asa w rękawie.  Ekran urządzenia zamieniamy w wirtualną tablicę, zaś palec (lub opcjonalnie inny wskaźnik, bo jak wiadomo tych na rynku nie brakuje) w wirtualny pędzel. Następnie dostosowujemy narzędzie do naszych potrzeb (grubość pędzla, jego kolor, widoczność oraz zakończenie krawędzi) i możemy zabrać się za trudną i bolesną sztukę tworzenia. Aplikacja pozwala tworzyć prace zarówno oparte na pomysłach własnych, jak i podpierać się importowanymi grafikami. Dzięki dobrodziejstwu pracy na warstwach możliwości aplikacji są naprawdę spore. Bo poza wspomnianymi funkcjami, niewiele tam już znajdziemy — z narzędzi zostało jedynie odbicie grafiki w poziomie oraz skorzystanie z pipetki, by móc skorzystać raz jeszcze z użytego w grafice koloru. Niestety zabrakło choćby definiowania własnych palet najczęściej używanych barw, co na tle konkurencji wypada — nie oszukujmy się — dość marnie.  I jeżeli chodzi o trzon programu to już wszystko. Czuję się jednak zobowiązany wspomnieć jeszcze o dodatkowych funkcjach, takich jak zintegrowana galeria dzięki której naszymi pracami możemy podzielić się ze światem bezpośrednio z poziomu programu na łamach dedykowanego serwisu, którego społeczność również należy do grona czynnych twórców. Oczywiście wszystko możemy od razu posłać dalej do najpopularniejszych serwisów społecznościowych, to już standard z którego rzadko kto decyduje się zrezygnować. Wisienką na torcie jest jednak dokumentacja przebiegu projektu — po skończeniu rysowania przebieg naszych prac możemy obejrzeć na filmiku, bowiem aplikacja na bieżąco nagrywa i dokumentuje jego przebieg.  Colors! nie należy do grona aplikacji, które poleciłbym wszystkim. Jak na cenę którą życzą sobie twórcy (blisko pięć dolarów), program wypada dość biednie, bo jego funkcjonalność zdecydowanie nie należy do największych na rynku. Z drugiej strony ma dość prężnie działającą społeczność i jest… po prostu poprawny. Nie jestem jednak przekonany, czy to poprawność którą powinno się wyceniać na takie kwoty w markecie mobilnym. Program dostępny jest w AppStorze w dwóch wersjach — darmowej, z okrojoną funkcjonalnością, oraz wspomnianej płatnej. 