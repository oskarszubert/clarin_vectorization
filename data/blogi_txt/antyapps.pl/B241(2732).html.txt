07.05.2012 Wiecie czego mi często i gęsto brak na oficjalnych ROMach? Przełączników w pasku notyfikacji. Tak niewiele, ale to takie użyteczne, kiedy mogę szybko sprawdzając powiadomienia włączyć Wi-Fi, GPS albo po prostu po odebraniu maila wyłączyć połączenie z internetem. Niby tak niewiele – tak przydatne, prawda? Mamy na to lekarstwo. Samsung jest chyba jedynym producentem, który modyfikując Androida swoją nakładką TouchWiz dodał do paska notyfikacji przełączniki, o których dziś mówię. Sam TouchWiz jest chyba najsłabszą nakładką, którą można znaleźć na telefonach z Androidem, a żadne inne – ładniejsze czy bardziej popularne jak Sense – takiej funkcjonalności nie mają. Nikt inny nie pomyślał o czymś takim, a szkoda. Czym jest Notificaiton Shortcuts? Jest to program, który dodaje do telefonów np. Samsunga – Galaxy Nexus – ikony w pasku notyfikacji, znane z innych telefonów tego producenta. Pozwala na przełączanie włączników w miejscu, do którego zaglądamy tysiące razy dziennie. Jednak Notification Shortcut nie dodaje tylko włączników opcji. Możemy za jego pomocą dodać także do paska aplikacje czy kontakty, aby przechodzić do nich jeszcze szybciej. Wersja darmowa pozwala na umieszczenie siedmiu ikon w rządku. Po zakupie wersji płatnej za 3,37 zł możemy dodać kolejny rządek. Czy warto? Moim zdaniem warto. Szczególnie, że pierwsze siedem ikonek mamy za darmo! 