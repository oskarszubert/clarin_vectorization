06.06.2013 Czasem nadanie grze pewnego kontekstu potrafi znacząco urozmaicić rozgrywkę. Tak też jest w przypadku Football World Cup. Z klasycznego modelu miotania piłką za pomocą prostego gestu przesunięcia palcem po ekranie, stworzono bardzo przyjemną grę sportową. A do tego dano nam możliwość wcielenia się w bramkarza, co nie jest zbyt częstym zabiegiem.  Football World Cup jest zbiorem kilku mini gier opartych o rzuty karne. W wersji darmowej mamy dostęp do 3 trybów. W pierwszym treningowym wcielamy się w rolę bramkarza, a naszym zadaniem jest obrona strzałów przeciwnika. Dokonujemy tego poprzez przesuwanie palca w odpowiednie strony bramki. Sterowanie może z początku być problemem, ale po krótkiej chwili nikt nie powinien mieć problemu z jego opanowaniem. A gdy już to się stanie dostrzeżemy jego dokładność.  Kolejny tryb, pozwala nam a trenowanie strzałów na bramkę. Zamiast bramkarza umiejscowiono w niej tarcze, za trafienie w które otrzymamy punkty. Na każdą rundę mamy określoną ilość piłek. Tryb klasyczny 2 i 3 dostępne są po dodatkowej opłacie 3,49zł. Oferują one podobną zabawę jak w trybie pierwszym ale tym razem dodatkowo ograniczoną czasowo. Ostatni z dostępnych to ryb turniejowy. Na zasadach rozgrywek przechodzimy kolejne pojedynki na rzuty karne, aż do uzyskania mistrzostwa.  Najpierw czeka nas faza grupowa, a później kolejne pojedynki według tabeli. Football World Cup pozwala na wybranie barw narodowych dla naszego zawodnik, wśród nich są też nasze białoczerwone. Możemy je zmienić w dowolnym momencie z menu głównego. Dodatkowo możemy występować pod szyldem kilku znanych klubów bądź też marek.  Przy starcie gry wita nas znane logo informujące o użyciu silnika Unity. Nie oznacza to jednak dobrej grafiki. Ta jest dość specyficzna, lekko karykaturalna i niechlujna. Podczas rozgrywek w trybie pucharowym zawodnicy wyglądają jakby ktoś wykręcił im głowy. Nie przeszkadza to jednak w odbiorze całości, a całość ratują dodatkowo bardzo dobre animacje ruchów postaci. Strona muzyczna prezentuje się ciekawie, niestety za dodatkowe motywy przyjdzie nam zapłacić kolejne 3,49zł.  Football World Cup w wersji podstawowej jest dostępny za darmo. Dostępne w niej tryby to sporo dobrej zabawy dla fanów tego gatunku. Zarówno bronienie jak i strzelanie wymaga wprawy i ćwiczeń. Gra sprawdza się zarówno na krótką sesję jak i dłuższe rozgrywki. Football World Cup jest dostępny tylko na urządzenia z Windows Phone 8. 