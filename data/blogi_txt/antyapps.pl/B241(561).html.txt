09.02.2012 Pamiętacie moją recenzję gry Ant Smasher? Jeden z najobrzydliwszych tytułów, w jakie kiedykolwiek grałem. Była to gra polegająca na zduszaniu robaków, a obrzydzała przez swój realizm. Bugs War bazuje na tej samej idei, jednak różni się pod dwoma względami – dodaje wątek fabularny, zdobywane punkty pozwala zamieniać na bonusy, a grafika nie jest realistyczna, a zamiast tego cukierkowa. Sprawia to, że gra wciąga tak samo jak Ant Smasher, ale nie powoduje obrzydzenia :) Jak w to się gra? Zasady gry są proste – musimy zniszczyć wszystkie robaki znajdujące się w zasięgu naszego pola widzenia. Robaków przewija się przez ekran sporo i na pewno nie da rady zabić wszystkich bez odpowiedniego bonusu. W grze dostępne są takowe trzy – jeden powoduje przymrozek, przez co robaczki poruszają się wolniej, drugi wstrzymuje ruch robaków całkowicie na trzy sekundy, a ostatni to po prostu granat. Bonusy możemy kupować za wygrane pieniądze lub za instalację aplikacji partnerskich. Te dają szczególnie dużo wirtualnej waluty, w przeciwieństwie do mozolnego zdobywania jej samodzielnie w grze. Oprawa wizualna cieszy oko. W przeciwieństwie do Ant Smashera, tutaj grafika nie jest sucha, a bardzo kolorowa, co umila rozgrywkę. Różnorodność dźwięków w grze nie jest największa, jednak da się ją zauważyć. Znacznie bardziej we znaki daje się różnorodność robaków – i to nie tylko pod względem wyglądu. Jedne da się zabić od razu, inne przeskakują na boki, jeszcze inne potrafią się rozmnożyć lub potrzebują dwukrotnego uderzenia, żeby zginąć. Dzięki kolorowej, wręcz cukierkowej grafice gra nadaje się również dla dzieci. Czy warto? W kategorii gier darmowych jest to jedna z ciekawszych pozycji. Żeby w pełni nacieszyć się tą grą, będziemy musieli natomiast zdobyć wirtualną walutę poprzez instalację aplikacji partnerskich. Można to potraktować jednak jako zaletę, gdyż z pewnością poznamy inne, być może równie ciekawe tytuły. Użytkownicy wypowiadają się o tym tytule pozytywnie, na co wskazuje między innymi średnia ocena w Android Markecie równa 4,7/5. Jeśli chcecie spróbować sami, gra jest dostępna do pobrania stąd. Jeśli wydanie kilku do kilkunastu złotych nie jest dla Was problemem i nie lubicie bawić się w oglądanie reklam czy zdobywanie wirtualnej waluty, odradzam. To nie ta kategoria gier. PS Możliwe, że zauważyliście, że w recenzji posługuję się dwoma nazwami naprzemiennie – Bug Wars oraz Bugs Wars. Nie jest to mój błąd, a błąd twórców, gdzie na wszystkich grafikach znajduje się słowo Bug, podczas gdy w Android Markecie i po instalacji w telefonie widać słówko Bugs.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 