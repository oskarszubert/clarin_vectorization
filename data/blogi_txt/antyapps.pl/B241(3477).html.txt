17.08.2012 Wczoraj z rana pisałem o tym, że bijatyki na smartfony i tablety mają sens. Dzisiaj mamy informację o kolejnej, bardziej realistycznej produkcji z tego gatunku. Chodzi o boks i tytuł Real Boxing, o którym pierwsze informacje ujawniło polskie studio Vivid Games.  Jak możemy przeczytać w obszernym materiale prasowym: Do produkcji zaprzęgnięty został najlepszy dostępny obecnie silnik graficzny Unreal Engine 3. Gra zawierać będzie m.in. ultra-realistyczną fizykę, animacje stworzone za pomocą sesji motion capture, nagranej przez profesjonalnych bokserów. Będzie to z pewnością najbardziej zaawansowana technologicznie gra mobilna wykonana w Polsce. Brzmi obiecująco, a zarazem pokazuje dobitnie co ma być głównym magnesem gry. Nie chodzi o sam model walki, wygodne sterowanie, ale jak najlepszą grafikę. Mnie to lekko martwi, ale są to jak na razie pierwsze informacje, a na pewno wymienienie Unreal Engine 3 oraz sesji motion capture brzmi lepiej niż wywody nad realistycznym odzwierciedleniem modelu walki. :)  Celem gracza będzie zdobycia tytułu Mistrza Świata w cyklu kariery. Każdy z przeciwników będzie posiadał swój własny styl walki oraz zaawansowane AI. Akcja gry Real Boxing toczyć się będzie w 4 lokacjach. Gracze będą mogli personalizować swoją postać poprzez wybór koloru skóry, tatuaży, koloru stroju itd. Dostępna będzie również siłownia – w której za pomocą kilku mini-gier trenować będzie można swoją postać, aby sprostać wyzwaniom w trakcie trybu kariery. Trochę jakby potwierdzenie powyższego, prawdopodobnie otrzymamy bardzo ładnie wykonany boks w stylu arcade. Może być ciekawie. Cały diabeł będzie tkwił w sterowaniu. Boks to specyficzna sztuka walki, nawet jeżeli pójdzie w stronę mocnego arcade, to jednak różnego rodzaju bloki i uniki będą zapewne mocny aspektem pojedynku. Czekam niecierpliwie na nowe informacje i samą grę. Premiera jest planowana na 4 kwartał 2012 roku, Real Boxing będzie optymalizowany pod kątem iOS 6, a ukaże się na iPhony, iPady i iPod touch. 