20.08.2013 Internet oraz telefony komórkowe coraz mocniej wypierają tradycyjne kartki pocztowe i listy. W końcu komu się dziś chce kupić kartkę, wypełnić ją, kupić znaczki, zanieść na pocztę, gdy wystarczy kilka kliknięć. Jest szybciej, taniej i wygodniej. Jednak dla wielu żaden sms/mail/mms nie zastąpi kartki papieru. Dlaczego więc nie połączyć obu rozwiązań? Właśnie taki cel ma aplikacja Nokia Pocztówka. Choć pomysł na takie połączenie nie jest nowy, to jednak sama usługa nigdy nie cieszyła się w naszym kraju zbyt dużą popularnością. Nokia postanowiła to zmienić. Dzięki partnerskiej aplikacji Nokia Pocztówki, każdy posiadacz telefonów z serii Lumia i Windows Phone na pokładzie, może za darmo zamieniać swoje cyfrowe pocztówki w papierowe. W zależności od modelu telefonu będzie to od 5 do 15 darmowych kartek. Wprawdzie promocja ograniczona jest czasowo, ale czas jej trwania jest bardzo długi. Przyjrzyjmy się samej aplikacji. Jest to prosty kreator kartki pocztowej. Grafiki wybieramy z zasobów naszego telefonu bądź też korzystamy z aparatu. W razie potrzeby całość możemy przyciąć i zmodyfikować jednym z 50 filtrów (jest w czym wybierać). Następnie przechodzimy do okna wpisania treści. Domyślnie każda pocztówka będzie miała dodany model naszego telefonu. Jest to drobna reklama i cena za darmowe wysyłanie kartek. Niestety zabrakło miejsca na wpisanie imienia i nazwiska odbiorcy. Po uzupełnieniu wymaganych pól oraz akceptacji regulaminu mamy możliwość podglądu kartki i jeżeli wszystko jest w porządku wysłania jej.  Swoją kartkę wysłałem wczoraj i do tej pory jej status brzmi „oczekuje na akceptację”, gdy tylko dotrze dodam tutaj kilka zdań o czasie doręczenia jak i jakości kartki. Wykonanie aplikacji jest poprawne. Nie porywa, ale zarówno interfejs jak i oprawa graficzna prezentują się dobrze i czytelnie. W komentarzach pod programem możemy przeczytać, że aplikacja błędnie rozpoznaje niektóre modele telefonu. Dodatkowo dla Lumii 920, która powinna mieć 15 darmowych pocztówek, prezentuje tylko 5. Nokia Pocztówka to jedna z ciekawszy akcji Nokii, szkoda że ruszyła dopiero pod koniec wakacji. Mam nadzieję że sama aplikacja będzie dostępna także po wygaśnięciu ukresu promocji, a ceny za kartki nie będą zbyt spore. Z darmowych pocztówek mogą skorzystać zarówno posiadacze Windows Phone 8 jak i 7. Zachęcam do testowania. 