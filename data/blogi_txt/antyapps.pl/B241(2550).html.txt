20.10.2013 Już po raz piąty zapraszamy Was do podsumowania najciekawszych aplikacji na Windows 8 i RT. Ten tydzień upłyną pod znakiem aktualizacja do Windows 8.1 która przyniosła ze sobą sporo nowych programów oraz uaktualnień starych. 2 z nich polecamy Waszej szczególnej uwadze. Microsoft coraz lepiej radzi sobie z projektowaniem naprawdę dobrych aplikacji. W zestawieniu nie zabrakło także propozycji dla fanów gier.  KVADPhoto+ Rozbudowane narzędzie do edycji naszych zdjęć i grafik. Oczywiście w kategorii aplikacji tabletowych. Poza sporą ilością opcji i efektów, kusi dobrze wykonanym i przemyślanym interfejsem. Sprawnie radzi sobie z wykorzystaniem miejsca na naszym ekranie. Zmiana pomiędzy poszczególnymi narzędziami jest szybka, tak jak i podgląd ich zastosowania. KVADPhoto dostępny jest za darmo, jednak część filtrów i efektów odblokujemy dopiero po zakupie pełnej wersji. A ta to wydatek wysokości 13,99zł. Czy warto? Raczej nie, za to darmowa powinna zagościć na Waszych tabletach. Kuchnia Bing  Na Windows 8 nie brakuje dobrych książek kucharskich, a mimo to Microsoftowi udało się stworzyć aplikację, która bez problemu z nimi konkuruje. Oczywiście główną zaletą jest spory zbiór przepisów podzielonych na ciekawe kategorie. Podstawowych filtrów mamy aż 9, w tym takie jak: diety, poziom trudności, specjalne okazje, kuchnie, a każdy z nich zawiera od kilku do kilkunastu podkategorii. Bardzo ciekawym dodatkiem jest tryb bezdotykowy, wykorzystujący przednią kamerę naszego urządzenia. Jeżeli obawiamy się o pobrudzenie/zmoczenie ekranu podczas gotowania, poszczególne etapy możemy przewijać odpowiednim gestem ręki. Do bazy możemy dołączyć swoje przepisy, a na podstawie już gotowych tworzyć listę zakupów i plan posiłków. A to wszystko za darmo. Zdrowie i kondycja Bing  Kolejna z nowych aplikacji binga. Tym razem coś do dbania o nasze zdrowie. Przygodę z programem polecam rozpocząć od wizyty w opcjach i konfiguracji naszego profilu (waga, wzrost, tryb pracy, to czy wagę chcemy tracić czy utrzymać itp.) to do tych danych dopasuje się reszta aplikacji. Za jej pomocą stworzymy listy posiłków wraz z obliczonymi kaloriami, mamy też szeroką bazę produktów z informacjami o ich wartościach odżywczych. Mój monitor zdrowia pozwala na notowanie i analizę naszej wagi, cholesterolu, ciśnienia krwi czy też szczepień. Osoby żądne wiedzy mogą skorzystać z wyszukiwarki chorób. Bitcasa  Zanim przejdziecie dalej z przeświadczeniem po co mi kolejna chmura warto dowiedzieć się co odróżnia Bitcase od pozostałych. Po pierwsze na komputerze, na którym ją zainstalujemy nie funkcjonuje jako folder, ale jako dodatkowy dysk. Znacznie ułatwia to nawigacje. Po drugie wszystkie nasze dane są szyfrowane. Po trzecie aplikacja na Windows 8 jest naprawdę dobra. Poza dostępem do naszych plików sprawdza się jako strumieniowy odtwarzacz multimediów. Autorzy wzbogacili ją nawet od odpowiedni player. Osobiście poważnie zastanawiam się nam przejściem z Dropboxa właśnie na Bitcase. RainbowDrive Jeżeli szukacie dobrej i darmowej aplikacji do obsługi dysku Googla, sprawdźcie RainbowDrive. Program dodatkowo obsługuje SkyDrive, Dropbox oraz Box, a co istotne pozwala na dodanie kilku kont z danej usługi. Choć RainbowDrive nie grzeszy ilością opcji, to jednak w przypadku każdej z chmur wspiera to co najważniejsze: pobieranie i przeglądanie plików. Feed Garfield! O grze możecie przeczytać więcej w recenzji Pawła. Jeżeli lubicie tytuły pokroju Amazing Alex, czy też TIM, polubicie także Feed Garfield. Naszym zadaniem jest takie rozmieszczenie elementów na planszy, aby spadające jedzenie dotarło do brzucha wszystkożernego kota. Gra nie została w pełni dostosowana do tabletów i ekranów komputera, przez co po bokach widnieją czarne paski. Nie przeszkadza to w zabawie, jednak pewien niedosyt pozostaje. Próbna wersja pozwala na testowanie tytułu przez 7 dni, pełna to niewielki wydatek 4,99zł. Sparkle 2  Kontynuacja jednego z najlepszych klonów Zumy w jakie przyszło mi grać. Rozbudowany świat, wiele elementów do odblokowania, poziomów i wyzwań, klimatyczna oprawa, to tylko część zalet Sparkle 2. Niezależnie czy zamierzacie grać na komputerze myszą, czy też na tablecie, zabawa będzie przyjemna i wygodna. Jedyne co lekko odstrasza to cena 21,99zł. Czy warto? Uważam że tak, jeżeli macie wątpliwości pobierzcie rozbudowaną wersję testową. Royal Envoy II Special Edition  Choć na pierwszy rzut oka gra może przypominać Settlersów, to tak naprawdę najbliżej jej do gatunku zręcznościówek, tyle że opatrzonych bardzo ciekawych mechanizmem. Owszem naszym zadaniem jest rozbudowana osady, a poszczególne budynki są od siebie zależne, jednak kluczowym elementem jest czas i dobre dopasowanie strategii by się w nim zmieścić. Spora ilość plansz zapewni zabawę na wiele godzin. Gra synchronizuje stan rozgrywki pomiędzy naszymi urządzeniami, co jest sporą zaletą. Miłym dodatkiem jest zestaw tapet oraz ścieżka dźwiękowa. Cena to 13,99zł. Aplikacje Microsoftu w Windows 8.1  Zachęcam też do lektury tekstu na Antywebie, który przybliża najważniejsze nowe aplikacje na Windows 8.1 oraz aktualizacje starych. Jest tego wyjątkowo dużo, tym bardziej warto poświęcić im uwagę. 