18.12.2013 Co prawda mamy już 18 grudnia, ale mam nadzieję, że nikt nie obrazi się jeszcze za psucie świątecznego nastroju tekstami dotyczącymi chorób. Akurat dziś trafiłem na dwie pozycje z nimi związane i w obydwu przypadkach myślę, że ich twórcy wykonali naprawdę dobrą pracę. O 15 było o grze, której zadaniem jest przybliżenie nam tematyki związanej z malarią, a teraz chciałbym przedstawić wam aplikację Moja Astma. Apka przede wszystkim przyda się osobom, u których dolegliwości związane z układem oddechowym zostały już zdiagnozowane, ale również wszystkim, którzy w swoim otoczeniu spotykają się z astmatykami lub sami podejrzewają, że mogą być chorzy. Po pierwszym uruchomieniu apki określamy, jakie jest nasze powiązanie z chorobą. O ile możliwość zdeklarowania się jako chory lub osoba bliska kogoś z astmą ma jak najbardziej sens, o tyle przycisk „nie mam astmy”, którego naciśnięcie powoduje pojawienie się komunikatu „ten program stworzono tylko dla osób chorych na astmę” twórcy aplikacji mogli sobie darować. Po wypełnieniu krótkiego kwestionariusza otrzymujemy informacje dotyczące tego, czy prawidłowo kontrolujemy swoją chorobę.  Dostęp do wszystkich treści, jakie gromadzi aplikacja, możliwy jest tylko po zarejestrowaniu indywidualnego konta w programie MojaAstma. Poza wieloma ciekawymi tekstami (dział „Biblioteka”), które możemy przeczytać, warto założyć profil również ze względu na to, że odpowiednie porady i wskazówki będą dobierane indywidualnie pod kątem naszego zdrowia. Aplikacja umożliwia nam codzienne rejestrowanie stanu naszego organizmu. Oprócz odpowiedzi na pytania, które dotyczą nas, określając naszą lokalizację będziemy mogli także zapisywać temperaturę powietrza, indeks zanieczyszczenia, stężenie pyłków oraz stan pogody. Czynniki te nie są bez znaczenia podczas diagnozowania astmy, dzięki czemu lekarz, który nas prowadzi, będzie miał lepszy ogląd na naszą chorobę. W aplikacji uwzględniono również test, który wypełniać będziemy co miesiąc. Na jego podstawie sprawdzimy, czy biorąc udział w programie, kontrola nad naszą dolegliwością staje się skuteczniejsza. Aplikacja umożliwia także przesyłanie raportów na adres e-mail, dzięki czemu w wygodny sposób możemy je później wydrukować i przedstawić lekarzowi.  Aplikacja MojaAstma ma być przede wszystkim funkcjonalna i moim zdaniem pod tym względem sprawuje się bez zarzutów. Mógłbym przyczepić się nieco do oprawy graficznej, jednak w przypadku tego typu programów jest podobnie jak w kwestii leków: „nie mają smakować, tylko pomagać”. 