28.09.2013 Jaki jest iOS każdy widzi. Nowy wygląd mobilnego systemu Apple budzi skrajne emocje. Ja po pierwszej publicznej prezentacji iOS 7 byłem załamany. Nowy styl ikon, pastelowe kolory, wszechobecne gradienty i „lekki” font nie przypadły mi do gustu. Dziś, przeszło tydzień po oficjalnej premierze mobilnego systemu Apple zaczynam w nowym designie dostrzegać potencjał, a wszystko to za sprawą aplikacji firm trzecich. Kilka z nich po aktualizacji prezentuje się naprawdę wyśmienicie! Oficjalne aplikacje największych serwisów społecznościowych otrzymały aktualizacje jako jedne z pierwszych. O ile zmiany dotyczące Twittera nie należą do specjalnie spektakularnych (rezygnacja z cieniowania górnej belki oraz uproszczenie ikon), to w przypadku cieszącego się zdecydowanie większą popularnością w naszym kraju Facebooka mogę napisać o małej rewolucji. Oprócz spłaszczenia i rozjaśnienia wszystkich elementów interfejsu doczekaliśmy się przeniesienia głównego paska nawigacyjnego w dolną część ekranu. Moim zdaniem takie rozwiązanie sprawuje się w praktyce zdecydowanie lepiej od stosowanego dotychczas, ale wymaga kilku chwil przyzwyczajenia.  Pozytywne zmiany wizualne miały również miejsce w moich ulubionych aplikacjach służących do konsumpcji treści. Ciekawego uaktualnienia doczekał się Pocket, którego interfejs został lekko spłaszczony. Teraz ten najlepszy czytnik artykułów zapisanych „na później” prezentuje się jeszcze bardziej przejrzyście niż miało to miejsce przed update’m. Nowa wersja Pocket pozwala także na automatyczną synchronizację w tle.  Zmiany w Flipboard, czyli cyfrowym, interaktywnym dzienniku są czysto kosmetyczne. Lekko odświeżona ikona programu i wygląd głównej belki nawigacyjnej udanie towarzyszą efektowi paralaksy zastosowanemu podczas wyświetlania okładek magazynów. Zmiany designu doczekała się również oficjalna aplikacja TED, która teraz prezentuje się znacznie bardziej minimalistycznie i czytelniej niż jej poprzednik. Czerwone przyciski i jasne tło wyglądają nowocześnie i znakomicie wpisują się w filozofię nowego systemu mobilnego Apple.  Dla kilku developerów premiera iOS 7 stała się pretekstem nie tyle do kosmetycznych poprawek, co do niemal całkowitej zmiany wyglądu swoich aplikacji. Listę tę otwierają popularne Evernote oraz Skitch. W przypadku tego pierwszego nowy wygląd zdecydowanie przypadł mi do gustu. Program nareszcie stał się bardziej „poukładany” i od czasu premiery wersji 7.0 korzystam z niego znacznie częściej niż to miało miejsce w ostatnich miesiącach. Popularna aplikacja do wprowadzania adnotacji na zdjęciach – Skitch wraz z premierą wersji 3.0 (zainstalujemy ją jedynie na urządzeniach wyposażonych w iOS 7 lub nowszy) przyniosła spore zmiany w interfejsie. Cały pakiet narzędzi służących do rysowania został przeniesiony w prawy dolny róg ekranu. Z lewej strony dolnej krawędzi zarezerwowano miejsce dla ikon umożliwiających zmianę koloru narzędzia, z którego aktualnie korzystamy.  Ostatni akapit zostawiłem dla opisanej przeze mnie niedawno nowej wersji aplikacji doskonałego serwisu wideo – Vimeo. Niestety, w tym przypadku idące w dobrym kierunku zmiany wizualne przyniosły znaczne ograniczenie funkcjonalności. Aplikacja Vimeo został pozbawiona kilku elementów, bez których korzystanie z niej praktycznie straciło dla mnie sens. O tym przypadku więcej możecie przeczytać w tutaj. 