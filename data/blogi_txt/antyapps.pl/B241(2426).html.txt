20.03.2013 Android ma to do siebie, że jest systemem niezwykle zachłannym na zasoby. Dlatego w Google Play roi się od różnego rodzaju monitorów, umożliwiających kontrolowanie stanu pamięci czy użycia procesora. Na ogół aplikacje te są jednak, mówiąc wprost, odrzucają swoim interfejsem oraz sposobem przedstawiania danych. W końcu kto powiedział, że monitor systemu powinien być ładny? Bynajmniej wcale nie oznacza to, że nie istnieją atrakcyjne rozwiązania tego typu. System Monitor prezentuje się dość minimalistycznie i na tym w zasadzie polega jego główny atut – użytkownik końcowy otrzymuje same „mięso” ubrane w przyjemną dla oka formę. Autor sam określa swój produkt, jako „najpiękniejszy i wszechstronny”. Czy tak jest w istocie? Z pierwszym określeniem mogę się zgodzić, bo aplikacja dobrze dostosowuje się do interfejsu Holo Androida i informuje nas o stanie urządzenia na kilka różnych, tak sam cieszących wzrok sposobów: jako widżet na pulpicie, na pasku stanu lub w formie pływającej ramki widocznej non stop na ekranie.  Jakie informacje podaje System Monitor? Są to cztery podstawowe grupy danych: użycie procesora, wykorzystanie pamięci, prędkość zapisu/odczytu oraz prędkość transferu danych z sieci. Chyba nie muszę dodawać, że z punktu widzenia ogromnej liczby użytkowników są to bardzo istotne informacje. Pytanie, czy na tyle istotne, by je ciągle wyświetlać na pulpicie. Rozwiązanie takie ma tyle samo wad, co zalet. Przede wszystkim renderowany na bieżąco wykres zużywa baterię (oraz paradoksalnie generuje dodatkowe użycie procesora), co niekoniecznie musi się podobać użytkownikom smartfonów, walczącym o każdą, minutę „życia” urządzenia. Na szczęście można tutaj skonfigurować interwał odświeżania, co trochę ograniczy zakusy aplikacji pod tym względem.  System Monitor to jedno z najciekawszych narzędzi tego typu na Androida. Za aplikację musimy zapłacić w sklepie Play nieco ponad 6 zł. To nieszczególnie wygórowana kwota, zwłaszcza gdy intensywnie korzystamy z funkcji monitorowania zasobów. Osobiście wychodzę jednak z założenia, że wyświetlanie tych danych stale na ekranie lub w pasku stanu dla samej ciekawości nie ma najmniejszego sensu i przyniesie więcej strat niż korzyści. Dlatego opisywana aplikacja bardziej sprawdzi się w diagnozowaniu problemów ze sprzętem lub chociażby monitorowaniu wolnej pamięci RAM w urządzeniach cierpiących na jej niedobór (niestety System Monitor wcale nie będzie dla nich łaskawszy, bo potrafi pożreć nawet 20 MB). Must have zatem to nie jest, choć zdecydowanie wyróżnia się na tle innych tego typu aplikacji. 