22.07.2013 Wysokiej jakości aplikacje sponsorowane to wciąż stosunkowo rzadki widok w AppStore. Mimo iż gier i programów posiadających w tytule nazwę firmy-sponsora przybywa z tygodnia na tydzień, to pozycji naprawdę godnych uwagi nadal jest jak na lekarstwo. W miniony weekend udało mi się jednak znaleźć kilka produkcji z tej kategorii, które na pierwszy rzut oka zapowiadały się bardzo interesująco. Poznajcie pierwszą z nich – Red Bull Kart Fighter World Tour, czyli szalone i mocno zręcznościowe wyścigi gokartami. Gra sygnowana logo producenta najbardziej rozpoznawalnego napoju energetycznego na świecie jest jedną z kilkunastu pozycji, które pojawią się nam przed oczami po wpisaniu w wyszukiwarce AppStore frazy “Red Bull”. Wszystkie aplikacje powiązane są w mniejszym lub większym stopniu ze sportami uznawanymi powszechnie za ekstremalne lub co najmniej za bardzo efektowne. Formuła  1, Freestyle Motocross, futbol uliczny, gokarty oraz kilka magazynów i aplikacji umożliwiających oglądanie w akcji jak najbardziej realnych sportowców i ludzi, dokonujących ewolucji będących poza zasięgiem przeciętnego obywatela – Red Bull pozycjonuje się bardzo precyzyjnie i chce być kojarzony z marką dla aktywnych, ponadprzeciętnych i naładowanych pozytywną, a nawet nieco szaloną energią.  Red Bull Kart Fighter World Tour to zręcznościówka w czystej postaci. Gracz siada za sterami gokarta i musi zmierzyć się z pięcioma głodnymi zwycięstwa przeciwnikami. Rywalizacja toczyć się będzie w 18 państwach, z których każde reprezentowane jest przez trzy krótkie, ale naprawdę mocno pokręcone tory. Po wybraniu dowolnej trasy przyjdzie nam zdecydować, w której kategorii kartów chcemy rywalizować. Wybór określa jednocześnie stopień trudności wyścigu: kart klubowy – łatwy, super kart – średni oraz X-kart V8 – trudny. Im wyższy poziom trudności, tym dostępne maszyny mają większą moc i zapanowanie nad nimi wymaga większych umiejętności i wyczucia. Podobnie, jak w większości gier wyścigowych, w RB Kart Fighter mamy możliwość zmiany koloru lakieru pojazdu oraz ulepszenia jego parametrów, poświęcając na tę czynność skrupulatnie zbierane podczas wyścigów monety. Głównym trybem rozgrywki w grze od Red Bull’a jest World Tour, umożliwiający sprawdzenie swoich umiejętności na wszystkich torach dostępnych w grze. Podczas “światowego tournee” przyjdzie nam zmierzyć się z przeciwnikami sterowanymi przez komputer. Zdobycie najwyższego stopnia podium we wszystkich dostępnych wyścigach będzie wymagało sporo czasu i niemałych umiejętności – etapów jest dużo, a najwyższy poziom trudności stanowi wyzwanie nie tylko dla „niedzielnych graczy”. Gra umożliwia również rozgrywkę wieloosobową, w której na jednym urządzeniu może zmierzyć się aż 6 zawodników (przekazując sobie tablet lub smartfona z ręki do ręki). Oprawa Red Bull Kart Fighter World Tour stoi na dobrym poziomie. Grafika utrzymana jest w kolorowym, rysunkowym klimacie, a otoczenie tras jest mocno zróżnicowane. Tory bogate są w elementy charakterystyczne dla danego kraju, przez co pomylenie Wielkiej Brytanii z np. Francją raczej nie jest możliwe.  Twórcy gry skupili się na dostarczeniu graczom jak największej ilości czystej zabawy. Rozgrywka jest dynamiczna, trasy szybkie i krótkie, a przeciwnicy waleczni. Zabawa przypomina mi nieco legendarne Micro Machines, od których oderwać się było bardzo trudno. Ciekawostką jest możliwość wybrania pomiędzy trzema trybami sterowania, od w pełni automatycznego, do całkowicie manualnego (który jednak ze względu na niewygodne rozstawienie przycisków nie do końca przypadł mi do gustu). RB Kart Fighter to tytuł oferujący sporą dawkę dobrej zabawy. Gra jest darmowa i dostępna na wszystkie najpopularniejsze systemy mobilne – iOS, Android oraz Windows Phone. 