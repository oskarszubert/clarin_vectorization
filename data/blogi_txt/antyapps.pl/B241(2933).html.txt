05.06.2012 iOS jest pełnoprawną platformą do gier – i z tym trudno się nie zgodzić. Z tym faktem wiąże się to, że dobrych gier powstaje coraz więcej. W czeluściach App Store odnaleźliśmy Palm Kingdoms – grę, która do złudzenia przypomina znany chyba wszystkim tytuł – Heroes of Might and Magic. Czy warto wydawać trzy złote, żeby odświeżyć sobie nieśmiertelną serię turowej strategii? Herosi to niesamowita gra, która potrafi wciągnąć wielu graczy na długie godziny – nie ważne, czy oddalonych o 1000km czy siedzących razem w jednym pokoju. To gra, która pozwalała na dobrą zabawę mimo prostej grafiki. To gra, która wciągała tak bardzo, że traciło się przy tym buty. Teraz – jak już mówiłem – można grać w kopię herosów na urządzeniach z iOS. Co to oznacza? Liczba osób wyrzuconych ze studiów nagle wzrośnie, tak samo bezrobocie, a developerzy zarobią tysiące dolarów. Bo gra jest super i idealnie oddaje Herosowy klimat. Na czym polega Palm Kingdoms? Posiadamy własne królestwo, bohatera i jednostki. Na planszy pojawiają się także jednostki wrogie, neutralne i wiele, różnych bonusów. My – razem z naszą armią musimy przezwyciężyć jednostki zła, zdobyć jak najwięcej bonusów i… Wtedy wygramy. Rozgrywka nie różni się niczym od wersji Herosowej z PC.  Miałem jednak pewien problem – czasami Palm Kingdoms mi się po prostu wywalały. Zauważyłem, że był pewien schemat – po wybudowaniu jakiegoś budynku, czy po zakupie jakiejś jednostki, niemniej jest to problem dość poważny, bo uniemożliwiał mi dalszą rozgrywkę. Za to wielki minus. Ostatecznie problem rozwiązałem wciskając przycisk save co parę sekund, nie jest to fajne. Dodatkowo tłumaczenie gry jest słabej jakości. Podczas pierwszego włączenia mamy do wyboru polski język, który jednak nie zawsze pojawia się w komunikatach czy w grze. Widać to np. na screenie, gdzie poziom mamy napisany po polsku, ale lokację – Gateway – już po angielsku. W pewnym momencie pojawiły się także napisy w cyrylicy. Kiedy przegrałem, to na ekranie pojawiła się smutna informacja, która powiadomiła mnie, że „przykro, ale zgubili”, co mogę podejrzewać, że jest kalką z angielskiego „you lost”.  Grało się… Świetnie. Czuć, że to kopia HOMM – ale w dobrym tego słowa znaczeniu. Rozgrywka jest bardzo podobna i przywołuje stare, przyjemne wspomnienia. Czy warto? Dla fanów serii to powinna być pozycja obowiązkowa, dla całej reszty – zdecydowanie warto spróbować. W obu występują mikropłatności. Czym się różni wersja płatna od darmowej? W sumie – niczym, poza tym, że w wersji płatnej dostajemy od razu dziewiętnaście plansz do grania, a w wersji darmowej – tylko trzy. Rozgrywka w obu wersjach wygląda i działa tak samo. Dodatkowo „upgrade” wersji darmowej do płatnej jest możliwy przez dokupienie plansz w menu. Niemniej za te crashe nie mogę dać oceny wyższej niż 4, bo takiej pozycji to po prostu nie przystoi.  Edycję na iPhone możecie pobrać tutaj. Edycję na iPada tu    Edit (PP): Gra posiada również wersję na PC i komputery MAC. Wersja pełna kosztuje 9.99$, jest też wersja demo. Niestety obie wymagają pobrania klienta Desura oraz posiadania w tej usłudze konta. Znajdzie ją tutaj. Autorzy wspominają też coś o edycji przeglądarkowej, niestety nie udało mi się jej odnaleźć. 