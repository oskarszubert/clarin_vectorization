26.11.2012 Mimo że gram od kilkunastu ładnych lat, premiera Expendable wydanego pierwotnie w 1999 roku na komputery PC oraz ostatnią konsolę SEGI – Dreamcasta, jakoś mnie ominęła. O „makaronie” mogłem wówczas tylko pomarzyć, a na komputerze… cóż, chyba nie była zbyt popularną grą w naszym kraju. I pewnie byłaby to kolejna z tysięcy gier, które były, miały nawet swoje grono fanów, ale do mas nie trafiły, gdyby nie jej wskrzeszenie na urządzenia z Androidem. Mobilna wersja dała produkcji drugie życie, czy to dobrze wykorzystana szansa? Rok 2463, ludzie podbijają kolejne planety. Na niektórych znajduje się ich tylko garstka, zaczynają się nań osiedlać i je kolonizować. Robi się nieprzyjemnie kiedy okazuje się, że nie są tam sami. Wtedy to rozpoczyna się wojna, którą wygrają najsilniejsi i najlepiej uzbrojeni. Ale tak naprawdę fabuła jest tutaj jedynie marnym dodatkiem, którego nie mogło zabraknąć, choć znając życie niewiele osób w ogóle będzie się wczytywać o co chodzi w całym tym konflikcie. Przejdźmy zatem do sedna!  Gra jest tradycyjną strzelaniną, w której głównymi bohaterami są… pociski. Dziesiątki, setki, tysiące kolorowych strzałów które oddajemy w kierunku wrogów, a jeszcze więcej tych, przed którymi staramy się umknąć. Ale spokojnie, oprócz nich nie zabraknie też wybuchów czy kolejnych broni i ulepszeń którymi będziemy celować w naszych rywali. Spokojnie, potyczek z bossami także nie zabraknie. Expendable Rearmed to kawał dobrej roboty i niezłej rozróby, w której nie istnieje coś takiego jak „jedyna słuszna droga”. Ścieżek zawsze jest kilka i to od nas zależy którędy się teraz udamy. Nie zapomnijcie tylko zabrać przejściówki by dostać się do kolejnej strefy!  W takich produkcjach liczy się każda sekunda, dlatego niezwykle ważne jest wygodne, intuicyjne sterowanie. I nie wiem czy w przypadku gier akcji można do takich zaliczyć wirtualne analogi na panelach dotykowych, ale to z pewnością najrozsądniejsze rozwiązanie na jakie można sobie pozwolić. I w tym wydaniu sprawdza się naprawdę dobrze — cały ekran urządzenia podzielony został na cztery strefy. W dolnych — zarówno prawej jak i lewej — znalazły się wirtualne gałki odpowiedzialne za poruszanie się i kierunek oddawanych strzałów. W górnych częściach zaś zmieniamy bronie lub rzucamy granatami. I tutaj sprawdza się zasada że: im więcej, tym lepiej — na tabletach z pewnością gra się jeszcze wygodniej niż na niewielkich ekranach smartfonów, co nie znaczy, że na tych drugich jest jakoś wyjątkowo źle — co to, to nie! Wizualnie Expendable Rearmed prezentuje się wyśmienicie — dopracowane tekstury w wysokiej rozdzielczości, ciekawe środowisko i brak jakichkolwiek lagów na testowanym sprzęcie (HTC Sensation) czy drażniących długich ekranów ładowania, aż miło! Całość dopełnia miła dla ucha ścieżka dźwiękowa podsycana efektami wybuchów i strzałów oraz sieciowe leaderboardy!  Znając życie część ludzi będzie narzekała, że to odgrzewany kotlet i na co to komu — kto chciał, już zagrał. Sam się nie zgodzę, bo jak już wspomniałem, o grze pierwszy raz usłyszałem przy okazji jej premierze na Androida, a raczej nie wyciszam się na wieści o grach. Interesująca pozycja, przy której, dzięki trzem wyważonym trybom trudności, każdy powinien móc się świetnie bawić. Expendable Rearmed dostępne jest za niewiele ponad 10 złotych na platformie Google Play. 