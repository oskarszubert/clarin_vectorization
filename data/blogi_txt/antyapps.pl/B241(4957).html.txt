06.11.2012 Wielbiciele gier logicznych dla iOS łączcie się! Na pokładzie pojawiła się nowa, warta waszej uwagi produkcja. Upewnijcie się, że bak zatankowany jest do pełna i ruszajcie w pełną przeszkód przygodę niezidentyfikowanym wcześniej pojazdem. Gotowi do drogi? Zaczynamy!  Rzuć wyzwanie dla swojego umysłu i sprawdź swój refleks. Przechylając telefon określ kierunek, a dotykając ekranu dodaj gazu. Pokonaj trasę od jednego pudełka do drugiego nie wykorzystując całego zapasu paliwa. – Tak w dużym skrócie można opisać najnowszą produkcję studio Esoteric Development, które w swoim mobilnym portfolio, ma m.in. momentami równie rozgrzewającą nasz mózg  aplikację Tie Right, która krok po kroku nauczy nas wiązać krawat.  W Box 2 Box przejmujemy stery skromnego „stateczku”. Startując z jednego pudła, naszym zadaniem jest zaplanowanie trasy, która nie narazi nas na całkowite opróżnienie baku z paliwem, a jednocześnie doprowadzi nas do celu, którym jest… drugie pudło. To co początkowo może wydawać się banalne, wraz z upływem czasu staje się nie małym wyzwaniem. Pierwszy poziom z tzw. rozgrzewki, to faktycznie przysłowiowa „bułka z masłem”, gdyż drugi karton oddalony jest od nas o zaledwie kilkanaście milimetrów, jednak im dalej tym droga do przebycia coraz dłuższa, a bak z paliwem wypala się równie szybko. Do pokonania wiele przeszkód, dźwigni i ruszających się elementów, które skutecznie utrudniają nam dotarcie do wyznaczonego celu. Karton do którego zmierzamy, czasami będziemy musieli także „otworzyć” przebywając w zaznaczonym okręgu określony okres czasu. Łatwo nie jest, gdyż na nasz statek działa grawitacja, a nasz zbiornik z benzyną nie jest bez końca. W Box 2 Box czeka na nas prawie 80 poziomów do przejścia, każdy z nich zupełnie inny od poprzedniego. Nasze osiągnięcia będą oceniane w trzy gwiazdkowej skali.  Gra wyróżnia się także prostą grafiką dostosowaną do ekranu Retina oraz do nowego, większego ekranu iPhone 5. W ustawieniach programu możemy także określić nasz ulubiony kolor, a wszystkie ładowane plansze będą prezentowane w wybranym przez nas odcieniu. Możemy także pozostawić to ustawienie w stanie „domyślnym”, wtedy za każdym razem kolejne poziomy będą miały inny kolor. Patrząc na Box 2 Box można śmiało stwierdzić, że nie jest potrzebny wielce skomplikowany pomysł, by końcowa aplikacja mogła okazać się wyśmienitą rozrywką. Grę polecam wszystkim tym, którym główkowanie podczas grania nie jest straszne. Box 2 Box znajdziecie w AppStore za jedyne 0,89€. 