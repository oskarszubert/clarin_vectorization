30.01.2012 Gdybyście marzyli o jeszcze jednym sposobie na zdalne wydawanie pieniędzy to właśnie Steam wypuścił swoją aplikację na iOSie oraz Androidzie. Wcześniej o niej nie pisałem, bo na razie jest ona w becie, więc bez odpowiedniego konta nie będziemy mogli nic zrobić. Na szczęście dzięki jednemu przychylnemu użytkownikowi otrzymałem odpowiedni prezent i już mogę kupować w sklepie Valve również z mojego telefonu.  Oczywiście Steam to dużo więcej niż tylko sieciowy sklep, ale dla mnie osobiście największe zastosowanie ma właśnie w takiej formie. Jestem w drodze, a widzę jakąś interesującą promocję przykładowo tak było na święta. Kilka sekund i już gra jest dodana do mojego konta na Steamie, a ja mogę się cieszyć z zaoszczędzonych pieniędzy. W zasadzie to warto tutaj powiedzieć, że cała część stanowiąca witrynę sklepową jest bardzo rozbudowana i przypomina wersję przeglądarkową. Kilka zakładek wskazujących, co jest nowe, promowane, popularne oraz co trafiło do kategorii wyprzedaży. Wszystko w widocznej i czytelnej formie z logiem gry i ceną. Po kliknięciu na dokładniejszy opis mamy wszystko to, co znajduje się w przeglądarce gier Steam tylko w bardziej skondensowanej – przewijalnej formie. Opis gry, główne funkcje, ocenę na metacritic, lista funkcji (tryb dla pojedynczego gracza, kooperacja, osiągnięcia, zapisywanie w chmurze itp.)  Jeśli zaś chodzi o pozostałe zakładki to mamy dostęp do katalogu gier, listy życzeń (w łatwy sposób edytowalnej z poziomu aplikacji), naszego koszyka z przedmiotami oraz funkcji wyszukiwania konkretnych tytułów. Możemy również sprawdzić co się dzieje w świecie Steam korzystając z kanałów z wiadomościami, ale ich użyteczność pozostawia trochę do życzenia ze względu na ich strukturę i podział. Nie możemy od razu wskoczyć w wiadomości, ale musimy przeglądać wszystko kategoriami, co powoduje, że jeśli chcemy być na bieżąco to czeka nas trochę klikania. Dostępny jest również agregator wiadomości z portali o grach, dokładnie tak samo, jak w normalnej usłudze Steam. Ostatni aspekt to ten społecznościowy – możemy podglądać co robią właśnie nasi koledzy i wejść pogadać z nimi na czacie. Aplikacja pod tym kątem sprawdza się całkiem nieźle, choć brakuje dwóch funkcji, które powinny pojawić się w aktualizacji. Przydałaby się możliwość podziału ludzi na grupy oraz czat grupowy. Osobiście spodziewałem się, że aplikacja mobilna Steam będzie taką bardziej zaślepką pozwalającą nam na ograniczony kontakt z usługą, jednakże Valve stawiało od zawsze na jakość i tutaj jest podobnie. Pomimo tego, że za często nie będę jej odpalał to wygoda korzystania z niej powoduje, że jestem bardzo zadowolony z tego, że w każdej chwili mogę wskoczyć do usługi i coś zakupić, nawet będąc w drodze czy też pogadać ze znajomymi i napisać im, że będę trochę później niż planowałem. Świetnie wykonane, zatem jeśli korzystacie ze Steam to polecam! Link do aplikacji (iOS, testowana). Link do aplikacji (Android). 