04.03.2013 Nie trzeba być muzycznym geniuszem, żeby wiedzieć, że grę na każdym instrumencie należy rozpocząć od odpowiedniego nastrojenia. Niestety nie każdy domorosły muzyk obdarzony jest słuchem absolutnym, aby móc to zrobić. Z pomocą przychodzi urządzenie zwane stroikiem, lub też z angielskiego tunerem. Co jednak zrobić jeśli niefortunne zrządzenie losu sprawi, że nie będzie go akurat pod ręką, a w głowie układają się muzyczne pomysły, które aż proszą się, żeby przenieść je na struny naszej gitary? Wybawcą po raz kolejny okazuje się aplikacja, która powstała w myśl zasady „potrzeba matką wynalazku”.   DaTuner to aplikacja- stroik gitarowy, która wykorzystując mikrofon w telefonie działa dokładnie tak samo jak zewnętrzne urządzenia tego typu. Jest ona dostępna w dwóch wersjach: bezpłatnej Lite, oraz nieco bardziej rozbudowanej PRO, za którą przyjdzie nam zapłacić w Google Play 11,36 zł. Interfejs programu jest bardzo prosty i osobom, którym zdarzyło się stroić jakikolwiek instrument za pomocą klasycznego stroika, obsługa aplikacji nie powinna sprawić żadnego problemu. Pionowa oś po prawej stronie wskazuje głośność w decybelach, natomiast pozioma linia na dole pokazuje odchylenie od dźwięku, który wyświetlony jest w centralnej części ekranu. Aplikacja może działać w dwóch trybach; wykrywając dźwięki automatycznie, lub strojąc pod konkretny wybrany wcześniej przez nas.  W opcjach możemy też wybrać w jakiej kolorystyce mają wyświetlać się wszelkie parametry. Wyniki strojenia porównywałem z profesjonalnym stroikiem firmy BOSS wartym ponad 300zł i muszę przyznać, że dokładność aplikacji naprawdę mnie zaskoczyła. Wprawdzie pojawiły się niewielkie różnice, jednak po darmowym programie z Google Play spodziewałem się naprawdę dużo gorszych wyników. Podsumowując, DaTuner to naprawdę porządnie wykonany gitarowy stroik, który zawsze może towarzyszyć muzykowi w jego kieszeni. Świetne rozwiązanie dla początkujących muzyków, chcących zaoszczędzić na kompletowaniu sprzętu, oraz dla zawodowców, którzy cenią sobie mobilność i kompaktowość, albo po prostu nie chce im się zabierać wszędzie klasycznego stroika. Po zapoznaniu się z możliwościami wersji PRO muszę stwierdzić, że darmowa odsłona aplikacji w zupełności wystarcza. Kupić ją mogą jedynie Ci, którzy bardzo chcieliby podziękować twórcom programu, lub naprawdę posiadają słuch absolutny. Wielkim plusem jest także fakt, że obydwie wersje są całkowicie pozbawione reklam. 