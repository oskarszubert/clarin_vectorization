11.02.2013 AccuWeather for iPad zwróciło moją uwagę podczas przygotowywania grudniowego rankingu najpopularniejszych aplikacji. Pogodynka opatrzona charakterystyczną pomarańczową ikoną w ostatnim miesiącu zeszłego roku pobrana została z AppStore prawie 750 tys. razy, co wskazywało na to, iż aplikacja jest z pewnością godna zainteresowania. Wystarczyło kilka minut, by ten darmowy, zajmujący nieco ponad 80 MB (sporo, jak na pogodynkę!) program wylądował na dysku mojego iPad’a. Pacnięcie w ikonkę, chwila oczekiwania, uruchomienie aplikacji… i już wiedziałem, że nie będzie to miłość od pierwszego wejrzenia. AccuWeather for iPad to zdecydowanie najbardziej rozbudowana aplikacja dostarczająca danych na temat aktualnej i przewidywanej pogody jaką dane mi było używać. Pogodynka ta jest jednocześnie zupełnym przeciwieństwem aplikacji zaprojektowanych w tak wielbionym przeze mnie, minimalistycznym stylu. Ilość ustawień i danych prezentowanych przez AccuWeather budzi mój podziw… i jednocześnie przyprawia o lekki zawrót głowy i dezorientację. Przyjrzymy się, co my tu mamy.  Nawigacja w obrębie aplikacji odbywa się za pośrednictwem czytelnego rozwijanego menu. Z ośmiu przewodnich ekranów AccuWeather w Polsce w praktyce wykorzystamy zaledwie połowę. Pozostałe cztery dostarczają informacji przydatnych głównie (choć nie tylko) mieszkańcom Stanów Zjednoczonych – Wiadomości, Film Wideo, Huragan, Wydarzenia towarzyszące – te zakładki (o ile nie interesują nas zjawiska pogodowe spoza naszego kraju) spokojnie możemy pominąć. W związku z tym w dalszym opisie programu skupię się na tych funkcjonalnościach, z których korzystać będzie zdecydowana większość rodaków. -Obecnie to główny ekran AccuWeather for iPad. Pierwsze, co rzuca się w oczy to ciekawy i praktyczny interfejs aplikacji. Górna część ekranu została zarezerwowana na graficzne zobrazowanie aury panującej za oknem. Ikonę przedstawiającą warunki atmosferyczne możemy swobodnie przesuwać po wirtualnym  nieboskłonie, sprawdzając tym samym prognozę pogody na najbliższe godziny. Ilość danych udostępnionych z poziomu aplikacji powinna zaspokoić nawet najbardziej wymagających użytkowników. Obok standardowych informacji dotyczących: temperatury, zachmurzenia, wilgotności, widoczności, ciśnienia, prędkości wiatru i kilku innych znajdziemy tutaj interaktywny wykres temperatur, a także: raport ryzyka występowania konkretnych jednostek chorobowych powiązanych z panującymi aktualnie warunkami atmosferycznymi, graficzną rozpiskę sportów, które przy obecnie panującej aurze możemy uprawiać na świeżym powietrzu oraz informacje na temat tego, czy aktualna pogoda sprzyja konkretnym aktywnościom, którym możemy oddawać się pod gołym niebem (plażowanie, spacer z psem, grillowanie, puszczanie latawców, koszenie trawy i inne). -Prognoza, czyli pogoda na najbliższe 15 dni. Sposób obsługi tego ekranu jest bardzo zbliżony do tego, który mieliśmy już okazję poznać w poprzedniej zakładce. Wirtualny nieboskłon został tutaj podzielony na dwie części: jedną odpowiadającą warunkom atmosferycznym panującym za dnia i drugą, opisującą zjawiska pogodowe następujące po tym, gdy słońce schowa się za horyzontem. Szczegółowe dane udostępniane w tej karcie są nieco skromniejsze niż w poprzedniej zakładce, ale nadal dostarczają sporo informacji m.in. o odczuwalnej temperaturze, opadach czy kierunku i prędkości wiatru. -Mapy obrazują aktualny stan zachmurzenia. Na mapę z zaznaczoną lokalizacją użytkownika nałożone zostały dane informujące o położeniu i wysokości chmur. Ruch obłoków przedstawiony został w postaci czytelnej animacji. -Ustawienia, czyli miejsce, w którym dopasujemy program do naszych preferencji. W ręce użytkownika oddano możliwość zmiany: systemu miar (imperialny, metryczny) oraz jednostek, w jakich ma być podawana prędkość wiatru (mph, km/h, węzły) oraz ciśnienie (w, kPa, mbar). W tym miejscu zmienimy także format czasu czy daty.  AccuWeather for iPad skierowany jest do użytkownika ceniącego sporą ilość informacji. Aplikacja działa płynnie i nie sprawia problemów na aktualnym systemie operacyjnym (iOS 6.1). Denerwującą przypadłością programu jest wyświetlanie ekranu ładowania – każdorazowo po zminimalizowaniu, a potem powrocie do aplikacji. Dla wielu użytkowników problemem mogą być również banery reklamowe zajmujące w moim odczuciu całkiem sporą część ekranu. Opisywana wersja programu (przeznaczona na tablety) występuje niestety tylko w postaci darmowej, więc nie mamy możliwości pozbycia się irytujących reklam. AccuWeather dostępny jest również na iPhone’a. Wersja darmowa zaprojektowana z myślą o urządzeniach z mniejszą przekątną ekranu dostępna jest tutaj, natomiast edycję Platinum wycenioną na niecałe 2 euro pobierzecie stąd. 