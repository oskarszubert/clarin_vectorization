10.12.2012 Pamiętacie jeszcze Ralpha Demolkę? Zbuntowanego bohatera jednej z maszyn w pobliskim salonie gier? Miesiąc temu opisywałem pierwszą grę promującą ten kinowy tytuł, którego polska premiera już 18 stycznia – Fix It. Felix Jr. Darmowa odsłona gry zachęciła mnie do tego stopnia, że wczoraj zdecydowałem się na zakup także tej płatnej. Czym jest Wreck-it?  Wreck-it to tak naprawdę produkt złożony z trzech mini gier (zapowiadana jest także aktualizacja wprowadzająca czwartą). Bohaterem każdej z nich jest oczywiście nasz zbuntowany Ralph. Pierwsza gra, to nieco rozbudowana wersja darmowego Fix It. Felix Jr. w porównaniu do wersji bezpłatnej, tutaj rozgrywka podzielona jest nie tylko na poziomy, ale także na rozdziały. Każdy z nich stawia na naszej drodze nową przeszkodę.  Druga mini-gra to Sugar Rush: Sweet Climber gdzie przyda nam się wbudowany w telefon żyroskop. W świecie słodyczy, Ralph wspina się, a właściwie „wskakuje” na kolejne poziomy przerośniętych, charakterystycznych dla świątecznego wystroju biało czerwonych łakoci, kształtem przypominających zagiętą u góry laskę. Nie jest najłatwiej, ale kiedy mniej więcej załapiemy już o co chodzi, z gry na grę dochodzimy coraz dalej. Trzecia propozycja pobliskiego salonu gier to pełna akcji Hero’s Duty, gdzie nasz bohater atakowany jest przez potężne ważki. Mając w ręce broń, musimy rozstrzelać nadlatujące w naszym kierunku owady. Do sterowania wykorzystujemy dwa joysticki umieszczone na ekranie. Początkowo nie jest najwygodniej, ale da się przyzwyczaić.  W interfejsie gry znajduje się także miejsce dla czwartej mini- gry, która prawdopodobnie zostanie wprowadzona wraz z jedną z najbliższych aktualizacji, która możemy być powiązana z premierą filmu na DVD w Stanach Zjednoczonych. Sądząc  po otoczeniu, prawdopodobnie będzie to gra samochodowa. Mając w pamięci świetne gry przygotowywane dla filmów Disneya na komputery PC w które grałem będąc jeszcze w szkole podstawowej, gdzie mogliśmy poczuć się jak w „filmie”, mobilna odsłona Ralpha Demolki odrobinę mnie zawiodła. Odnoszę wrażenie, że animowana wytwórnia po prostu nie docenia potencjału jaki drzemie w dzisiejszych telefonach czy tabletach. Nie mniej jednak Wreck it to zbiór naprawdę fajnych mini-gier, które będąc na miejscu Disneya po prostu udostępniłbym za darmo patrząc na zyski jakie generuje sam film. Żyjemy jednak w świecie pogoni za pieniądzem, więc wcale nie dziwi mnie takie posunięcie. Czy warto? 0,89€ to nie największy majątek więc można spróbować, te gry to typowy zabijacz czasu na 5 minut w trakcie czekania na autobus na przystanku. No chyba, że mamy w domu dzieci, które są (lub będą) wielkimi fanami produkcji, wtedy bez tej gry się nie obejdzie :). 