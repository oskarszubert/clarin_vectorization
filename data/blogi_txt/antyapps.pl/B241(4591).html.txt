27.08.2012 Na łamach Antyapps.pl niejednokrotnie opisywałem, lepsze i gorsze, aplikacje do tworzenia list to-do, dzięki którym można organizować swój czas i zadania. Wśród dostępnych w AppStore aplikacji znajdziemy bardzo rozbudowane i wysoce modyfikowalne narzędzia, jak i proste i lekkie aplikacje. Ale czemu z tworzenia list to-do nie zrobić zjawiska społecznego, a właściwie społecznościowego? Pomoże Wam w tym Well. Aplikacja ta, to połączenie prostego narzędzia do tworzenia list to-do ze społecznościówką. Brzmi absurdalnie? Ku mojemu zaskoczeniu twórcom Well udał się ten mariaż całkiem nieźle. Aplikacja ma oczywiście popularny obecnie interfejs oparty na wysuwanym bocznym menu, który już nieraz widzieliśmy w dziesiątkach, a nawet setkach innych produkcji. Głównym celem Well jest umożliwienie tworzenia nam list to-do oraz dzielenia się nimi z użytkownikami aplikacji ewentualnie z innymi znajomymi poprzez moduł udostępniania do social media. Oprócz tego aplikacja ma być źródłem inspiracji dla nas do tworzenia nowych zadań. Zacznijmy więc może od edytora list. Klikając albo plusik na głównej stronie albo odpowiednią funkcję w menu możemy zacząć tworzyć naszą listę. Wpisujemy nazwę, dodajemy zdjęcie, określamy, czy ma być ona prywatna czy nie, ewentualnie ślemy info o niej na Twittera i Facebooka. Utworzona w ten sposób lista wyświetla się w postaci graficznego posta z odnośnikami do polubienia i skomentowania. Oczywiście klikając na nią możemy dodać kolejne zadania do zrealizowania, które, wykonane, odhaczamy. Ciekawym mechanizmem jest możliwość zaproszenia wybranych osób do współpracy przy wypełnianiu zadań z danej listy. Oprócz tego każde zadanie ma zestaw przypisanych do siebie funkcji, a odkrywamy je przesuwając palcem po danym wpisie. Możemy polubić lub skomentować każde zadanie z osobna, ustawić jego datę, wysłać do social media lub oczywiście usunąć. Jeżeli uczynimy nasze zadanie publicznym, pokaże się ono w głównym streamie podzielonym na 3 kategorie: użytkowników obserwowanych, najbardziej popularnych i po prosty wszystkich. Tak, jak inni użytkownicy Well, tak i my możemy oddziaływać z publicznymi listami komentując je lub zaznaczając jako ulubione. Ale przy okazji możemy wysyłać do danej listy własne sugestie, jak również wybrane zadania dodawać do naszych własnych list, dzięki czemu aplikacja spełnia swoją inspiracyjną role. W Well znajdziemy również centrum powiadomień oraz aktywności, a także odnośnik do naszego profilu, w którym, jak to zwykle bywa, możemy podzielić się kilkoma informacjami o sobie, gdzie wyświetlają się nasze listy oraz gdzie znajdują się ustawienia aplikacji. Muszę powiedzieć, że byłem bardzo pozytywnie zaskoczony wyglądem jak i działaniem samej aplikacji. Twórcy tejże wykonali kawał dobrej roboty. Okazuje się również, że połączenie listy to-do ze społecznościówką może mieć rację bytu. Z chęcią zobaczyłbym jeszcze możliwość dodawania miejsca na mapie, którego dotyczy dana lista (jeżeli są to zadania związane z określoną lokalizacją), ale nawet w tej formie Well prezentuje się bardzo dobrze. Aplikacja jest darmowa więc polecam ją wypróbować. Ocena: 5 