23.10.2012 Znane z pewnością wszystkim polskim uczniom wydawnictwo Operon postanowiło wkroczyć na rynek aplikacji. W AppStore nie znajdziemy jednak mobilnej wersji podręcznika do chemii lub biologii, a testy ułatwiające przygotowanie się do egzaminu na kartę rowerową.  Karta rowerowa to prawdopodobnie jeden z pierwszych poważnych dokumentów w życiu każdego z nas. O ile jej posiadanie w wieku dorosłym nie jest konieczne, o tyle dzieci powinny zawsze ją mieć przy sobie na wypadek kontroli patrolu policji lub innego, nie przewidzianego zdarzenia na drodze. Choć „starym” bym się nie nazwał, to jednak w dzisiejszych czasach wszystko zmienia się zdecydowanie szybciej. Dziesięć lat temu chcąc przygotować się do testu na wspomnianą kartę byłem zmuszony studiować kolejne książki i analizować popularne „krzyżówki”. Dzisiejsze, młode pokolenie może w tym celu wykorzystać chociażby swojego smartfona, a pomoże im w tym aplikacja od Operonu. Program Krzyżówki drogowe składa się z czterech zestawów po dwadzieścia pytań, które powinny zapoznać młodego, przyszłego kierowcę z podstawowymi zasadami obowiązującymi na polskich drogach. Po udzieleniu poprawnej odpowiedzi, tuż nad pytaniem możemy obejrzeć pełną wizualizację zdarzenia co powinno pomóc w utrwaleniu naszej wiedzy. Po rozwiązaniu całego testu, na ekranie pojawi nam się podsumowanie naszych zmagań oraz rezultat udzielanych przez nas odpowiedzi. Aplikacja charakteryzuje się przyjaznym i nieskomplikowanym interfejsem, cieszą także wspomniane animacje. Całość prezentuje się naprawdę nieźle i z pewnością będzie atrakcyjna nie tylko dla przyszłych rowerzystów, ale także dla tych, którzy ten egzamin mają już za sobą i chcieliby jedynie odświeżyć swoją wiedzę. Program pobierzecie bezpłatnie z AppStore. Ocena: 4/6. PS. Jeżeli to nie karta rowerowa, a prawo jazdy jest dokumentem o który obecnie się ubiegacie zapraszam już niebawem na przegląd najciekawszych aplikacji z tej grupy. 