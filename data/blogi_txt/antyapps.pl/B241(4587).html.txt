12.01.2013 Drugi weekend stycznia, a przed Wami drugie w tym roku zestawienie aplikacji nie tylko ciekawych, ale i (ze względu na trwające właśnie promocje) darmowych. Jako, że zeszłotygodniowa lista obejmowała głównie tytuły z pogranicza strategii i RPG, do dzisiejszej postanowiłem wyszukać produkcje nieco lżejsze gatunkowo. Wśród nich znajdziecie cztery gry, za które, w związku z trwającymi obniżkami nie zapłacicie ani jednego eurocenta, oraz jedną, jeszcze ciepłą (i rzecz jasna darmową) premierę. Wykorzystując wszystkie promocje możecie zaoszczędzić prawie 30 złotych:) A Little War  Prawdziwa wojna. Na ekranie smartfona lub tabletu zobaczymy dziesiątki jednostek, a naprzeciwko siebie staną ludzie i orki. A Little War to prosta, można napisać wręcz symboliczna grafika i ponad 100 plansz, na których rozegramy krótkie, acz intensywne potyczki. Sterowanie wojskiem jest bardzo uproszczone i nie daje graczowi praktycznie żadnej swobody w planowaniu strategii starcia. Za zebrane podczas bitew złoto możemy ulepszać nasze wojsko oraz zatrudniać nowych rycerzy. A Little War to aplikacja uniwersalna, w którą zagramy na iPadzie, iPadzie Mini oraz iPhonie. Obniżka: 2,69 € – Free. Punch Quest  Najciekawsza zręcznościowa propozycja tego weekendu. Niesamowicie dynamiczna, szybka i wciągająca platformówka. Sterowany przez gracza bohater porusza się przed siebie automatycznie, a użytkownik za pomocą dwóch wirtualnych przycisków eksterminuje setki zróżnicowanych przeciwników. Dodatkowo całe mnóstwo zadań do wykonania i sporo ulepszeń do zdobycia. Gra w stylu bardzo chwalonego przez recenzentów i lubianego przez graczy Jetpack Joyride, ale moim zdaniem dużo od niej… lepsza. Punch Quest jest aplikacją uniwersalną. Przecena: 0,89 € – Free. Amazing Ants  Jeszcze gorąca premiera. W Amazing Ants pomożemy mrówkom zebrać owoce i dostać się do wyjścia. Gra jest wymagająca, a zaliczanie kolejnych wyzwań daje ogromną satysfakcję. Gracz musi wykazać się odrobiną logicznego myślenia, szybkością reakcji i cierpliwością – bez tego o pokonaniu 99 poziomów (podzielonych na 8 rozdziałów) możemy zapomnieć. Sterowanie mrówczymi tragarzami jest intuicyjne i wygodne, ale wymaga sporej precyzji. Oprawa Amazing Ants nie wyróżnia się specjalnie spośród setek podobnych tytułów dostępnych w AppStore. Aplikacja w wersji uniwersalnej dostępna jest za darmo. Feed the Dragon  Nakarm smoka wykorzystując zasady fizyki panujące w grze. Feed the Dragon to wyśmienicie wyglądający i jednocześnie bardzo grywalny tytuł. Rozgrywka polega na odpowiednim wykorzystaniu elementów otoczenia oraz różnych obiektów, których położenie możemy zmieniać. Pociągnięcie za dźwignię katapulty i bochenek chleba, kurczak lub inny smakołyk leci po zaplanowanej przez gracza trasie by ostatecznie wylądować w paszczy żarłocznego legendarnego gada. Na użytkownika czeka wiele wspaniale zaprojektowanych poziomów gwarantujących kilka godzin dobrej zabawy. W AppStore znajdziemy wersję gry przeznaczoną na tablety oraz na smartfony firmy z logo nadgryzionego jabłka. Przecena: 2,69/0,89 € – Free. SnowJinks  Gdy za oknem biało bardzo przyjemnie gra mi się w produkcje osadzone w zimowym klimacie. Akcja SnowJinks, tytułu mającego premierę w połowie grudnia ubiegłego roku rozgrywa się właśnie w zimie, co czyni go ciekawą propozycją na najbliższe dni. SnowJinks jest czymś z pogranicza gry TPP i prostej zręcznościówki. Bierzemy udział w wojnie na… śnieżki – ukrywamy się za pełniącymi rolę tarczy ogrodzeniami i żywopłotami, wychylając się tylko na ułamek sekundy by oddać „strzał” do mających przewagę liczebną przeciwników. Gra (oparta na silniku Unreal Engine) wyróżnia się bardzo efektowną (i czytelną!) grafiką w klimacie zimowo-świątecznym. SnowJinks dostępny jest w wersji uniwersalnej. Przecena: 0,89 € – Free. 