10.07.2013 Raptem kilka lat temu wszyscy artyści marzyli, by wejść w posiadanie jednego z graficznych tabletów. Nie ma co się oszukiwać, te dla zawodowców są wręcz niezastąpione narzędzie, jednak czasem potrzebujemy jedynie drobnostek jak ręcznie rysowane szczegóły, czy odręczny podpis w wersji elektronicznej. I tutaj z pomocą przychodzą nowoczesne technologie — ekrany smartfonów i tabletów nadadzą się do tego znakomicie, a jeśli mamy specjalne stylusy to już w ogóle bajka. Wypadałoby jeszcze znaleźć do tych wszystkich gadżetów odpowiednią apkę — Paperless zdecydowanie jest pozycją wartą uwagi! To jeden z tych programów, po których włączeniu byłem bardzo pozytywnie zaskoczony. Najczęściej te w miarę rozbudowane aplikacje mogą poszczycić się wyjątkowo zawiłym interfejsem i nim przyzwyczaimy się do wszystkich tamtejszych kruczków i skrótów musi minąć chwila. Na szczęście w Paperless cały przybornik i opcje zmieściły się na dwóch niewielkich rozmiarów belkach.  Górna odpowiada za nawigacje w programie — stworzenie nowych stron, zapisanie progresu lub gotowej ilustracji w formie zdjęcia, zmianę tła, importowanie nowych plików graficznych, udostępnianie w serwisach społecznościowch czy zmianę warstw. Swoją drogą nie wiem, czy to brak mojego obycia z Paperless, czy faktycznie nie ma możliwości zamiany ich kolejności i by efekt był taki, jaki sobie na początku zaplanujemy. Warto dobrze od początku przemyśleć co i gdzie będziemy chcieli zgrupować.  Na dole zaś cały przybornik odpowiedzialny za część artystyczną naszych prac. Paleta kolorów w której nie dość, że możemy wybierać i przebierać jak nam się żywnie podoba, to jeszcze pokazuje sąsiadujące barwy, a także tę, z której korzystaliśmy ostatnio. Tuż obok niej znalazła się pipetka pozwalająca „ściągać” użyte już na grafice kolory. Dalej wiadro odpowiedzialne za wypełnienia, gumka i cały zestaw narzędzi — pędzel, pióro, tusz oraz ołówek. Każde z nich działające inaczej. Ale to jeszcze nie wszystko — wszystkie z tych narzędzi możemy dostosować do naszego widzimisię. Do wyboru jest pięć kształtów, a oprócz tego czekają nas też szaleństwa z ich rozmiarem, przeźroczystością, wygładzaniem czy szerokością — w zależności od specyfiki przyboru.  Zaawansowana aplikacja, która raczej nie należy do specjalnie trudnych w obsłudze. Jeżeli lubicie rysować, naprawdę warto zaopatrzyć się w Paperless — nie ma tu żadnych kosmicznych funkcji, ale kilka podstawowych elementów pozwala stworzyć naprawdę niesamowite rzeczy. Choć swoimi wypocinami chwalić się nie będę, bo niestety nie należę do najbardziej utalentowanych pod tym względem ludzi. W wersji na iPhone’a za program przyjdzie nam zapłacić 1,79 €, zaś dla iPadów 2,69 €. 