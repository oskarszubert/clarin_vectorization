11.06.2013 Autorzy gier prześcigają się w udowadnianiu jak spore możliwości drzemią w naszych smartfonach. Dostajemy coraz ładniejsze i bardziej rozbudowane tytuły, coraz mniej mobilne gatunki takie jak FPS-y, strategie trafiają na nasze urządzenia. Pomimo tego, sporą popularnością wciąż cieszą się proste gry logiczne. Mają W sobie „to coś”, dzięki czemu idealnie pasują do urządzeń mobilnych. Właśnie taką grą jest Glean. Nie zachwyca swoim wykonaniem, ale wciąga pomysłem na siebie.  Model rozgrywki jest bardzo prosty. Cała zabawa polega na przesuwanie palcem od punktu do punktu, tak aby po drodze przejść przez jak największą ilość elementów specjalnych, charakterystycznych dla danego epizodu (gwiazdki, chmurki, serduszka itp.). Gra nie pozwala na cofanie, tak więc jeżeli źle poprowadzimy naszą linię, musimy rozpocząć od początku. To jednak nie jest problem, rozgrywka jest niezwykle dynamiczna, plansze w większości przechodzi się w mgnieniu oka. Niestety, to jest też największym minusem Glean. Wprawdzie gra oferuje 160 poziomów, a autor wspomina coś o aktualizacjach, to jednak niski poziom zagadek (w większości przypadków, bo są też plansze trudniejsze) sprawia że zabawa kończy się bardzo szybko.  Wersja próbna posiada 2 zestawy plansz o bardzo niskim poziomie, co może zrazić większość do zakupu. Potem jest już lepiej, choć autor mógł bardziej utrudnić rozgrywkę. Chociażby uzależniając punkty także od szybkość rozwiązania planszy. Brakuje także rankingów online, które zdopingowałyby do śrubowania wyników. Grafika choć pozbawiona widowiskowych efektów, jest ładna i pasuje do prostych założeń gry. Wszystkie elementy dają poczucie spójności. Szkoda, że nie dopasowano ich do wysokich rozdzielczości, przez co na Lumii 920 wyglądają na lekko rozmazane. Oprawa audio jest skromna, co nie przeszkadza w samej zabawie.  Glean to bardzo przyjemna rozgrywka, niestety zdecydowanie za krótka. Poziom trudności sprawia, że gra będzie dobra także dla młodszych osób, starsi mogą być lekko zawiedzeni szybkością rozwiązywania poszczególnych zagadek. Ja jednak nie żałuję czasu i pieniędzy poświęconych na Glean. Pełna wersja to wydatek zaledwie 3,49zł. Jeżeli nie chcecie płacić, w sklepie jest też edycja darmowa. Mam nadziej, że autor nie zapomni o tym tytule i rozbuduje go o kolejne, trudniejsze plansze. Zdecydowanie podniesie to atrakcyjność tytułu. 