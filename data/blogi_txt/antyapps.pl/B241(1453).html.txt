04.02.2012 Aplikacji do śpiewania, karaoke czy też nagrywania naszych wokalnych wyczynów jest sporo. Niestety większość z nich cechuje jedno – monotonność, słabe wykonanie i kopiowanie od konkurencji oklepanych patentów. Zastanawiałem się czy można wymyślić jeszcze coś nowego w tej jakże popularnej i można wręcz powiedzieć – troszkę „przestarzałej” formie rozrywki? Instalując pozycję, którą podsunęła mi moja Ola, nawet nie  spodziewałem się że aż tak wiele.  Glee Karaoke Revolution, jakiś czas temu było grą która pojawiła się na konsolę Wii – jednak wtedy zupełnie nie zrobiło to na mnie wrażenia i przeminęło bez echa. Musiał minąć ponad rok, aby produkt Glee Karaoke wydany przez Smule Inc. zabłysnął w wydaniu na urządzenia mobilne, osiągając status innowatora i prawdziwego must have w tej dziedzinie. Chcąc przybliżyć Wam tę appkę, podzieliłem ją na 3 części: Warstwa społecznościowa – w której jak na standardowym portalu społecznościowym możemy założyć konto; to właśnie tam zbierają się nasze punkty, które pozyskujemy za śpiewanie, a właśnie dzięki punktom pniemy się coraz wyżej w rankingu użytkowników; Warstwa karaoke – czyli de facto core funkcjonalność Glee. Znajdziemy tutaj listę dostępnych utworów, których liczba przekracza kilkaset. Niestety  darmowych tracków pojawia się tutaj tylko kilka, a pozostałe trzeba zakupić za ok. 0,79 euro. Jednak sama rozrywka jest na dość wysokim poziomie – mamy funkcjonalność podciągania naszego śpiewu w odpowiednią tonację utworu,(dla osób lekko fałszujących) a ponieważ każdy wykon jest nagrywany – odsłuchując, mamy z owego podciągania tonacji niezły ubaw, ponieważ  brzmi ono dosłownie jak z refrenu piosenki Cher „do you believe in life after love”.  Aplikacja pokazuje nam nie tylko teksty do  śpiewania, ale również wizualizuje nam ścieżkę tonacji w której powinniśmy się zmieścić, a dzięki idealnemu trackowaniu naszego głosu, który zaraz po rozpoczęciu śpiewania pojawia się na ścieżce tonacji w formie kursora– możemy wyczuć jak śpiewać, nawet nie wiedząc „jak to leciało” .  Warstwa World – wisienkę na torcie zostawiłem na sam koniec. Moim zdaniem najciekawsza i najbardziej rewolucyjna opcja której nie widziałem jeszcze w żadnym Karaoke – po wejściu w ten dział ukazuje się makieta 3d naszej pięknej planety – z wizualizacją ile osób w danej chwili korzysta z Glee śpiewając dany utwór. Najfajniejszą zabawą jest możliwość dołączenia do osób śpiewających i wykonywanie utworów z nimi – dzięki temu mamy nieograniczoną ilość utworów, które co prawda są uzależnione od tego, co, kto w danym momencie śpiewa – ale w końcu dzięki temu, dostajemy sposobność śpiewania największych hitów i  to w dodatku za darmo :). Jeśli nie chcemy śpiewać, możemy np. o 02:00 w nocy „podsłuchać” użytkowniczkę z Pakistanu, która na organizowanej właśnie domówce śpiewa ze znajomymi, a jeśli dana interpretacja nam się spodoba, możemy ocenić koleżankę dając jej np. „5 gwiazdek” – czasami można się pośmiać co ludzie wyczyniają. Wchodząc w interakcję ze śpiewającym mamy możliwość rozpoczęcia z nim dyskusji na żywo poprzez text chat, niby nic nadzwyczajnego, ale sprawia radość. Dla chętnych – ową uproszczoną wersję warstwy World można podejrzeć na oficjalnej stronie producenta http://glee.smule.com/ . Jeśli lubicie taką formę spędzania czasu, Glee Karaoke zapewni Wam godziny pełne rozrywki, a korzystając z mobilności tabletów i smartphonów – możecie rozkręcić imprezkę karaokę w każdym miejscu, o każdej porze. Aplikacja jest do pobrania za darmo z App Store Autorem tekstu jest Adam Urbanowski, Kierownik ds. serwisów branżowych i regionalnych (web mobile) PKT.PL 