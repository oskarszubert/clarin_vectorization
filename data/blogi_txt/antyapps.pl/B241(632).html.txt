28.01.2013 Patrząc na siebie i moich znajomych mam wrażenie, że tradycyjne papierowe notatniki ustąpiły już miejsca zawsze świeżym, często znakomicie się prezentującym elektronicznym alternatywom. Synchronizacja między wieloma urządzeniami niezależnie od platformy, możliwość — oprócz wklepywania tekstu — dodawania załączników graficznych i głosowych, to wszystko składa się na zestaw, który warto mieć zawsze przy sobie. Catch to kolejna warta uwagi propozycja.  Rozpoczynamy od stworzenia konta / zalogowania się. Oczywiście ten krok możemy pominąć, jednak wówczas możemy zapomnieć o synchronizacji i w razie formatu / utraty urządzenia, wszystkie zgromadzone treści znikają. Jeżeli nie chcemy zakładać kolejnego konta, możemy zalogować się za pomocą danych z serwisów Google lub Facebook. Dalej zaś czeka na nas już świat notatek! Na głównym ekranie widzimy dostępne foldery, a za pośrednictwem dosłownie dwóch kliknięć możemy dodawać kolejne — te jak zwykle pomogą nam w segregacji i utrzymaniu porządku. W dolnej części ekranu widnieje plusik, symbolizujący możliwość dodania nowej notatki. Rozwija się wówczas okrągłe menu, z którego wybieramy jej format: przypomnienie, fotografia, tekst, nagranie głosowe lub lista rzeczy do odhaczenia. Cały proces — niezależnie od kategorii — jest prosty i minimalistyczny do bólu. Do istniejącej już notatki zawsze możemy dodać kolejne partie tekstu czy, jeśli ktoś woli, jeszcze trochę mediów — wystarczy kliknąć na spinacz symbolizujący załącznik w lewym dolnym rogu.  Magia Catch Notes polega na tym, ze próżno tam szukać zawiłych interfejsów czy procesów. Dodając notatkę nie musimy się zmagać z dziesiątkami pól, wybieramy co chcemy dodać i zapisujemy — bez zbędnych rozpraszaczy, przez które myśl / moment mogą nam po prostu uciec. W opcjach możemy zabezpieczyć dostęp do aplikacji pinem, zmienić domyślne sortowanie oraz inne szczegóły dotyczące wyglądu, w tym wielkość czcionki wprowadzanego tekstu. Zdefiniować tam również możemy format powiadomień oraz, gdyby zaszła taka potrzeby, wyeksportować wszystkie zapisane notatki do osobnych plików.  Darmowa wersja serwisu pozwala na posiadanie maksymalnie pięciu folderów („spaces”) w których możemy zgromadzić do 70 megabajtów danych. Dla wymagających użytkowników istnieją dwa modele płatnych subskrypcji. Sama aplikacja jest dostępna za darmo zarówno na iOS jak i Androida — jeżeli wciąż poszukujecie idealnej platformy dla siebie, dajcie szansę Catch — to naprawdę znakomita usługa, gdzie bez zbędnych ceregieli możemy dodawać różnego formatu notatki. 