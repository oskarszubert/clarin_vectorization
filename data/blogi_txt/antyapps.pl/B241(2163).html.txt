29.10.2012 Jeżeli chcecie mobilnej aplikacji pozwalającej Wam na organizowanie własnych zadań i współpracowanie przy nich z innymi użytkownikami, to w sklepie Apple znajdziecie ich całkiem sporo. Różnią się podejściem do samego porządkowania zadań, jak i modułów udostępniania i czasami ciężko jest dopasować aplikację do konkretnego celu oraz nakłonić innych współpracowników do korzystania z niej. Osobiście coraz częściej sięgam po Trello, ale ostatnio trafiłem na inną aplikację i postanowiłem się jej przyjrzeć. LivingOrganized ma pozwolić użytkownikom na szybkie i nader zaawansowane zarządzanie zadaniami i zasobami oraz na współpracę z innymi osobami. Szczerze powiedziawszy, mam nieco mieszane uczucia w stosunku do tego produktu. Zacznijmy od tego, że nie skorzystamy z aplikacji, jeżeli się nie zarejestrujemy i nie ustawimy hasła. Wzbudzać to może poczucie profesjonalizmu, niemniej jednak może być to również irytujące. Gdy już dokonamy rejestracji możemy zacząć korzystać z narzędzi aplikacji. U góry dostajemy belkę z powiadomieniami, na której znajdziemy powiadomienia od naszych partnerów, z dyskutowanych wątków oraz o dzieleniu się contentem. Oprócz tego mamy ustawienia oraz dobrze wyeksponowaną wyszukiwarkę. Naszą aktywność, zadania, cele, możemy zorganizować w ramach kilku podstawowych kategorii. Pierwszą z nich są „zadania”, w której określamy, co należy zrobić. Możemy określić lokalizację, czas czy opis. Drugą jest „skarbiec”, w którym tworzymy wpis z załącznikami. Oprócz tego możemy tworzyć specjalne listy z wypunktowanymi celami do zrealizowania, dodawać pliki, określać nasze wydatki czy prowadzić notatki. Najważniejszą zaletą tej aplikacji ma być możliwość dzielenia się danymi treściami z wybranymi, zdefiniowanymi osobami. Możemy więc dane zadanie przedyskutować ze współpracownikami, a naszymi notatkami podzielić się ze znajomymi. Ów mechanizm wspiera wcześniej wspomniane centrum powiadomień. I zasadniczo to wszystko. Aplikacja ma sporo możliwości i nie chciałbym tutaj bardzo jej krytykować, ale jest parę minusów, o których trudno nie wspomnieć. Przede wszystkim można dodawać tylko zdjęcia. Ja rozumiem, że fajnie rozmawia się o zdjęciach, ba, można zrobić zdjęcie dokumentowi, czemu nie, ale czy naprawdę nie można było dać możliwość dodawania dokumentów czy PDFów? Po drugie, tak naprawdę kategoria Vault i Files prawie niczym się nie różnią, przynajmniej pod względem oferowanych funkcji. No i cena. Ponad 4 euro za tę aplikację to moim zdaniem zdecydowanie za dużo. LivingOrganized mogłoby być aplikacją lepszą. Albo tańszą. Zwłaszcza, że tak na prawdę nie wprowadza żadnych nowych funkcjonalności, a te, co istnieją, mogą być spełnione przez inne aplikacje, tańsze lub darmowe. Niemniej jednak LivingOrganized może okazać się dla kogoś interesujące, zwłaszcza, że obecnie można wypróbować ją za darmo. Ocena: 3+ 