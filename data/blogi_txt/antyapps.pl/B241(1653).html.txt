13.04.2012 Projekty na studia, kolejne zlecenia, lista zakupów… jak o tym wszystkim pamiętać? Możemy zalepić żółtymi karteczkami naszą lodówkę lub monitor, to jednak mało mobilne rozwiązanie. Może zatem telefon? To niezły pomysł, zwłaszcza, że większość nowoczesnych smartfonów obsługuje funkcję Przypomnień, kiedy jednak dodamy ich zbyt dużo, nagle mąka i masło ląduje między wizytą w banku a wykończeniem projektu dla firmy X… Tak źle i tak nie dobrze. Przydałoby się narzędzie, które pozwoli na odpowiednie pogrupowanie i oznaczenie zadań do wykonania. Otóż takie narzędzie istnieje, a nazywa się – HQ: To Do.  Nie jest wielkim odkryciem stwierdzenie, że człowiek dobrze zorganizowany może więcej i ma czas na wszystko. To stara prawda, przekazywana od pokoleń i faktycznie coś w niej jest. Kiedy jednak lista rzeczy do zrobienia zaczyna nas przerastać, pojawiają się koordynacyjne problemy i prawdopodobnie zamiast zrobić coś konstruktywnego, lądujemy na Facebooku i bezmyślnie przeglądamy kolejne posty dodawane przez znajomych. Czas powiedzieć temu zdecydowane STOP! Jeżeli przyjmowanych zleceń jest za dużo i powoli zaczynamy się już w tym wszystkim gubić, to znak, że potrzebujemy pomocy z zewnątrz. Oczywiście możemy pokusić się o osobistego asystenta, który nie tylko przypomni o zbliżającym się spotkaniu, ale także zaparzy kawę, jednak kiedy nie mamy aż tak dużego budżetu, warto sięgnąć po coś bardziej przyziemnego. Ja proponuję wam HQ: To Do.  HQ: To Do to doskonała aplikacja dla osób, które mają sporo na głowie i powoli nie wiedzą gdzie ręce podziać. Interfejs programu został podzielony na trzy ekrany. Pierwszy – Projects – to miejsce przeznaczone dla projektów, nad którymi pracujemy. Dodając nowy projekt, mamy możliwość ustawienia ostatecznej daty wykonania, przypomnienia, priorytetu, koloru oraz notatek. Co więcej, każdy projekt, może się składać z kilku etapów, których wykonanie możemy odpowiednio odznaczyć. Nasz postęp możemy cały czas podglądać na głównym ekranie, gdzie program oblicza procentowe wykonanie zlecenia. Drugi ekran – Lists – to miejsce, które powstało z myślą o różnego rodzaju listach zakupów lub rzeczy do zrobienia. Wszystko działa na zasadach podobnych do tych prezentowanych na karcie Projects. Na ostatniej zakładce – Done – znajdziemy wszystkie nasze projekty i listy, których wykonanie już zakończyliśmy. Możemy je oczywiście stamtąd usunąć lub zachować do późniejszego wglądu.  Zarządzanie czasem z HQ: To Do jest łatwe i przyjemne. Program ma bardzo prosty i intuicyjny interfejs, po którym z łatwością możemy nawigować przy pomocy kciuka. Twórcy już teraz zapowiadają nadchodzącą aktualizację, która wprowadzi m.in.: synchronizację z przeglądarkowym odpowiednikiem aplikacji, więcej wersji językowych, udostępnianie naszych list i projektów znajomym oraz współpracownikom oraz załączanie dodatkowych plików, które ułatwią wykonanie zadania. Muszę przyznać, że bardzo długo wystrzegałem się zainstalowania dodatkowej aplikacji, która pomagała by mi w zarządzaniu czasem. Teraz kiedy już się zdecydowałem, absolutnie nie żałuję. HQ: To Do jest po prostu świetne! Aplikację pobierzecie z AppStore już za 1,59€. 