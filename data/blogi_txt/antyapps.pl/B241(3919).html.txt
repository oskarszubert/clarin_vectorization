16.07.2012 Nie wierzę w istnienie kierowców, którzy choć raz będąc na drodze nie przekroczyli dozwolonej prędkości czy nie dokonali innego wykroczenia, jak choćby krótka rozmowa przez telefon komórkowy bez odpowiedniego osprzętowania. W związku z tym że od czerwca tego roku obowiązują nowe przepisy, warto wiedzieć ile przyjdzie nam zapłacić za te, z pozoru drobne, nadużycia. Pomoże nam w tym Taryfikator Mandatów 2012. Aplikacja została podzielona na kilka zakładek tematycznych. Znajduje się tam zbiór przepisów, grożąca nam kwota mandatu oraz ilość punktów które dodane zostaną do naszego konta. Jest jeszcze jedna z informacjami, gdzie zebrane zostały wszystkie, najprawdopodobniej oczywiste dla każdego kierowcy, zasady, takie jak konieczność posiadania włączonych przez całą dobę świateł czy zakaz rozmowy podczas jazdy. Za pomocą suwaka możemy dodawać km/h i sprawdzić ile przyjdzie nam zapłacić za przekroczenie danej prędkości. Podobnie sprawa ma się z ilością spożytego przez nas alkoholu — z tą tylko różnicą, że tam możemy jeszcze zmienić jednostki i zaznaczyć dodatkowo czy z tej okazji miał miejsce wypadek, opcjonalnie również czy byli ranni.  Dalej zaś wypisane są wszystkie zapisy z kodeksu związane z wyprzedzaniem oraz katalog wszystkich, posegregowanych kategoriami wykroczeń. Od zasad ogólnych i przepisów porządkowych, przez holowanie, zatrzymywanie i postoje, niedostosowanie się do znaków, na przewozie osób kończąc. Sama aplikacja jest minimalistyczna i intuicyjna. Jej twórcy, K M Silesia Developers, w opisie wspominają o tym, że taki właśnie sobie postawili cel — by była czytelna, funkcjonalna i przejrzysta. Żadnego z tych nie zabrakło, choć moim zdaniem przydałaby się jeszcze opcja szybkiego przeszukiwania katalogu, by w razie potrzeby nie brnąć nerwowo przez wszystkie z kategorii.  Taryfikator Mandatów 2012 to kolejna z tych rzeczy, której wolelibyśmy nigdy nie używać w naszych smartfonach, niemniej rozsądek podpowiada, że warto ją tam mieć — ot tak, na wszelki wypadek. Sam z czystej ciekawości przejrzałem nowe kwoty i powiem Wam, że nie ma tam mowy o niskich stawkach. Dla kierowców pozycja warta sprawdzenia — szczególnie że jest darmowa, a do tego jakimś cudem znajdą się wśród użytkowników Androida kierowcy, którzy jeszcze nie zapoznali się z nową taryfą. 