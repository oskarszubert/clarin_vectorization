24.05.2013 Jak bardzo żałuję, że gdy byłem dzieckiem o urządzeniach takich jak iPad mogliśmy tylko pomarzyć. Ganianie po całym mieście by dostać najnowszy numer Kaczora Donalda miało swój urok, ale po kilkunastu porażkach można było się naprawdę zdenerwować. Teraz masę komiksów można kupić w wersji elektronicznej, jednak nie wszystkie mają dedykowane aplikacje pozwalające wygodnie przeczytać je na tablecie czy smartfonie. I tutaj z pomocą przychodzi Comic Zeal! Rozbudowane narzędzie, pozwalające nie tylko na czytanie, ale też wygodne i kompleksowe katalogowanie zbiorów, które magazynujemy w naszym urządzeniu z iOS na pokładzie. Tagi, katalogi — wszystko jest pod ręką. Ale przecież takie aplikacje nie mają skupiać się na archiwizowaniu, a umożliwianiu jak najwygodniejszego obcowania z komiksami. I na tym poletku aplikacja również świetnie sobie radzi. Po otwarciu komiksu wystarczy oczywiście prosty gest przesunięcia palcem, a nawet dotknięcie krawędzi ekranu, by przejść do kolejnej strony. W ustawieniach możemy trochę poszaleć i spersonalizować kilka elementów związanych z czytaniem, takich jak kolor tła w przypadku, kiedy grafika nie wypełnia całej powierzchni tabletu, jasność, opcje związane z przeglądaniem plików czy przybliżaniem. W zależności od tego czy czytamy właśnie komiks zachodni czy wschodni, możemy wybrać odpowiedni dla publikacji kierunek przewracania stron — jest także opcja panelu dla leworęcznych!. Bardzo przydatną funkcją jest także przybliżanie (tradycyjnie, w tym celu należy rozsunąć palce), a z pewnością wielu miłośników cyfrowych wydań komiksów ucieszy fakt, iż program pamięta nasze wybory i kolejna strona odpalona zostanie w identycznym widoku. Nie zabrakło także takich elementów jak automatyczne przechodzenie do kolejnego zeszytu po skończeniu czytania, czy też zapamiętywanie w którym momencie przerwaliśmy lekturę. Nie zabrakło także blokowania dostępu do wybranych pozycji. Czyli, co tu dużo mówić, wszystko jest na miejscu, pod ręką. Komiksy zamieszczamy tradycyjnie przez iTunes, ale to nie jest jedyna metoda — możemy je także otworzyć prosto z wybranych aplikacji, w tym m.in. Dropboxa. Dla wytrwałych istnieje także opcja transferu przez WiFi, jednak przyznam szczerze, że mimo dwukrotnego podejścia, za każdym razem napotykałem przeszkody i zwyczajnie w świecie się poddawałem ;-). Comic Zeal to naprawdę rozbudowane i znakomicie spełniające swoją rolę narzędzie. Co prawda nie należy ono do najtańszych — za wersję na iPada przyjdzie nam zapłacić 4,99$, zaś dla mniejszych urządzeń 1,99$. Biorąc pod uwagę ilość funkcji wydaje mi się, że to najlepszy wybór jakiego możecie dokonać — mimo upływu lat, aplikacja jest nieustannie rozbudowywana i co jakiś czas dostajemy zestaw nowych funkcji. Czy warto? Jeśli kupujecie wydania cyfrowe komiksów inaczej niż przez specjalne aplikacje typu tych dedykowanych od Marvela czy DC, jak najbardziej tak. 