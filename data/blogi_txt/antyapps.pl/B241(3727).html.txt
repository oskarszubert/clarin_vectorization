08.11.2013 Dziś wychodzę poza konwencję gier spod znaku „patyczaków” (o czym pisałem choćby wczoraj), jednak na dobrą sprawę oddalam od niej niezbyt daleko. Tym razem główny bohater naszej rozgrywki będzie naszkicowany. W końcu dobrych runnerów nigdy dość (szczególnie, że te gorsze cały czas zalewają Google Play i App Store). Sketchman to gra, w którą do tej pory mogliśmy zagrać na urządzeniach z systemem iOS oraz w okienku naszej przeglądarki, co jeszcze kilka lat temu było tak naprawdę wizytówką gier od Miniclip. Jeśli w rozgrywce polegającej na niekończącej się pogoni w prawą stronę ekranu szukacie czegoś więcej niż nużącego biegu z omijaniem przeszkód, ten tytuł koniecznie powinien znaleźć się w waszych smartfonach i tabletach. Przyznam szczerze, że po raz kolejny podchodziłem do tytułu dość sceptycznie, ze względu na prostą na pierwszy rzut oka oprawę graficzną. Podobnie było jednak w przypadku Zombie Tsuami, o którym pisałem we wrześniu, a do tej pory zdarza mi się wracać do gry w wolnych chwilach. Powoli naprawdę przestaję wierzyć w runnery z rozbudowaną (najczęściej trójwymiarową) grafiką, które robią dobre wrażenie tylko na screenach. W moim przypadku ostatnimi czasy najlepiej sprawdzają się dwuwymiarowe tytuły. Regułę potwierdza również Sketchman.  Jeśli chodzi o ruch naszej postaci, do dyspozycji mamy skok, podwójny skok oraz „szybowanie”, które umożliwia wolniejszy upadek z wysokości, co szczególnie przydaje się, jeśli podczas lądowania musimy dodatkowo trafić między dwie przeszkody, nie zawadzając o żadną z nich. Wszystkie te czynności kontrolujemy przyciskiem „jump” znajdującym się po lewej stronie ekranu. Z prawej, jak nietrudno się domyślić, umieszczono „fire” pozwalający wykorzystywać broń, w jaką zaopatrzony jest nasz bohater. Żeby je jednak zdobyć, będziemy musieli uzbroić się w cierpliwość, wykorzystując na początku jedynie klasyczny pistolet i zbierając monety, które umożliwią nam późniejsze zakupy.  Nie obyło się oczywiście bez systemu mikropłatności. Prawdziwe pieniądze pozwalają nam kupić wirtualne monety, a te z kolei mogą zapewnić nam prawdziwy arsenał broni, power-upów (figurujących tu jako record breakers i w zależności od wydanej kwoty, pozwalających przelecieć większe odległości na rakiecie niszczącej wszystko, co napotkamy na swojej drodze), a także dodatkowych mocy czy gadżetów w stylu większej ilości krwi pojawiającej się podczas celnych strzałów w kierunku przeciwników. Dodatkowo w każdej rozgrywce będziemy mieli do wykonania trzy określone zadania. Po zrealizowaniu danego celu otrzymamy dodatkowe monety, a na jego miejscu pojawią się nowe misje.  Sketchman nie jest może aż tak rozbudowany i wciągający jak wspominane wcześniej Zombie Tsunami, jednak jest to z pewnością pozycja godna uwagi, szczególnie jeśli nudzą was zwykłe runnery. Rozbudowa zwykłej rozgrywki polegającej na omijaniu przeszkód o walki z przeciwnikami, wykonywanie misji i dokupywanie dodatkowych urozmaiceń sprawiają, że tytuł wciąga i chcąc nie chcąc, na jakiś czas przykuwa nas do ekranów. Grę w wersji na iOS można pobrać TUTAJ. 