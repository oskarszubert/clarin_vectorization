14.09.2012 Rynek cyfrowych czasopism w Polsce powoli rośnie w siłę. Podczas gdy jeszcze kilka miesięcy temu w AppStore dostępnych było zaledwie parę pozycji tego typu wartych uwagi, dziś ich liczba zbliża się do trzydziestu. Niestety nie wszystkie czasopisma w języku Polskim obsługują Apple’owski Kiosk, co dodatkowo utrudnia ich wyszukanie. Zapraszamy do drugiej części naszego cyklu, w którym prezentujemy i opisujemy prawie wszystkie propozycje wydawców dla miłośników słowa pisanego w rodzimym języku. Dziś przyglądniemy się czasopismom o tematyce około- biznesowej, do których zaliczamy: Gazetę Bankową, Forbes, Brief oraz Bloomberg Businessweek Polska. Forbes Polska  Miesięcznik, jeden z największych w Polsce skierowanych do ludzi ze świata biznesu i menedżerów. O jakości samego czasopisma możemy przekonać się pobierając jeden darmowy numery dostępny z poziomu programu. Forbes działa dokładnie na tej samej aplikacji co Newsweek, dziedzicząc tym samym wszystkie zalety, ale i wady tygodnika. Dokuczają więc brak obsługi Apple’owskiego kiosku, niemożność przeglądania czasopisma w orientacji pionowej oraz ilość miejsca zajmowanego na dysku twardym tabletu (ponad 200 mb na numer). W zamian za to otrzymujemy w pełni multimedialny magazyn po brzegi wypełniony wykresami, ilustracjami, zdjęciami oraz materiałami wideo i audio.  Wydanie jest wzbogacone względem papierowego odpowiednika o relacje z imprez biznesowych oraz serwis z aktualnymi informacjami ze świata biznesu i notowaniami giełdowymi. Jeden numer Forbes kosztuje 2,39 euro. Ocena: 4+   Gazeta Bankowa  Miesięcznik, najstarsza gazeta o tematyce ekonomicznej w Polsce. Wraz z aplikacją otrzymujemy możliwość pobrania dwóch wydań magazynu za darmo. Jeden numer Gazety Bankowej to nieco ponad 100 mb zajętego miejsca na dysku iPada.  Samo czasopismo utrzymane jest w stonowanych barwach, wiele fotografii jest czarno-biała, próżno tu szukać takiej ilości multimediów jak chociażby w Newsweek’u. Niestety magazyn przeczytamy tylko w widoku poziomym. Cena jednego numeru wynosi 4,99 euro. Ocena: 4   Bloomberg Businessweek Polska  Logo tygodnika Wprost, które ukazuje się naszym oczom po uruchomieniu aplikacji nie wróży wiele dobrego (zapraszam do zapoznania się z pierwszą częścią cyklu). Kiosk Bloomberg Businessweek prezentuje się niezwykle topornie, okładki dwutygodnika rozmieszczone na białym tle nie zachęcają do zakupu. Jeden numer magazynu to koszt 1,59 euro, przy czym mamy możliwość pobrania za darmo 12 numerów.  Poszczególne egzemplarze BBP dostępne są jedyne w formacie pdf, co w porównaniu z konkurencją wypada gorzej niż słabo. Format determinuje brak jakichkolwiek dodatków multimedialnych w postaci filmów, animacji czy materiałów audio. Niezwykle irytujące jest również każdorazowe oczekiwanie na wczytanie powiększonego fragmentu artykułu. Ocena: 1   Brief Brief reklamowany jest w AppStore, jako magazyn dla wszystkich, którym marzy się sukces. Wzbogacone o dodatkowe teksty względem drukowanego odpowiednika czasopismo serwuje czytelnikowi co miesiąc sporą dawkę informacji o prowadzeniu własnego biznesu. Aplikacja obsługuje iOS’owy kiosk, ale wśród sporej liczby dostępnych numerów miesięcznika nie znajdziemy próbnego, darmowego numeru. Zakup pojedynczego egzemplarza jeszcze do niedawna wiązał się z wydatkiem 1,59 euro, niestety dwa ostatnie numery są już droższe i musimy liczyć się z wydatkiem trzech euro bez jednego centa.  Brief to magazyn na iPada z prawdziwego zdarzenia. Choć czasopismo wzbogacone jest o wiele materiałów multimedialnych (filmy, wywiady, audio, wykresy, tabele, animacje) całość jest bardzo estetyczna i przejrzysta. Co więcej, Brief obsługuje zarówno poziomy, jak i pionowy widok, dzięki czemu każdy użytkownik dostosuje aplikację do swoich preferencji. Sporą wadą jest ilość informacji koniecznych do pobrania by w pełni cieszyć się czasopismem – około 300 mb na numer. Ocena: 4+ 