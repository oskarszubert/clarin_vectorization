23.09.2013 Mózg człowieka to niezwykle elastyczny, łatwo rozwijający się i poddawany ciągłym modyfikacjom organ. Pod wpływem nowych bodźców wzrasta siła połączeń między grupami komórek nerwowych, a co za tym idzie – nauka, praca i inne aktywności ulegają usprawnieniu. Jak to zostało potwierdzone licznymi badaniami, dzięki systematycznej, ukierunkowanej pracy umysłowej możemy znacznie zwiększyć swoje zdolności intelektualne, poprawić pamięć, logiczne myślenie oraz koncentrację. W jaki sposób możemy ćwiczyć nasz mózg? Chociażby korzystając ze specjalnie przygotowanych aplikacji mobilnych. Lumosity to program zaprojektowany z myślą o użytkownikach systemu iOS, zawierający zestaw ćwiczeń umysłowych w postaci urozmaiconych interaktywnych gier. Aktywności podzielone zostały według zdolności poznawczych, które wspierają: szybkość spostrzegania, pamięć, uwagę, elastyczność myślenia i rozwiązywanie problemów.  Zabawę z aplikacją rozpoczynamy od zdefiniowania obszarów, w których mamy zamiar poprawić swoje osiągnięcia. Obok poprawy pamięci i zwiększenia szybkości podejmowania decyzji możemy wybrać ćwiczenie usprawniające naszą umiejętność dokonywania prostych obliczeń pamięciowych i kilka innych umiejętności.  Każda sesja treningowa (jedna na dzień) poprzedzona jest krótkim opisem zasad w niej obowiązujących. Na jeden cykl składa się kilka ćwiczeń, które w wersji darmowej ograniczone zostały do 2 lub 3 jednostek. Od strony wizualnej i technicznej Lumosity to aplikacja dopięta na ostatni guzik. Interfejs jest czytelny i zaprojektowany w taki sposób, by nie rozpraszać podczas wykonywania kolejnych zadań. Program znakomicie spisuje się na iPadzie – duża powierzchnia ekranu zdecydowanie ułatwia realizowanie przygotowanych ćwiczeń.  Każde wykonane ćwiczenie nagradzane jest odpowiednią ilością (ściśle uzależnioną od dokładności i szybkości działań użytkownika) punktów. Po każdej sesji Lumosity zapisuje nasze wyniki i umożliwia sprawdzenie, w jakich obszarach osiągamy największe postępy. Niestety, dostęp do pełnych statystyk, w tym wykresu postępów oraz dodatkowych ćwiczeń jest płatny. Co gorsza opłata ta nie jest jednorazowa. By w pełni cieszyć się ogromnymi możliwościami aplikacji konieczne jest opłacenie abonamentu, którego cena wydaje mi się dosyć wygórowana (najbardziej opłacalna opcja to 69,99€ za rok). Lumosity w wersji na iPhone’a możecie pobrać stąd. 