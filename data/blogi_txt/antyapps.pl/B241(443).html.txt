24.01.2014 Fotografia, design, moda, ilustracja , wzornictwo przemysłowe, architektura, reklama, typografia, animacja , dźwięk – jeżeli lubisz przeglądać prace lub tworzysz własne dzieła w jednej z wymienionych dziedzin, to jednym z najciekawszych miejsc w sieci jest dla Ciebie serwis Behance. Ta rozbudowana, świetnie wyglądająca i trzymająca bardzo wysoki poziom prac platforma doczekała się właśnie dużej aktualizacji aplikacji mobilnej przeznaczonej na system iOS. Nowa wersja aplikacji została oznaczona numerem 3.0 i przeszła gruntowną przebudową względem swojego poprzednika. Behance na urządzenia Apple otrzymał nie tylko nowy interfejs, ale i wersję uniwersalną, a to oznacza, że nareszcie mamy możliwość przeglądania bazy portalu na dużym ekranie iPada.  Głównym ekranem aplikacji jest strumień prac śledzonych artystów (aktywności), druga zakładka umożliwia przeglądanie prac przy pomocy kategorii i popularności (projekty), kolejna strona to kreator własnych prac za pośrednictwem którego użytkownik ma możliwość dodania projektu, natomiast dwie ostatnie sekcje obejmują kolejno: nadzorowane galerie oraz profil osobisty. Galeria prac każdego artysty wyświetlana jest w formie miniaturki pozwalającej w przybliżeniu zorientować się czego może ona dotyczyć. Jest to dobre rozwiązanie, czego nie można powiedzieć już o konkretnych galeriach.  Przejście do wybranego projektu przenosi nas do widoku rodem z skrzynki mailowej. Prace prezentowane są w strumieniu, u góry mieści się belka z tytułem, ilością „lajków” i podstawowymi informacjami. Poniżej prezentowane są zdjęcia. Niestety większe grafiki nie mieszczą się w całości na ekranie iPada i nie ma możliwości ogarnięcia całości dużych prac bez przesuwania widoku. Połowicznym rozwiązaniem jest tryb pełnoekranowy, który chyba nie został do końca przemyślany. Jego uaktywnienie jest proste – wystarczy pacnąć w wybraną grafikę by wypełniła ona całą powierzchnię ekranu. Z tego miejsca nie mamy jednak możliwości przejścia do kolejnej pracy. Konieczne jest pomniejszenie grafiki, przesunięcie strumienia projektów i kolejne pacnięcie w pracę, którą chcemy obejrzeć w pełnym wymiarze. Na dłuższą metę takie rozwiązanie jest męczące i zniechęca do przeglądania kolejnych galerii.  Mimo mojej ogromnej sympatii do Behance nie mogę nie wspomnieć również o nie najlepszej stabilności nowej wersji aplikacji. Program lubi się zawiesić i dzieje się to regularnie. Nawet świetny poziom prac prezentowanych w serwisie nie jest w stanie osłodzić niedoróbek, z jakimi mamy do czynienia w nowej wersji aplikacji mobilnej Behance. Pozostaje mieć nadzieję, że wspomniane braki zostaną szybko poprawione przez programistów, bo portal tej klasy zasługuje na aplikację najwyższej klasy. 