26.10.2012 Niecałe dwa miesiące temu zachwalałem Wam w tym miejscu bardzo ciekawą aplikację wydaną pod szyldem jednej z najbardziej rozpoznawalnych agencji prasowych – Reuters’a. Gdy dziś piszę te słowa programu nie znajdziecie już w przepastnej bibliotece AppStore. W jego miejsce pojawiła się całkowicie inna aplikacja, rozbudowana o dodatkowe funkcjonalności i opakowana w nowoczesny interfejs. Przekonajmy się czy The Wider Image to godny następca Reuters Galleries. Pozwolę sobie zacząć od tego co się nie zmieniło. We wrześniu pisałem o Reuters Galleries: „Same fotografie są w mojej opinii na bardzo wysokim poziomie. Właściwie każdy obraz czy reportaż budzi określone emocje, wśrod których przeważa niestety smutek. Zdjęcia nie są cenzurowane, więc nierzadko znajdziemy wśród nich delikatnie mówiąc, nieprzyjemne sceny. Taki jednak urok fotografii reportażowej, która z definicji nie unika trudnych tematów. Z całą pewnością dla poszukiwaczy zdjęć pięknych krajobrazów Reuters Galleries nie będzie najlepszym wyborem jaki można sobie wyobrazić.” Pod tym względem nic się nie zmieniło. Reportaże serwowane nam przez Reuters’a nadal stoją na bardzo wysokim, nieosiągalnym dla wielu poziomie. Miło mi również odnotować fakt, że zmianie nie uległa cena aplikacji, a to oznacza, że w dalszym ciągu program jest dostępny za darmo:)  Gruntownej przebudowie poddano interfejs przez co koniecznością będzie przyzwyczajenie się do nowego sposobu przeglądania reportaży. Choć nadal jest intuicyjnie, to w porównaniu do poprzednika tym razem będziemy musieli „naklikać się” zdecydowanie więcej. Związane jest to ze znacznym rozbudowanie treści dostępnej za pośrednictwem The Wider Image. O ile w poprzedniej wersji użytkownik miał dostęp jedynie do reportaży w formie galerii zdjęć, to teraz galerie to zostały wzbogacone o sporą ilość tekstu, interaktywne panoramy, a w niektórych przypadkach nawet o materiał filmowy.  Niestety, wraz ze wzrostem różnordności dostępnych materiałów spadła częstotliwość ich aktualizacji – o codziennie dostępnym nowym reportażu możemy zapomnieć. Niestety nadal ze smakiem muszą obejść się użytkownicy urządzeń z mniejszą przekątną ekranu – aplikacja dostępna jest jedynie dla właścicieli iPad’ów. The Wider Image możecie pobrać stąd. 