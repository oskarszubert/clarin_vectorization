13.03.2012 Wydaje mi się, że niektórzy porywają się z motyką na księżyc. Symulatory lotów są naprawdę skomplikowanymi grami, które wymagają sporego budżetu. Myślę, że nie bez powodu twórca taki jak Microsoft, który odpowiada za tytuł Flight Simulator nie wszedł na rynek Androida. Abstrahując już od tworzenia produktów na konkurencyjne platformy (co się jednak dzieje), smartfony nie są po prostu odpowiednimi urządzeniami dla tego typu gier. Wszelkie próby przenoszenia symulatorów lotów na Androida kończą się zazwyczaj fiaskiem. I na razie się to nie zmieni. F18 Carrier Landing to w zależności od wersji albo symulator lądowania, albo pełnoprawna gra z misjami do wykonywania. Wszystko jednak maksymalnie okraszone. Smartfon to jeszcze nie stacja robocza, która potrafi przerobić setki milionów wielokątów obiektów trójwymiarowych na sekundę. Trójwymiarowe gry dostępne na smartfony są zazwyczaj proste i ograniczone, bo po prostu nie ma możliwości, żeby były inne. Co innego celować w tablety, tak jak gry dedykowane Tegrze, a co innego próbować dotrzeć do wszystkich posiadaczy Androida.  Z racji ograniczeń platformy F18 Carrier Landing nie może wyglądać dobrze. Symulatory lotów wymagają ogromnej mocy obliczeniowej, wszak wyświetlanych jest wiele obiektów w powietrzu, na ziemi, a pole widzenia sięga horyzontu – i to wszystko musi być obsłużone przez jedną, małą kartę graficzną. Android nie ma takich możliwości, dlatego pojawiły się cięcia. Symulator lądowania to morze, na nim statek, w pobliżu parę gołych wysepek i samolot. Zbyt biednie. Na ekranie dotykowym trudno także pomieścić dostęp do funkcji samolotu. Pomijam już fakt, że właściwe ich zaimplementowanie to godziny konsultacji z pilotami. Mali twórcy jak SOFTCOM odpowiadający za recenzowany tutaj tytuł nie może sobie na to pozwolić. Ograniczyli nas zatem do regulowania mocy silnika i wysuwania kółek z podwozia. Tyle funkcji, żebym się tylko nie pogubił! Nawet widok z kokpitu pilota nie robi na mnie wrażenia. To wciąż gra ograniczona do kilku obiektów na planszy. Nie ma jednak możliwości, żeby było inaczej. Gra jest dostępna za darmo oraz w wersji płatnej. Pełna wersja, która kosztuje niecałe 4 złote, daje nam sześć misji oraz możliwość zmiany pogody i pory dnia. Słabo.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 