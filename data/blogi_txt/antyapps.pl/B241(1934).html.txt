18.01.2013 Pewnego dnia Cesar Kuriyama wpadł na pomysł by codziennie nagrywać na swoją kamerę krótki, sekundowy filmik. Trwający dwa lata projekt zakończył się wielkim światowym sukcesem o którym mówiły największe, światowe media. Teraz Cesar zachęca do zabawy także nas, a by ułatwić nam walkę z wyzwaniem przygotował specjalną aplikację na iOS.  One Second Everyday – mobilny projekt, który doskonale odzwierciedla to co jakiś czas temu zrobił Cesar Kuriyama. Program codziennie przypomina nam o nagraniu jakiegokolwiek video, a potem pozwala na wybranie dowolnej sekundy z całego, zarejestrowanego materiału. Każdy dzień to inna sekunda, które połączone w jedną całość stworzą najprawdziwszy film dokumentalny o naszym życiu. Z tym programem każdy dzień zostanie zapamiętany. – komentuje jego twórca. Oryginalny pomysł dostał także oryginalną oprawę. Miniaturki tworzonych przez nas sekundowych fragmentów stanowią tło dla dnia w filmowym kalendarzu który dosłownie wyłania się na ekranie naszego telefonu. Prosta i nowoczesna grafika aplikacji w połączeniu z jej intuicyjną obsługą jeszcze bardziej zachęca do podjęcia wyzwania. Wybrane fragmenty możemy ze sobą łączyć. Program na nasze życzenie automatycznie zmontuje sekundowe urywki z wybranego przez nas okresu w jeden klip. Kompilacja może zawierać filmy z ostatniego miesiąca, roku lub z przedziału dni, którego granice określamy samodzielnie. Gotowym projektem możemy podzielić się ze znajomymi na łamach Facebooka, YouTube’a lub po prostu zapisać do naszej Rolki Zdjęć.  Program nie jest jednak nastawiony wyłącznie na filmy. One Second Everyday w „puste” dni pozwala nam na dodanie wyjątkowego tekstu lub zdjęcia. Jedyny warunek – fotografia musiała zostać wykonana tego samego dnia. By jednak pustych miejsc było jak najmniej, w ustawieniach programu Cesar umieścił system przypomnień. Program może nam sugerować nagranie nowego klipu o pięciu różnych porach. To my decydujemy kiedy będzie jego najlepszy czas. Każda sekunda ma znaczenie – próbuje przekonać nas Kuriyama twierdząc, że przystąpienie do projektu w jego przypadku wprowadziło wiele zmian w życiu codziennym. Kto się odważy podnieść rzuconą rękawicę? Zainspirujcie się efektem pracy Cesara Kuriyamy i nagrywajcie. Ja próbuję, ciekawe jak długo uda mi się wytrwać… 