10.10.2013 Kwestia rachunków za prąd to mało przyjemny temat – szczególnie dla fanów elektronicznych gadżetów oraz posiadaczy dużej liczby urządzeń typu RTV/AGD w domu. Na ciekawy pomysł wpadła firma Tauron należąca do branży energetycznej, udostępniając aplikację, która pozwoli nam monitorować koszty energii elektrycznej zużywanej przez konkretne sprzęty. W ten sposób możemy w prosty sposób przeanalizować przepływ prądu w domu. Aplikacja Prąd w domu powstała w wyniku współpracy firmy Tauron oraz  Fundacji na rzecz Efektywnego Wykorzystania Energii (FEWE).Jej głównym zadaniem jest obliczanie kosztów prądu, które wygenerowało działanie konkretnych urządzeń w domu. Trudno mi powiedzieć czy informacje na temat tego w jaki sposób wykorzystujemy energię w domu są przesyłane do sieci. Najprawdopodobniej tak się dzieje, z uwagi na konieczność założenia własnego konta przed przystąpieniem do programu. Bez tego mamy możliwość uruchomienia tylko trzech urządzeń i to ze zdefiniowanymi odgórnie parametrami.   Po utworzeniu profilu możemy samodzielnie określić ile wat ma każdy z naszych domowych sprzętów, określić jego klasę energetyczną, a także wskazać średni czas działania. W trakcie, gdy będziemy uruchamiali żelazko, zmywarkę lub pralkę, wystarcz, że uruchomimy licznik w aplikacji, a ten na podstawie podanych informacji oraz czasu, który upłynie do momentu zatrzymania licznika wyliczy wygenerowany koszt. Wszystkie zebrane dane są potem dostępne w archiwum, które gromadzi informacje i podlicza codzienne koszty prądu. Do wyboru mamy tutaj szereg różnych sprzętów: zmywarkę, pralkę, żelazko, suszarkę, odkurzacz, ekspres do kawy, telewizor czajnik oraz oczywiście komputer. Dla każdego możemy ustalić indywidualne parametry co potem pozwala szybko uruchomić licznik. Problem w tym, że koszt jest obliczany na podstawie stałej stawki 0,55 zł za 1 kWh, a więc w sytuacji, gdy korzystamy z taryfy obniżającej koszty o wybranych godzinach wyniki nie będą miarodajne. Tymczasem w ustawieniach nie możemy dostosować tych parametrów.   Interfejs aplikacji jest zaprojektowany estetycznie i przystępnie. Nie znajdziemy tu żadnych śladów Holo UI, ale nie znaczy to, że Prąd w domu zasługuje na minusa. Wręcz przeciwnie. Twórcy ulokowali poszczególne polecenia tak, by korzystanie z nich nie nastręczało problemów. Ikonki są wyraźne i dość przyjemne dla oka. Trudno się mi tutaj naprawdę do czegokolwiek przyczepić. Prąd w domu to aplikacja bardzo prosta. Może nawet zbyt prosta. Niemniej pomysł obliczania kosztów prądu generowanych przez poszczególne sprzęty w domu wydaje się bardzo fajny. Gdyby tak dodać tutaj nieco więcej opcji konfiguracyjnych, a także dołożyć możliwość ręcznego dodawania danych (np. w sytuacji, gdy zrobiliśmy pranie, a zapomnieliśmy włączyć licznika – wówczas możemy podać czas pracy pralki na podstawie czasu wybranego programu prania), otrzymalibyśmy praktyczne i cenne źródło informacji, które na pewno pomoże ograniczyć koszty energii elektrycznej. 