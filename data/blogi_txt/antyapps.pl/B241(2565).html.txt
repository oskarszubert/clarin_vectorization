27.12.2011 Aparaty analogowe już dawno wyszły z mody. Mało kto kolekcjonuje już zdjęcia w fizycznej postaci w albumach fotograficznych. Nie oznacza to jednak, że nie fotografujemy. Wbudowany w telefon aparat często jest przez użytkowników wykorzystywany, jednak zdjęcia nim wykonane gubią się gdzieś w czeluściach pamięci elektronicznych. Lightbox rozwiązuje ten problem, bo umożliwia tworzenie internetowego albumu ze zdjęciami. Lightbox Photos pozwala tworzyć swój własny dziennik fotograficzny w stylu Tumblr, który może być dostępny publicznie w domenie *.lightbox.com. Program pozwala oczywiście wysyłać do albumu również zdjęcia zapisane na pamięci urządzenia, jednak to nie wszystko. Wraz z aplikacją umożliwiającą rejestrację w serwisie z poziomu smartfona, zarządzanie kontem, przeglądanie własnych albumów, jak i galerii innych użytkowników, udostępniony jest także program do robienia zdjęć i bezpośredniego wrzucania ich do serwisu. Camera + Lightbox korzysta z dowolnej aplikacji w systemie służącej do fotografowania. Następnie przechwycony obraz możemy przepuścić przez jeden z kilkunastu filtrów, przyciąć je lub obrócić i wrzucić do naszego albumu. W tym miejscu występuje integracja z serwisami społecznościowymi. Odpowiednie przełączniki pozwalają nam wybrać, na które serwisy społecznościowe trafi nasze zdjęcie. Sporą zaletą programu jest to, że w przypadku Facebooka Lightbox nie wrzuca po prostu linków do galerii, a przesyła całe zdjęcie, umożliwiając jego tagowanie czy komentowanie na Facebooku. Aplikacja zawiera odpowiednią liczbę filtrów graficznych, w których każdy znajdzie coś dla siebie. Możliwość przycięcia zdjęcia i jego obrócenia to w rzeczywistości najbardziej potrzebne narzędzia i… tak na prawdę nie potrzebujemy niczego więcej. Prowadzenie dziennika w Lightboksie to czysta przyjemność, którą potęguje efekt przynależności do społeczności. Aplikacja, jak i sama usługa są darmowe. Zachęcam do pobierania.  Testowane na telefonie HTC. Partnerem technologicznym tej sekcji jest firma HTC, która dostarcza redakcji AntyApps sprzęt do testowania aplikacji dla systemów Android i Windows Phone 7. 