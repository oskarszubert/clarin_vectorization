19.04.2013 Jedną z największych zalet Androida jest otwartość systemu, a co za tym idzie, możliwość dostosowania systemu do swojego widzimisię. Często piszemy na łamach portalu o różnych launcherach, czyli nakładkach zmieniających standardowy jego wygląd. RoundR nie ma z nimi za wiele wspólnego, pozwala jedynie zaokrąglić krawędzie odpalanych na naszym urządzeniu aplikacji. Pewnie wszyscy którzy czytali biografię Steve’a Jobsa pamiętają walkę o zaokrąglone kwadraty, jako naprawdę idealne kształty. Coś w tym jest, zresztą takowe wciąż wykorzystywane są w ekosystemie Apple. Twórcy RoundR mieli inny pomysł. Zamiast zaokrąglania samych ikonek, zadbali o to, by ich aplikacja pozwoliła na opływowe kształty krawędzi aplikacji. Po odpaleniu menu programu możemy ustawić jak bardzo mają być zaokrąglone oraz wybrać które z rogów mają być poddane temu procesowi. Możemy także zachować ikonę notyfikacji i włączyć automatyczny start. Nie powiem, by prezentowało się jakoś super dobrze — zaokrąglone rogi może faktycznie są bardziej estetyczne, jednak w zestawieniu z ciągle widocznym paskiem stanu w górnej części ekranu, efekt do specjalnie piorunujących nie należy. Jeżeli chcielibyście zafundować swojemu Androidowi taki lifting, to RoundR możecie pobrać za darmo na platformie Google Play. 