03.08.2012 Szykuje się kolejny naprawdę gorący weekend. O podgrzanie atmosfery postarali się również wydawcy aplikacji mobilnych, w tym Polskiego studia Infinity Dreams, przygotowując dla użytkowników spore obniżki na swoje największe hity. Już dziś pobierzemy za darmo świetną zręcznościówkę Shoot the Zombirds, a za symbolicznego dolara jedną z najlepszych gier z gatunku tower defence – Jelly Defence. Shoot the Zombirds to kontynuacja bardzo dobrze przyjętej przez graczy Shoot the Birds. Zarówno w pierwowzorze, jak i w kontynuacji do zadań gracza, wcielającego się w stracha na wróble należy zestrzeliwanie przelatujących ptaków, czyhających na nasze plony. W drugiej części gry, będącej aktualnie na promocji, latające stwory są już w stadium daleko posuniętego rozkładu. Shoot the Zombirds to znakomita oprawa graficzna i dźwiękowa doprawiona całą masą dobrej zabawy. Tytuł zrecenzował na łamach Antyapps.pl Grzegorz. Jelly Defence to najlepszy polski tower defence w jaki miałem przyjemność grać. Tytuł charakteryzuje się oryginalną oprawą wykonaną na bardzo wysokim poziomie. Na wspomnienie zasługuje również ścieżka dźwiękowa, która doczekała się osobnego wydania w formie cyfrowej płyty w iTunes. Jelly Defence to pozycja, która powinna zadowolić graczy lubiących wysoki poziom trudności – na niektórych planszach trzeba się sporo napocić by wyjść ze starcia obronną ręką. Grę opisywał swego czasu Szymon. 