14.02.2014 App of the Week, czyli cotygodniowa akcja promocyjna dostępna za pośrednictwem AppStore nie zawodzi. W jej ramach raz w tygodniu wszyscy użytkownicy sprzętów działających pod kontrolą systemu iOS mają możliwość pobrania całkowicie za darmo gry lub programu, który poza okresem promocji dostępny jest odpłatnie. Co ważne, dzieła udostępniane w ramach App of the Week to niemal zawsze aplikacje z najwyższej półki, cieszące się powodzeniem nawet poza okresem ich darmowej dostępności. Dokładnie tak, jak w przypadku Max Axe, przebojowej zręcznościówki dostępnej w ramach promocji przez najbliższy tydzień. W Max Axe wcielamy się w rolę barbarzyńcy wyposażonego w pokaźnych rozmiarów topór. Nasz bohater podąża przez las, który w niczym nie przypomina sielskiego zagajnika pod Twoim domem. Las w Max Axe to prawdziwie złowroga puszcza pełna niebezpieczeństw, potworów, skarbów i… księżniczek przywiązanych do drzew.  Aktualna App of the Week to zręcznościówka w czystej postaci. Podczas zabawy przyjdzie nam miotać toporem bez opamiętania. Liczba wrogów, która padnie pod jego ostrzem będzie szła w setki, a ilość złota, jaką zbierzemy w niekończącym się lesie – w tysiące. Za złote monety kupimy rzecz jasna ulepszenia, które uczynią z naszego wojownika jeszcze doskonalszą maszynkę do zabijania. Standard? Oczywiście, ale jakże grywalny! Max Axe pod względem audiowizualnym to typowy przeciętniak. Grafika prezentuje się w porządku, ale właściwie ciężko powiedzieć o niej coś więcej prócz tego, że nie razi po oczach. Trochę gorzej ma się sprawa z muzyką – moim zdaniem melodia dopływająca z głośników podczas rozgrywki nijak nie pasuje do wydarzeń mających miejsce na ekranie. Na szczęście ściszenie bądź wyłączenie ścieżki dźwiękowej nie jest dużym problemem.  Podobnie, jak w większości gier mobilnych, w Max Axe obok nieustannego parcia naprzód i przedzierania się przez hordy rządnych naszej krwi przeciwników, przyjdzie nam wykonywać proste misje przygotowane przez twórców. Zebranie takiej to, a takiej ilości złota, zabicie tylu to, a tylu przeciwników, przebycie konkretnej odległości, rozbicie wymaganej liczby kamieni – za wykonane zadania nasz barbarzyńca jest sowicie wynagradzany, więc warto być na bieżąco z ich aktualną listą. Max Axe to bardzo przyjemna gra, która powinna zapewnić Wam rozrywkę na jeden czy dwa wieczory. Na dobry początek, możecie spróbować pobić mój rekord, który wynosi 23 469 578:) 