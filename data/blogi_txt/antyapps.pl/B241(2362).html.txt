30.12.2013 Jeśli nudzą was cukierkowe zręcznościówki, a mroczna, czarno- biała oprawa graficzna w połączeniu z niepokojącą muzyką to to, czego szukacie w nieskomplikowanych grach na Androida oraz iOS, dziś chciałbym zaprezentować tytuł, który ma duże szanse na dłużej zagościć w waszych urządzeniach mobilnych. Miseria to 80 znakomitych poziomów, w których naszym zadaniem będzie bezpieczne doprowadzenie czarnego stworka do końca planszy. Jeśli tylko lubicie gry z gatunku “physics puzzler”, ta z pewnością was urzeknie. Od pierwszego uruchomienia da się zauważyć, że twórcy gry duży nacisk położyli na udźwiękowienie swojej produkcji. Tuż przed pojawieniem się na ekranie głównego menu, naszym oczom ukazuje się plansza komunikująca, że najlepsze wrażenia z gry gwarantuje podłączenie słuchawek. Szybko zastosowałem się do rady i muszę przyznać, że faktycznie klimat rozgrywki staje się jeszcze bardziej urzekający. Dla tych, którym muzyka z gry wyjątkowo przypadnie do gustu, w menu umieszczono również odnośnik do profilu w serwisie Amazon, gdzie za niespełna 8 dolarów możemy pobrać cały soundtrack.  Swoją przygodę z grą Miseria polecam rozpocząć od tutorialu, do którego prowadzi oddzielny odnośnik w menu. Już kilka sekund wystarczy, żeby zrozumieć, na czym polega rozgrywka, jednak przejście samouczka zajmie nam niecałą minutę, a z pewnością warto od początku dokładnie poznać mechanizm rozgrywki. W grze obracać będziemy naszą planszą w taki sposób, aby w określonym czasie przetransportować naszego bohatera do miejsca, w którym znajduje się specjalny wir, który przeniesie nas do kolejnego poziomu. Na naszej drodze spotkamy potworki, dzięki którym zyskamy dodatkowe sekundy, ale i takie, które wysysając naszą krew, zmuszą nas do powtarzania danego etapu gry. Pojawią się również przeróżne przeszkody, które, jeśli będziemy nieostrożni w poruszaniu planszą, również uśmiercą naszego bohatera. Miseria jest grą darmową, jednak, aby przeskakiwać między planszami, z którymi nie możemy sobie poradzić, będziemy musieli wykupić specjalne “skipy”. Standardowo dysponujemy trzema “przeskokami”, jednak z poziomu na poziom gra staje się coraz trudniejsza i być może będzie wymagała od nas kupna kolejnych leveli. W zależności od zestawu, który zdecydujemy się kupić, zapłacimy od jednego do czterech dolarów. Życzę wam jednak cierpliwości i wytrwałości, które z pewnością pozwolą pokonać najtrudniejsze plansze bez koniecznosci płacenia.  Jeśli lubicie klimat gier takich jak Limbo, Nightmare: Malaria czy Badland, Miseria z pewnością dołączy do grona waszych ulubionych tytułów. Nieco mroczna oprawa graficzna, która mimo swojej prostoty wygląda naprawdę efektownie oraz znakomita oprawa dźwiękowa tworzą niesamowity efekt i sprawiają, że gra naprawdę wciąga. Dodając do tego brak mikropłatności (nie licząc tych, które pozwolą nam omijać kolejne etapy gry) i reklam w darmowym tytule, uważam, że jest to jedna z tych pozycji, które obowiązkowo trzeba przetestować. 