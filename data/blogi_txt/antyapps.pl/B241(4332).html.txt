05.06.2013 Transportoid jest z Windows Phone prawie od początku. Od tego czasu, aplikacja nigdy nie zrównała się ze swoim odpowiednikiem z Androida, co nie oznacza że autor zaprzestał jej rozwoju. Powoli (chyba nawet trochę zbyt wolno) wypuszcza kolejne aktualizacje, rozbudowując funkcje i możliwości programu. Najnowsza, oznaczona nr 0.8 trafiła właśnie do sklepów Windows Phone. Wraz z nową wersją otrzymujemy kilka drobnych poprawek oraz jako główną możliwość wykupienia płatnej subskrypcji, a co za tym idzie skorzystania z dodatkowych opcji. Drobne zmiany dotyczą głównie interfejsu. Poza kosmetycznymi poprawkami, dodano skrót do podglądu nr. linii komunikacji miejskiej. Wprawdzie wyszukiwarka działa dobrze, ale gdyby z jakichś powodów był z nią problem, teraz wystarczy wywołać menu, które wyświetli nam wszystkie nr. Wraz z opłaceniem subskrypcji otrzymamy dostęp do mechanizmu wyznaczania tras. Na chwilę obecną mogą one posiadać maksymalnie jedną przesiadkę. Sam mechanizm jest bardzo prosty i czytelny.  Tak wyznaczone połączenia możemy dodawać do listy ulubionych. Aby sprawdzić jak działa mechanizm wyznaczania trasy oraz czy nasze miasto jest obsługiwane wystarczy skorzystać z darmowego, dwutygodniowego okresu próbnego. Jedyne co musimy zrobić to podać swój adres mailowy. Jeżeli takie rozwiązanie przypadnie nam do gustu, czeka na nas wykupienie rocznej subskrypcji w cenie 10 zł. Nie jest to kwota zbyt wysoka, ale trzeba też pamiętać o konkurencji, która podobne rozwiązania oferuje za darmo. Możecie też skorzystać z naszego małego konkursu. Napiszcie w komentarzach jak jeszcze można lepiej dopasować Transportoid do systemu Windows Phone, jakie opcje i rozwiązania dodać aby wykorzystać możliwości tego systemu. 3 najciekawsze komentarze nagrodzimy roczną subskrypcją. Na odpowiedzi czekamy do piątku (07.06.2013) do godziny 23.55.  Jeżeli dodacie komentarz jako gość, podajcie swój prawdziwy adres mailowy. Zapraszamy do zabawy. 