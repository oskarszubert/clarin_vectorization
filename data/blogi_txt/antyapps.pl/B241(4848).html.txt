28.10.2013 Kojarzycie stojące tu i ówdzie automaty, które po wrzuceniu monety o odpowiedniej wartości odwdzięczają się wypluciem taniej błyskotki, czy innego plastikowego badziewia? Właśnie tego typu maszyna jest główną bohaterką zadziwiająco miodnej i budzącej skojarzenia z pewnym mobilnym hitem, gry Rolling Coins. Każdy doświadczony mobilny gracz już w ciągu kilku pierwszych sekund po uruchomieniu Rolling Coins zorientuje się, jakim tytułem inspirowali się twórcy. Menu główne, charakterystyczny styl graficzny i wreszcie wiele elementów samej rozgrywki – wypisz, wymaluj przypominają wyśmienitą serię Cut the Rope. Inspirację od plagiatu oddziela wąska granica i nie chcę wyrokować, czy została ona w tym przypadku przekroczona, gdyż nie to jest dla nas najważniejsze. Zdecydowanie istotniejszy wydaje mi się fakt, że Rolling Coins jest grą w kilku aspektach lepszą od przygód zielonego Om Noma.  Rolling Coins to zręcznościówka, w której zadaniem gracza jest zdobycie jak największej ilości cukierków. Ukryte w maszynie słodycze zdobywamy wypychając je za pomocą monety wrzuconej do szczeliny automatu. Monetą sterujemy za pomocą wychyleń tabletu/smartfona na boki.  Gra jest zaskakująco miodna. Wnętrze maszyny z cukierkami kryje skomplikowany system korytarzy, zapadni, dźwigni, przeciwwag, taśm i tym podobnych. Wraz z kolejnymi poziomami dotransportowanie cukierków do mety tego zmyślnego labiryntu staje się coraz większym wyzwaniem. Podobieństwo do wspomnianego na wstępnie Cut the Rope widać szczególnie w oprawie graficznej i fizyce oddanej w grze. Na dobrą sprawę, gdyby nie brak obecności sympatycznego głównego bohatera CtR – Om Noma, Rolling Coins można by potraktować (biorąc pod uwagę oprawę wizualną) jako dodatkową paczkę etapów kultowej mobilnej serii. Wszystkie elementy graficzne wykonane zostały na bardzo wysokim poziomie, a sama gra nie traci płynności nawet w najbardziej „gorących” momentach. Na równie wysokim poziomie stoją animacje, których podczas rozgrywki nie zabraknie.  Obok szeregu zalet Rolling Coins posiada również jedną, ale poważną wadę. Dokładnie 60 poziomów przygotowanych przez twórców to dla średnio wprawnego gracza maksimum godzina, półtorej zabawy. Nie powiedziałbym złego słowa, gdyby gra była darmowa, jednak w stosunku do płatnych produkcji mam pod względem długości rozgrywki nieco wyższe wymagania. Oczywiście kolejne „światy” i poziomy są „coming soon”, ale ja oceniam to co jest, a nie to co ma dopiero nadejść. 