06.05.2013 Wczoraj na uczelnię przychodziliśmy z grubymi notatnikami, by chłonąć każde słowo profesora. Dziś naszym orężem staje się smartfon z dobrym aparatem, który uchwyci cenną wiedzę ulokowaną na slajdach multimedialnej prezentacji. Chyba każdy, kto kiedykolwiek w ten sposób „notował” zdaje sobie sprawę z marnej jakości zdjęć i trudności w ich odczytaniu. Na ratunek przychodzi ArcNote. ArcNote służy do obróbki zdjęć, na których uwieczniliśmy slajdy z prezentacji. Nie będzie to jednak zwykłe kadrowanie i poprawa kontrastu, bo aplikacja oferuje znacznie bardziej rozbudowane funkcje. Możemy za jej pomocą sprawić, że nawet kiepsko wykonana fotografia, na której slajdy są widoczne pod kątem, a litery rozmazane zostanie zaprezentowana na naszym małym wyświetlaczu niczym obrazek żywcem wyjęty z pliku z pokazem.  Twórcy udostępnili nam zestaw filtrów, które pozwolą lepiej dostosować kolory slajdu, a także narzędzie do kadrowania i odcinania zbędnej zawartości zdjęcia. Dopełnieniem tych narzędzi jest funkcja obracania, która pozwoli uzyskać kąt prosty napisów. To jednak nie wszystko. ArcNote pozwala również na nagrywanie dźwięku, czyli komentarzu prelegenta. W ten sposób nie umknie nam żadna informacja – bez względu na to, gdzie się pojawiła. Całość działa dość sprawnie i efektywnie, choć w trakcie testów zdarzyło mi się, że aplikacja dwa razy sama z siebie się zamknęła. Dobrze przemyślano natomiast sposób, w jaki zbieranie materiałów się odbywa – w trakcie prezentacji po prostu jednym przyciskiem robimy zdjęcia, a w tym czasie mikrofon zbiera dźwięk. Oczywiście istotne jest, by w tym czasie na sali panowała względna cisza. Szkoda, że w ArcNote zabrakło narzędzi odszumiających nagranie.   Możliwości ArcNote są szerokie. Zebrany za pomocą aplikacji materiał możemy przekształcić w plik PDF i udostępnić na jednym z popularnych serwisów społecznościowych. Nic też nie stoi na przeszkodzie, by gromadzić zapisane prezentacje na urządzeniu i segregować je w katalogach do późniejszego użycia. Sprzyja temu wygodny interfejs ArcNote, który wykorzystuje m.in. krawędzie ekranu. ArcNote to świetny i bardzo praktyczny pomysł na aplikację. Zrealizowano go bardzo solidnie. Co więcej, twórcy odstępnili też wersję dla Windows 8, gdzie możemy zarządzać zebranymi materiałami. Wygląda to bardzo obiecująco, choć nie jest pozbawione wad. Przede wszystkim doskwiera mi brak narzędzi pozwalających poprawiać jakość nagrania. Problemem może też być stabilność działania, która nie zachwyciła.    Parnerem technologicznym serwisu jest Sony Mobile. Dzięki współpracy mamy okazję testować aplikacje na najnowszych dostępnych na rynku smartphonach Sony. Najnowszym używanym i testowanym przez nas modelem jest Sony Xperia Z. Naszą recenzję tego smartphona znajdziecie na Antyweb.pl 