18.04.2013 Natrafiając na nazwę „do trzech dych” nie do końca wiedziałem czego mogę się spodziewać. Nazwa mówi tak naprawdę wszystko i nic, jednak po zapoznaniu się z jej zawartością na mojej twarzy zagościł szczery, szeroki uśmiech. Bo któż z nas chociaż raz w zyciu, stojąc przed wielkim regałem win w supermarkecie, nie wypowiedział magicznej formuły: „to może jakieś dobre winko do 30 złotych?”… Twórcy serwisu trafili w dziesiątkę. Wybór win w sklepach jest naprawdę ogromny, a wiedza na ich temat mocno ograniczona (zakładam, że nie jestem jedynym ignorantem, który ma czasem ochotę na „lampkę do obiadu” ale do końca nie wie, jaką butelkę wybrać). Aplikację podzielono na cztery kategorie. Pierwsza z nich to wszelkie nowości jakie pojawiają się na rynku. Oczywiście tytułowe 30 złotych nie jest tutaj wyznacznikiem. Ceny win są naprawdę zróżnicowane, więc każdy powinien znaleźć coś na miarę swojego portfela. Trunki opisane są bardzo dokładnie, a wszystkie zebrane recenzje pochodzą ze strony dotrzechdych.pl. Każde opisano również według konkretnych kategorii takich jak kolor, kwasowość, czy kraj pochodzenia. Dzięki temu w łatwy sposób możemy odnaleźć odpowiedni smak czy rodzaj wina. Kolejna część aplikacji to wyszukiwarka według sklepów. To bardzo przydatna funkcja, kiedy odwiedzamy pobliski supermarket i z obszernych zasobów serwisu możemy ograniczyć się tylko do tych pozycji, które dostępne są w określonym miejscu. Ostatnia zakładka, o jaką zadbali twórcy aplikacji, to „Ulubione”. Będziemy mogli zapisać tu sprawdzone już trunki, aby później łatwiej było odnaleźć je w innym sklepie lub polecić znajomym.  Wina do trzech dych to prosta aplikacja, która zdecydowanie przypadła mi do gustu. Świetny pomysł i nieskomplikowane wykonanie sprawiają, że wybierając alkohol w sklepie czuję się nieco bardziej kompetentny. Polecam zarówno tym, którzy dopiero zaczynają swoją przygodę z winami, jak również wszystkim, którzy wciąż poszukują swoich ulubionych smaków mając już pewną wiedzę na ten temat. 