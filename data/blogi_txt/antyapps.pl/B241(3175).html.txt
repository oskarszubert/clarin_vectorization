06.12.2011 Listopad za pasem, pora zatem na podsumowanie miesiąca pod względem najciekawszych aplikacji, jakie przyszło mi testować. Tym razem w zestawieniu znajduje się tylko jedna gra, a pozostałe aplikacje to praktycznie same narzędzia. Od czasu ostatniego podsumowania miesiąca udało mi się znaleźć między innymi rewelacyjny notes, aplikację do zarządzania telefonem z poziomu komputera czy platformówkę w stylu retro :) V Edukoala Ta aplikacja powstała w ramach drugiej edycji imprezy Warsaw Startup Weekend, gdzie po 54 godzinach prac nad projektem zespoły przedstawiają prototyp swojego pomysłu. W taki też sposób określiłbym Edukoalę – prototyp. Jest to jednak prototyp dobrze rokujący na przyszłość. Cała idea aplikacji opiera się o naukę podczas odblokowywania ekranu smartfona. Twórcy Edukoali zbadali tę sprawę i odkryli, że użytkownicy telefonów z ekranami dotykowymi odblokowują je około stu razy w ciągu doby. Jest to wystarczająca liczba powtórzeń, aby w miejsce ekranu ze sliderem wprowadzić ekran z nauką angielskich słówek. Chcąc odblokować ekran jesteśmy zmuszeni wybrać i przeciągnąć slider z właściwym tłumaczeniem wyświetlanego na górze ekranu słówka. Jako prototyp aplikacja posiada naprawdę sporo niedociągnięć, jednak jestem pozytywnej myśli i trzymam kciuki za rozwój tego programu. Opis aplikacji Edukoala w Antyapps IV BlueCash BlueMedia to firma, która jest w Polsce prekursorem przelewów ekspresowych. Dzięki pomysłowi założycieli tej firmy dziś w mBanku i Alior Banku dostępne są tego typu przelewy, które omijają standardowe sesje księgowania i docierają do odbiorcy w kilkanaście minut, bez względu na to, w jakim banku ma konto. BlueCash to usługa dedykowana klientom indywidualnym. Umożliwia ekspresowe przelewy na konto w dowolnym banku przy zachowaniu dość rozsądnej prowizji – złotówka za każdy tysiąc złotych przelewu. Najciekawszą funkcją programu jest możliwość przelewania pieniędzy na telefon. Działa to w ten sposób, że konta użytkowników wiążą konkretny numer telefonu komórkowego z numerem konta bankowego, dzięki czemu wystarczy wskazać w mobilnej aplikacji osobę na liście kontaktów, aby błyskawicznie przelać do niej pieniądze. BlueCash rozpoczyna rewolucję bankowości elektronicznej w kwestii przelewów natychmiastowych. Opis aplikacji BlueCash w Antyapps III Meganoid OrangePixel to studio deweloperskie tworzące naprawdę fajne gry. W zeszłym miesiącu testowałem kilka z nich, na przykład Jumpy czy Mini Army. Jednak to właśnie Meganoid jest moim zdaniem najlepszą grą tego twórcy – na dodatek na tyle dobrą, żeby znaleźć się w moim TOP5.  Ta produkcja OrangePixel to typowa platformówka, jednak osadzona w klimacie retro. Oprawa audiowizualna przypomina stare konsole i nadaje grze unikalnego klimatu. Opis gry Meganoid w Antyapps II AirDroid AirDroid to rewelacyjne narzędzie do zarządzania smartfonem z poziomu komputera. Aplikacja na telefonie działa jako serwer, do którego podłączamy się z poziomu przeglądarki komputera. Po przepisaniu hasła z ekranu telefonu mamy dostęp do takich funkcji jak odczytywanie i nadawanie wiadomości sms, przeglądanie billingu połączeń, pobieranie plików, instalowanie aplikacji itp.  Nie tylko narzędzie to posiada sporą funkcjonalność, ale cechuje się także przyjemnym i wygodnym interfejsem. Opis aplikacji AirDroid w Antyapps I GNotes Jako osoba, której jednym z priorytetów jest produktywność, nie rozstaję się z notesem. Mam przeróżnego typu zeszyty czy notesy w mieszkaniu do spisywania pomysłów, idei czy zadań do zrobienia. Noszenie ze sobą notesu poza domem nie należy jednak do najwygodniejszych rozwiązań, stąd moja ekscytacja aplikacjami do notowania na smartfony. GNotes nie jest jednak zwykłym notesem. W moim TOP5 uzyskał pierwsze miejsce dzięki temu, że oprócz tak banalnej funkcji jak notowanie, daje możliwość zamieszczania we wpisach pisma odręcznego, zdjęć czy nagrań głosowych, tworzonych ad hoc. Gdyby tego było mało posiada rewelacyjny interfejs, który wręcz zachęca do korzystania z aplikacji. Opis aplikacji GNotes w Antyapps 