03.06.2013 Dziś, to bardzo wymowna nazwa dla aplikacji typu ToDo. Jej autor wyszedł z założenia że nie ma co się skupiać na zadaniach długoterminowych i stworzył program który ogranicza się jedynie do dwóch dni, obecnego i następnego. Pomysł ciekawy, a jak wypada jego wykonanie? Przygoda z dzisiaj zaczęła się bardzo dobrze. Choć osobiście do zarządzania listą zadań używam OneNote wraz z zadaniami systemowymi, lubię testować inne rozwiązania. Kusząco brzmiała idea skupienia się tylko na tych najbliższych. Już przy instalacji ucieszył mnie fakt że program korzysta z synchronizacji poprzez konto Skydrive, dzięki czemu możemy nie tylko tworzyć kopie zadań, ale też synchronizować je pomiędzy urządzeniami w tym Windows 8/RT. Niestety, w tym miejscu kończą się zalety Dziś. Rozumiem idee prostego interfejsu, sam nie lubię aplikacji przeładowanych niepotrzebnymi dodatkami, jednak w tym przypadku ciągle towarzyszyło mi poczucie ograniczeni. Aplikacja składa się z dwóch okien oraz opcji synchronizacji ze SkyDrive. Na pierwszym planie widzimy zadania zaplanowane na dziś. Wyświetlane są w formie bardzo dużych kafelków, przez co na ekranie mieści się tylko 1,5 zadań. Mało. Nie mamy wpływu na ich wygląd.  Same zadania dodajemy poprzez określenie tytułu, treści i jego ważności w skali od 1 do 5. Niestety ta ostatnia informacja nie wpływa na kolejność wyświetlania zadań i jest widoczna tylko po wejściu w nie. Tak stworzone zadania możemy przenieść do zakładki jutro, zmieniają wtedy kolor na czarny i to właściwie tyle. Chcesz zmienić wielkość kafelka, ustawić przypomnienie, wyświetlić widok listy, albo posortować według ważności wydarzenia? Zapomnij. A może program wspiera kafelki, wyświetla listę zadań, albo pozwala przypiąć je do ekranu głównego? Nie, mamy do nich dostęp jedynie z poziomu menu aplikacji. Dziś to dobry pomysł i słaba realizacja. Oczywiście jeżeli szukacie prostego programu do synchronizacji stanów pomiędzy Windows 8/RT a Windows Phone, tego typu rozwiązania mogą okazać się wystarczające. Aplikacja posiada wersję darmową oraz płatną (3,49zł). 