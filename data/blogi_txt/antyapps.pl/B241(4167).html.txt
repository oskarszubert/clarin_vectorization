08.02.2013 Nareszcie. Słowo to samo ciśnie się na usta. Kilka dni temu światło dzienne ujrzała całkowicie odświeżona wersja (oznaczona numerkiem 2.0) TED – mobilnej aplikacji, której zadaniem jest przybliżyć wszystkim użytkownikom urządzeń z logo nadgryzionego jabłka pewną niezwykle inspirującą i ponadczasową inicjatywę: TED – Ideas Worth Spreading. Nowa wersja programu wprowadza kilka długo oczekiwanych funkcjonalności, dzięki którym nie będziemy już zmuszeni do korzystania z płatnych zamienników oryginału. W moim odczuciu największą niedogodnością dotychczasowej wersji oficjalnej aplikacji TED’a był brak polskich napisów. Sytuacja była o tyle ciekawa, że tłumaczenie wykładów na nasz rodzimy język obecne było we wszystkich znanych mi miejscach, gdzie TED mieliśmy możliwość oglądać: na oficjalnej stronie konferencji, w programie przeznaczonym na Androida oraz w nieoficjalnej (wycofanej z AppStore, a później do sklepu Apple przywróconej) aplikacji TEDiSUB. Ci nieszczęśnicy (posiadający urządzenie z systemem iOS), którzy językiem synów Albionu nie władają w stopniu przynajmniej dobrym, zmuszeni byli do korzystania z płatnego (ale trzeba przyznać, że bardzo udanego) zamiennika oficjalnej aplikacji. 4 Lutego 2013, wraz z premierą TED 2.0 sytuacja uległa zmianie. Oficjalna aplikacja dostępna jest bezpłatnie w wersji uniwersalnej dającej dostęp do napisów w ponad 90 językach, wśród których znajdziemy Polski.  Uzupełnienie aplikacji o napisy nie zamyka listy zmian w najnowszej wersji TED. Aplikacja zyskała niezwykle użyteczną funkcjonalność polegającą na możliwości pobrania wybranych wykładów na dysk urządzenia na którym została zainstalowana. Cały proces przebiega sprawnie, choć zabrakło mi możliwości wyboru jakości pobieranego materiału. Wraz z nowymi opcjami odświeżeniu uległ również interfejs TED. Nawigacja po programie jest bezproblemowa, a całość działa bardzo szybko i bez jakichkolwiek zacięć. Miłymi dodatkami są: opcja odsłuchiwania jedynie materiału audio z wybranych prelekcji oraz ciekawa funkcja „Inspire Me”, dzięki której aplikacja (po uprzednim wybraniu przez użytkownika tematyki i czasu trwania wykładu) zaproponuje inspirujące wideo. Nowy TED jest aplikacją niemalże idealną – darmową, uniwersalną, z bardzo czytelnym i wygodnym interfejsem. Jej niewielkie braki (przede wszystkim brak możliwości wyboru jakości odtwarzanego wideo) schodzą na dalszy plan wobec niewątpliwych zalet programu, jak i samej inicjatywy TED. Polecam! P.S. O tym czym jest TED oraz o innych aplikacjach (m.in. na Androida), dzięki którym wejdziecie w jego świat przeczytacie tutaj, tutaj oraz tutaj:) 