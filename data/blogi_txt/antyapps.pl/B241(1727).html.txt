11.01.2013 Dotychczas dzieliłem aplikacje mobilne na te zaawansowane (w których liczba funkcji przyprawia o zawrót głowy), na zwyczajne (nieco okrojone względem swoich dorosłych, stacjonarnych odpowiedników, o ile takowych posiadają) oraz na minimalistyczne, czyli te w których ilość opcji i funkcji została zawężona do niezbędnego minimum (a niekiedy nawet bardziej). Kilka dni temu poznałem program, który bezczelnie wymknął się poza moją uporządkowaną klasyfikację. Poznajcie Ink for iOS – szkicownik minimalistyczny w dosłownym znaczeniu tego słowa. Aplikacja to nic innego jak czysta, cyfrowa kartka. Po uruchomieniu programu bierzecie w dłoń rysik lub pozostajecie przy własnym paluchu. Wasza wyobraźnia i talent VS świecący bielą ekran tabletu. Jaki będzie wynik?  Zanim staniecie w szranki weźcie pod uwagę kilka kwestii. W Ink for iOS nie znajdziecie zróżnicowanych końcówek wirtualnego pióra, kolorów, możliwości zmiany grubości rysowanej kreski. Ba, nie dostrzeżecie tu nawet gumki ani też opcji cofnięcia nieprzemyślanego pociągnięcia pędzlem. Nie znajdziecie dosłownie NICZEGO, co w jakikolwiek sposób wpływało by na jakąkolwiek właściwość cyfrowego rysika.  Spostrzegawczy użytkownicy tej niecodziennej aplikacji bardzo szybko dostrzegą znajdującą się w dolnym prawym rogu ekranu niepozorną ikonkę, będącą zarazem jedynym aktywnym elementem programu. To za jej pomocą mamy możliwość „przerzucenia” wirtualnej kartki i rozpoczęcia tworzenia nowego dzieła sztuki. Dwukrotne kliknięcie ikony wyświetla niewielki moduł umożliwiający wysłanie rysunku mailem, upublicznienie go na Twitterze lub Facebooku, a także zapisanie w pamięci urządzenia lub wydrukowanie za pośrednictwem drukarki bezprzewodowej. Ink for iOS to z pewnością propozycja nie dla każdego. Jeżeli masz talent i odpowiednie umiejętności, a nie masz pod ręką profesjonalnego tabletu graficznego Ink będzie jak znalazł. Bez zbędnych opcji i kombinowania stworzysz wszystko, co tylko sobie zamarzysz. Szybko, prosto i przejrzyście. 