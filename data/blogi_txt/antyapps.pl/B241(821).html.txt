29.05.2013 Kiedy w 1999 roku Sega wydała Crazy Taxi, w branży zapanowało spore poruszenie — w najlepszym tego słowa znaczeniu. Gra zbierała dość zróżnicowane oceny (większości były to jednak noty dość średnie), ale nie przeszkodziło jej to zawładnąć sercami graczy na całym świecie. Otwarty świat, arcade’owa rozgrywka, nieustanna walka z czasem — wszystkie te elementy składały się na zestaw, od którego gracze nie mogli się oderwać. Najpierw na automatach, później konsolach stacjonarnych, aż wreszcie przyszła pora na zabawę w ruchu. A taką zapewnia wersja skrojona na smartfony i tablety z iOS na pokładzie! Wyścigów w Crazy Taxi nie brakuje, jednak w przeciwieństwie do lwiej części gier z samochodami w roli głównej, nie chodzi o odhaczenie się w pierwszej kolejności na mecie i wyprzedzenie rywali, a nieustanną walkę z czasem. O zbieranie jak największej ilości klientów i dostarczaniu ich w określone miejsce. Od tego w jakim stylu to zrobimy, zależeć będzie nasza wypłata — za określone akcje, w tym zręczne wymijanie korków i ignorowanie obowiązujących przepisów, często będzie na nas czekać nagroda. Oczywiście to działa w dwie strony, jeśli za bardzo będziemy się ociągać, możemy stracić klienta i zostać z niczym – warto zatem się przyłożyć i nie dać powodów, do skorzystania z usług konkurencji.  W grze dostępne są dwa tryby zabawy: arcade oraz original — różnią się one od siebie mapami terenów. Druga z nich jest większa i wygodniejsza przy manewrach, bowiem cała infrastruktura tego przypominającego San Francisco miasta rozciąga się na większej powierzchni, przez co jest najzwyczajniej w świecie luźno i przejrzyście. Przed zabraniem każdego z pasażerów widzimy ikonkę, która informuje nas o odległości, którą przyjdzie nam przemierzyć do celów. Dla bardziej wymagających zostały na przełamanie schematów przygotowane jeszcze dodatkowe wyzwania, które pozwolą zakończyć misje z jeszcze większą ilością punktów na koncie.  Wizualnie gra nie robi wrażenia takiego, jak kilkanaście lat temu, przy okazji swojej premiery. Czas, szczególnie dla produkcji 3D, nie jest łaskawy, ale nie zmienia to faktu, że wciąż specjalnie nie odstrasza. Nadrabiają za to hity które możemy usłyszeć w tle — niezmiennie królują tam numery The Offspring oraz Bad Religion, co jest bardzo dobrą wiadomością! A jak sprawa się ma ze sterowaniem? Do wyboru mamy dwa schematy — oparte na wirtualnych przyciskach oraz akcelerometrze. Tradycyjnie wybrałem pierwszy z nich i mimo że nie jest to najbardziej wymarzone z możliwych panowanie nad pędzącą taksówką jakie mogę sobie wymarzyć, to jest dość akceptowalnie i precyzyjnie.  Nie wiem czy jestem odpowiedzialną osobą, by oceniać Crazy Taxi. Grę, przy której spędziłem w swoim życiu wiele długich godzin, ogrywając ją w sumie na kilku platformach. Mam do niej ogromną słabość, ale dobrze wiem, że nie jest to jej najlepsze wydanie z możliwych. Mimo wszystko produkcja zdecydowanie jest warta wielu godzin, które z pewnością zechcecie jej poświęcić, jeśli dacie jej szansę i wczujecie się w klimat szalonego pędzenia po mieście z wiecznie spóźnionymi klientami. Crazy Taxi dostępne jest w AppStorze, w wersji uniwersalnej, za którą przyjdzie nam zapłacić 4,99$. Dużo, ale należy pamiętać, że to naprawdę rozbudowana gra, starczająca na wiele znakomitych godzin zabawy. Jeżeli wciąż uważacie, że jak na standardy mobilne to zbyt wygórowana kwota, warto zaczekać na przecenę — podobnie jak inne produkcje Segi, dość często można ją nabyć o wiele taniej w promocji. 