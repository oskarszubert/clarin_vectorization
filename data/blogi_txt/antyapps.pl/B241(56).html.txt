22.01.2014 Zimno, zimniej…cieplej, ciepło, gorąco…jest! Znacie zabawę w ciepło-zimno? Na pewno. Chyba nie ma osoby, która by jej nie znała. Jak najbardziej analogowa rozrywka polegająca na odgadywaniu z pomocą systemu podpowiedzi (ciepło-zimno) miejsc wcześniej wybranych przez inną osobę doczekała się bardzo udanej cyfrowej wersji. Darmowa gra przeznaczona jest dla urządzeń działających pod kontrolą systemów: iOS i Android. Nareszcie. Po wielu próbach udało trafić mi się na produkcję prezentującą bardzo przyzwoity poziom i nie należącą do kategorii wyścigówek, runnerów, gier logicznych czy tower defence. Czy tego chcemy czy nie, to właśnie te cztery gatunki zdecydowanie dominują w AppStore. Do tego stopnia, że w ostatnim czasie mimo najszczerszych chęci i całkiem długiego czasu poszukiwań nie udawało mi się natrafić na grę nie należącą do żadnej z wymienionych kategorii, której poziom wykonania pozwalałby jednocześnie na polecenie go czytelnikom Antyapps. Zła passa nie trwała na szczęście w nieskończoność. Przerwała ją oryginalna i zadziwiająco grywalna produkcja o tytule 94 Degrees.  Ciepło. 94 Degrees to kolejne dzieło twórców znanych z opisywanego na naszych łamach wyśmienitego 94 seconds. Już ten fakt wzbudził moje zainteresowanie, które dodatkowo zostało podgrzane przez informację, że wspomniany tytuł został już pobrany przez ponad 15 milionów graczy. Cieplej. Zasady 94 Degrees nie odbiegają zbytnio od reguł rządzących analogową wersją zabawy ciepło- zimno. Podczas rozgrywki przyjdzie nam zgadywać przybliżoną lokalizację miejsc, których nazwę podsuwa nam aplikacja. I tak w trakcie rozgrywki przyjdzie nam szukać: państw na mapie,barw na logo znanych firm, przeróżnych specjałów kulinarnych, części ciała świni i innych zwierząt, będziemy również wskazywać odcinki o zadanej długości, oznaczać prędkości różnych zwierząt i zaznaczać wiele, wiele innych punktów. Oczywiście wszystko będzie się odbywać w otoczce znanej z ciepło-zimno – im bliżej prawidłowej lokalizacji będziemy trafiać, tym „cieplejsze” znaczniki będą pojawiać się na ekranie. Do kolejnego poziomu przejdziemy jednakże dopiero, gdy uda nam się zaznaczyć dokładnie zadane miejsce.  Gorąco. W 94 Degrees gra się świetnie. Gra jest dobrze zbalansowana, zadania nie są za trudne, ani za łatwe, a oprawa cieszy oko. Darmowa wersja aplikacji ma ograniczoną czasowo ilość znaczników, które możemy wykorzystać jednego dnia, ale po upływie wymaganego czasu ich pula jest odnawiana. Niestety wykupienie wersji premium (1,79€) nie znosi całkowicie tego ograniczenia, dostarcza jednak monet w ilości, która pozwala na swobodną zabawę przez dłuższy czas. Polecam! 