13.06.2012 Jestem wyrozumiały i potrafię sobie wyobrazić wiele sytuacji, ale to, co zobaczyłem w telewizorze, a potem w Google Play mnie przerosło. Otóż można ściągnąć i zainstalować… Usta kibica, aby dopingować naszych głosem Edyty Górniak. Zupełnie za darmo, ale totalnie nie wiem po co? Usta kibica to prosta aplikacja, która wymaga jednak pobrania dodatkowych 70mb danych. Następnie mamy dostęp do ekranu, na którym pokazuje się dziewięć ust – wszystkie Edyty. Po wybraniu odpowiednich, wargi zaczynają się ruszać i z głośników wybrzmiewa piosenka chwaląca reprezentację danego kraju na Euro. Okej, okej – wszystko jasne. Tylko… Po co? Nie wyobrażam sobie ludzi biegających po ulicach ze smartfonami, które wyśpiewują piosenki ustami Edyty Górniak. Nie wyobrażam sobie ludzi na stadionowych trybunach ze smartfonami, które wyśpiewują piosenki ustami Edyty Górniak. Po prostu nie mogę sobie wyobrazić w jaki sposób ta aplikacja może cokolwiek dać fanom piłki nożnej. Przecież to jest żałosne i nie jest ani trochę zabawne. Z drugiej strony – może ja się nie znam na kibicowaniu i to świetna okazja do tego, aby pokazać jak bardzo jest się zaangażowanym? Nie mam pojęcia. Jeśli jednak jest ktoś, kto chce pośpiewać razem z Edytą w jednym z wielu języków – to zapraszam, usta kibica dostępne są w Google Play za darmo. Nie da się jednak ukryć jednej rzeczy – piosenka jest strasznie chwytliwa… 