05.02.2013 Jeżeli lubicie aktywność fizyczną, na pewno choć raz natrafiliście na problem braku towarzysza do ulubione dyscypliny. I nie chodzi tutaj nawet o gry zespołowe, czasem dodatkowa osoba to główny motywator by w ogole wyjść z domu. Jeżeli problem jest dla Was znany to z rozwiązaniem przychodzą autorzy aplikacji Dropsport. Zadanie aplikacji jest proste. Ma nam pomóc odnaleźć współtowarzyszy do uprawianych przez nas dziedzin sportu. Niezależnie czy będzie to bieganie, wspinaczka czy też mały turniej w piłkę nożną, wystarczy, że uruchomimy Dropsport i przeszukamy istniejące zgłoszenia bądź też dodamy swoje. No dobrze, nie jest tak prosto. Barierą, która skutecznie może odstraszyć sporą część użytkowników, jest wymóg logowania za pomocą konta Facebook. To właśnie tym elementem wita nas aplikacja i jeżeli chcemy z niej korzystać musimy wyrazić na niego zgodę. Gdy już przejdziemy ten krok przywita nas mapa z naniesionymi punktami aktywności. Domyślny filtr dopuszcza jak najwięcej informacji, oczywiście mamy możliwość jego personalizacji określając ulubione dyscypliny, preferencje dniowe i czasowe. Jeżeli nie odpowiada nam widok mapy, możemy zastąpić go listą.  Widok zgłoszenia zawiera informacje o terminie, lokalizacji, chętnych osobach oraz uwagi od jego założyciela. W razie potrzeby z poziomu aplikacji możemy zadać autorowi pytanie i wyrazić swoje zainteresowanie . Tworzenie własnych propozycji jest banalnie proste i ogranicza się do kilku kliknięć. Dodatkowo w łatwy sposób możemy je zamieścić na Facebooku. Interfejs choć prosty i estetyczny nie zawsze jest czytelny. Zwłaszcza górne ikony nie do końca sygnalizują swoją rolę. Opcje ograniczono do minimum, co akurat jest plusem. Jednak to wszystko nie ma większego znaczenia, bo liczy się głównie jeden aspekt- ilość użytkowników z różnych miejsc naszego kraju. Jak na razie wypada to średnio. Dla Warszawy jest raptem kilkanaście zgłoszeń, przeważają biegi. Oczywiście nie jest też tak, że wita nas pusta mapa, ale przed autorami jeszcze długa droga popularyzacji aplikacji (i serwisu my.dropsport.com), bez której cała usługa nie ma sensu. Na chwilę obecną widać w Dropsport potencjał, pytanie na ile autorzy zadbają o jego jak najlepsze wykorzystanie. Jeżeli lubicie sporty polecam pobrać, albo odwiedzić serwis i sprawdzić jak się prezentują oferty dla waszej okolicy. 