14.03.2013 Dawno temu w AppStore pojawiła się aplikacja za którą trzeba było zapłacić grube dolary. Nie robiła ona nic poza tym, że kosztowała ogromną ilość pieniędzy. Nie pamiętam czy ktoś w końcu ją kupił, ale zniknęła z serwisu chociaż było o niej dosyć głośno. Zaopatrzenie się w nią miało świadczyć o naszej zamożności. Przeświadczeniem o statusie, poprzez tak naprawdę oddanie komuś obcemu pieniędzy, oferowano zaspokojenie własnego ego. Social Tiles aplikuje na podobne stanowisko tyle, że w zamian nie otrzymamy nawet poczucia wyższości. Być może pomyliłem się z tym ostatnim stwierdzeniem, ponieważ jeśli jesteś mikrocelebrytą to na pewno masz sporo obserwujących, których liczba może sprawiać takowe poczucie. Nie mniej jednak Social Tiles jest darmowe. Aplikacja zaraz przy pierwszym uruchomieniu prosi nas, abyśmy przeciągnęli palcem w dół po ekranie. Pojawiają się nam dwie możliwości połączenia: z kontem w sieci społecznościowej Facebook lub Twitter. Następnie podajemy swoje dane o które zostaniemy poproszeni.  W przypadku pierwszego serwisu mamy możliwość dodania jedynie nazwy interesującego nas fanpage’u. W drugim, dotyczącym Twittera, wprowadzamy dowolną nazwę użytkownika. Po wszystkim na ekranie pojawiają się kafelki. Przeciągając po nich palcem w lewo możemy usunąć dodane konto, zaś w prawo – odświeżyć.  W Social Tiles możemy dodać dowolną ilość kont. Plusem są pojawiające się dźwięki i wygląd kafelek.  Niestety reszta po prostu rozczarowuje. Aplikacja nie oferuje nam nic poza tym, co zostało wyżej przedstawione. Dopracowany design to nie wszystko, co użytkownikowi potrzeba. Zwykle to właśnie funkcjonalność będzie motywem przewodnim w wyborze danej aplikacji. 