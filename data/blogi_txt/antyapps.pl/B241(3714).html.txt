08.10.2013 Biorąc pod uwagę jak wiele gier z prawie każdego gatunku trafia do mobilnych sklepów każdego systemu, z czasem coraz większe znaczenie mają dobre mieszanki, które potrafią czerpać pomysły z kilku innych i łączyć je w strawną całość. Nie jest to łatwe i bardzo często autorzy takich tytułów potrafią przedobrzyć w pogoni za stworzeniem czegoś nowego. Na szczęście Simpulls jest przykładem jak zrobić to dobrze. Nie zaryzykuje stwierdzenia, że jest to pierwsza gra o tego typu mechanizmie rozgrywki, jednak nigdy wcześniej się z nim nie spotkałem. Na czym polega zabawa? Połączcie Puzzle Bobble z dowolną grą z gatunku 3 matach, a do tego dodajcie trochę tetrisa. Oto Simpulls. W zasady gry wprowadza samouczek. Na planszy mamy zgromadzone kilkadziesiąt kulek w różnych kolorach. Obniżają się one co pewien czas, zbliżając do dolnej krawędzi ekranu, co grozi przegraną. Jak się przed tym ustrzec? Gestem przeciągnięcia palca w dół możemy ściągać odpowiednie klocki, pojedynczo bądź też połączone z innymi w tym samym kolorze. Następnie w innym miejscu, możemy je wstawić wykonując gest palcem ku górze. Gdy w taki sposóļ obok siebie znajdą się minimum 3 elementy jednego koloru, klocki znikną, oddalając od nas widmo przegranej. Gra wymaga sporej zręczności, oraz dobrego przewidywania. Z czasem kolejne poziomy opadają coraz szybciej, a na planszach pojawia się więcej utrudnień, takich jak np. zamrożone klocki, których uwolnienie wymaga dodatkowego uderzenia. Każdy z 4 światów na jakich przyjdzie nam grać posiada swoje specyficzne bonusy.  W grze nie zabrakło także zadań, za wykonanie których otrzymujemy ocenę. Dzięki niej awansujemy na wyższe poziomy, co pozwala na dostęp do kolejnych światów. Możemy ułatwić sobie drogę korzystając z mikropłatności. Jedną z nich są monety, drugą gotówką za którą odblokujemy pozostałe epizody. Trzeba przyznać, że bez niej, odblokowanie ostatnich to spory wyczyn, nie wpływa to jednak na przyjemność płynącą z zabawy. Równie dobrze możemy grać ciągle w pierwszym świecie. Bardzo mocną stroną Simpulls jest jej oprawa graficzna. Kolorowa, pełna humoru i starannie wykonana. Zaraz po starcie gry wita nas logo Unity co jest równoznaczne z tym, że będą w nią mogli zagrać jedynie posiadacze Windows Phone 8. Równie wysoki poziom trzyma muzyka i dźwięki, spójne z klimatem całości. Zastrzeżenia mam do kafelka gry, jest po prostu brzydki. Gorąco polecam Simpulls wszystkim fanom gier zręcznościowo-logicznych. Ciekawy pomysł na rozgrywkę oraz solidne wykonanie, stawiają ją sporo ponad konkurencją. A do tego dostępna jest za darmo, wraz z mikropłatnością która nie przeszkadza w zabawie. 